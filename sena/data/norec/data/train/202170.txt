Test: ZTE 4G USB-modem
Raskere trådløs surfing over alt? 

4G mobilnett er ikke bare det raskeste mobilnettet, det er også vesentlig raskere enn de fleste kablete internettilkoblingene man kan velge. 
Mye raskere enn ADSL og ofte raskere enn det du får hos kabel-TV og fiber-tilbyderne. 
Spesielt gjelder dette opplasting, så hvis du jobber med å ta bilder i felten som skal videsendes er det uslåelig. 

Ja, forutsatt at du har dekning og tilgjengelig datakvote da. 
Og hvorfor kommer vi tilbake til lenger ned. 

4G er kjappere enn du tror 

For at 4G er et ypperlig alternativ når du befinner deg et sted med god dekning har vi selv erfart. 
Bor man noen kilometer fra Telenor sin sentral, og det ikke er fiber eller moderne kabel-TV tilgjengelig i området, er trådløst faktisk det eneste alternativet. 

Du kan lese vår test av 4G stasjonært rutermodem i denne artikkelen. 

Men hvis du trenger rask internettilkobling på farten må du ha en annen løsning. 

ZTE 4G USB-modem 

Dette modemet er en god del større enn en minneplugg, og enda litt større enn selv en av de større trådløse USB-mottakerne. 
På en måte er dette en fordel, siden den ikke så lett blir borte. 
Samtidig blir den litt mer krevende å plassere. 

Hvis USB-kontaktene på den bærbare er liggende og på baksiden av skjermen, går det helt fint. 
Hvis USB-kontaktene sitter på siden blir den lett i veien, og en skjøteledning eller helst en fot, kan være en bedre løsning. 

Installasjon 

Det er ikke med noen CD, heldigvis, og installasjonprogramvaren ligger i flashminne i selve enheten. 
Dermed der det bare å plugge den inn og starte installasjonsprogrammet - så er man oppe å kjøre. 

Det er forøvrig en fordel å sette inn SIM-kortet før man plugger inn modemet første gang. 
Du åpner lokket, og setter inn et vanlig SIM-kort inn fra siden. 
Pass på når du bryter løs SIM-kortet fra det store plastkortet, slik at du ikke sitter igjen med et lite mikro-sim... 

Etter at programvaren er installert er det bare å starte tjenesten, så er man på nett. 

Hastighet og dekning 

Vi har sjekket ut forbindelsen i flere sammenhenger, og som ventet er det svært varierende hvor god dekning og hastighet man får. 

Hjemme på Høybråten i utkanten av Oslo har vi fått nedlastningshastigheter på over 60 megabit, mens vi får over 80 med det store rutermodemet. 
Siden antenneløsningene er så forskjellige (store eksterne på rutermodem og små interne på modemet) er dette et meget bra resultat. 

Opplastningshastigheten er derimot omtrent den samme, den ligger mellom 20 og 30 megabit på begge enhetene. 

Du kan sjekke statistikk over opp og nedlastningshastigheten inne fra appen: 

Men når man beveger seg i bykjernen, spesielt innendørs i bygninger som strekker seg langt inn i kvartalene, faller dekningen og hastigheten voldsomt, i noen tilfeller mister man den helt. 

Merk deg at modemet alltid svitsjer over til 3G når det ikke er forbindelse på 4G, så man blir ikke uten dekning. 

Konklusjon 

Hvis du bor på eller reiser til steder med god 4G dekning er dette en lynrask løsning som gir deg glimrende internettforbindelse. 

Problemet er abonnementene, som opererer med svært begrensede datakvoter. 
Hva er vitsen med en superrask varebil hvis du bare får lov til å frakte 500 kilo i uka? 

Netcom, som foreløpig er den eneste 4G leverandøren, jekket riktignok opp kvoten på rutermodemet sitt fra 30 til 100 Gbit i måneden i sommer. 

Det er ganske enkelt ikke nok. 

Det er på tide at de enten øker eller fjerner disse begrensningene på 4G. 
Fremtiden blir ikke trådløs så lenge dette sperrer for nettopp de bruksområdene som er attraktive, både for jobb og fritid. 

For maskinvaren og forbindelsene funger jo utmerket! 

Prisen i Netcoms nettbutikk er 199 kroner for selve modemet. 
Abonnement kommer i tillegg. 
Mer info finner du hos Netcom. 
