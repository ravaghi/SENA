Flott dans, velkjent historie
FILM: 
Fin Romeo og Julie-film frå Oslo. 
Men historia har du sett før, ja. 

Battle 

Sjanger: Ungdomsdrama. 
Med: 
Lisa Teige, Fabian Svegaard Tapia, Vebjørn Enger. 
Regi: 
Katarina Launing. 
Manus: Maja Lunde. 
Nasjonalitet: Norge, 2018. 
Lengd: 
1 t. 41 min. 
Aldersgrense: 
For alle. 

Først: 
Applaus for å laga skikkeleg film om og for norsk ungdom anno 2018. 
La oss håpa ungdommen kjenner si besøkstid og går for å sjå «Battle». 

Der vil dei som har sett «Skam» møta eit kjent ansikt. 
Hovudrolla Amalie blir fint spela av Lisa Teige, kjent som Eva i «Skam». 
Og til alle rogalendingar: 
Kjærasten hennar blir også fint spela av Vebjørn Enger frå Randaberg. 
Det er framleis rart å høyra han snakka oslosk. 

«Battle» baserer seg på Maja Lundes ungdomsroman, og handlar om Amalie og vennene hennar. 
Ho bur saman med faren på rikaste Oslo Vest, lever eit privilegert liv, bruker fritida på moderne dans under ei streng lærerinne og kjempar med dei andre jentene om å bli den som får plass på danseskule i Holland. 

Så dukkar plutseleg namsmannen opp, funkishuset skal på tvangssal, faren er konkurs. 
Amalie må flytta til eit lite husvære i ei svær blokk i Groruddalen. 
Der er folka ikkje kvite eller rike. 
Dei dansar ikkje moderne dans, men hip hop, slik sjarmerande Mikael (Fabian Svegaard Tapia) gjer. 
Amalie hamnar i konflikt med seg sjølv. 
Kva skal ho fortelja? 
Kva skal ho skjula? 
Kven skal ho velja? 

Konfliktlinjene og kontrastane i historia er dermed (over)tydelege: 
Vest mot aust i Oslo. 
Materiell rikdom mot immaterielle verdiar. 
Kvitt mot svart. 
Det ytre mot det indre. 
Det falske mot det ekte. 
Løgn mot sanning. 
Det er så tydeleg at det tangerer klisjeen. 

Gjennom heile filmen er det masse dans, både av det «klassisk» moderne og det urbane hip hop-slaget. 
Regissør Katarina Launing har bevisst rekruttert dansarar til rollene, for å gjera dansescenen truverdige. 
Det har ho lukkast med. 
Men dyktige dansarar er ikkje automatisk like overtydande skodespelarar. 
Dansescenene driv ikkje heller nødvendigvis historia framover, så det er nok ein fordel om du liker å sjå på dans. 

Den nesten totale mangelen på ærleg kommunikasjon er sentral for dramaturgien i filmen - men det blir så mykje av det at eg knapt trur det ville skjedd i den verkelege verda. 
«Kan du ikkje bare få sagt det!?» sat eg i stolen og tenkte mang ein gong. 
Men då hadde det neppe blitt nokon langfilm. 
