Nokia E50
Kombinasjonen av teknologi, funksjonalitet, design og pris i én pakke er en vinnerkombinasjon man sjelden ser. 
Men proffmobilen Nokia E50 kommer veldig nær. 

E-serien til Nokia er en av de mest spennende seriene med proffmobiler på markedet. 
Med sin basis i brukergrensesnittet Series 60 har nemlig Nokia en åpen plattform som gjør at telefonene kan brukes som relativt avanserte lommedatamaskiner. 
Problemet har ofte vært at prisen enten har vært skyhøy eller at størrelsen har gjort at lomma ble det siste stedet man fikk plass til denne. 
Men det var før Nokia E50 kom på markedet. 

Nesten syltynt 

Dette er nemlig en proffmobil som har et ganske så elegant design, litt i likhet med Nokia E60. 
Vi må imidlertid påpeke at førsteinntrykket ikke var like positivt. 
For bildene vi først så av Nokia E50 var langt fra imponerende, men etter å ha fått den i hånden endret inntrykket seg radikalt. 

Mye av dette fordi E50 er en av de første mobilene fra Nokia som faktisk kan klassifisere seg selv som tynn. 
Selskapet er ikke akkurat kjent for å lage spesielt tynne mobiler, selv om Sony Ericsson er en større synder på det området. 
Det andre positive elementet er materialvalget, som gjør denne mobilen langt mer eksklusiv enn man kanskje kunne tro. 

Tastene er blant de bedre vi har testet. 
De har en fin størrelse, samtidig som de står et lite stykke opp av telefonene, noe som gir god kontroll. 
Meny- og slettetasten er på sin side ikke på langt nær like bra. 
De er klemt inne mellom andre snarveisknapper og navigasjonsknappen, noe som gjør at man må konsentrere seg litt mer enn man burde for å trykke på dem. 

Uansett har vi stor sans for designet på Nokia E50, som de fleste bør gi en ekstra sjanse. 
Første- og andreinntrykket av designet på denne telefonen kan nemlig være totalt forskjellig. 

Perfekt skjerm 

Etter en lengre periode der vi har testet mobiler med relativt svake mobilskjermer kunne vi igjen glede oss over en sylskarp skjerm. 
Nokia har fått plass til en skjerm av passende størrelse med oppløsning på 240 x320 punkter og som kan vise 262 144 farger. 
En glede å slippe å se på kornete skjermbilder. 
E50 er utstyrt med en så godt som perfekt skjerm i forhold til behov, størrelse og oppløsning. 

Vanligvis når vi har kommet såpass langt i våre mobiltester pleier vi å komme inn på kamerakvaliteten. 
Det er det imidlertid ikke noe vits i å snakke om her. 
Vårt testeksemplar var uten kamera. 
Nokia E50 selges nemlig i to versjoner, med og uten kamera. 

For de som er interessert i versjonen med kamera kan vi imidlertid opplyse om de tekniske spesifikasjonene. 
Kameraet som finnes på utvalgte E50-eksemplarer har en oppløsning på 1,3 megapiksler, noe som er relativt svakt i disse dager og ingenting bør ha forhåpninger om å skrive ut. 

Ypperlig Series 60 

Etter hvert har nok de fleste fått med seg vår positive holdning til Symbian-operativsystemet med brukergrensesnittet Series 60. 
Som vi nevnte i begynnelsen av denne testen åpner dette blant annet for store utvidelsesmuligheter ved å kjøpe/laste ned applikasjoner på nettet. 
Samtidig er brukervennligheten blant det beste på markedet. 

Proffserien til Nokia har også en stor mengde kontorprogrammer. 
QuickOffice-versjonen som er installert gir brukeren kun muligheten til å vise Office-dokumenter, ikke redigere dem. 
Det er imidlertid en rekke andre programmer, blant annet et program som leser opp tekstmeldinger og Team-programmet for deling av innhold med større grupper. 

Tidligere har vi også hatt noen anmerkninger i forhold til hastigheten på Series 60-mobilene til Nokia. 
Dette problemet ser ut til å forsvinne helt etter hvert. 
Riktignok er de ikke like raske som langt mindre avanserte mobiler fra rivaler som Sony Ericsson og Samsung, men det er ikke mye venting forbundet med bruken av E50 i hvert fall. 

Uten at vi skal gi noen endelig dom vil vi nok si at Series 60 er et av de aller beste brukergrensesnittene man får på en mobiltelefon. 
Kombinasjonen av utvidelsesmuligheter, brukervennlighet og nå også hastighet gjør dette til en vinner. 

Kompromiss på teknologi 

Til nå høres E50 ut som en super mobiltelefon, noe den til dels er. 
Nokia har allikevel gjort en del kutt i teknologien for å holde både størrelse og pris nede. 
Her er det ikke snakk om støtte for WiFi, så IP-telefoni via trådløse nettverkssoner er utelukket. 
3G er det heller ikke støtte for, noe vi vel mener man bør kunne kreve av en proffmobil. 
Man har imidlertid EDGE innebygd, så man får stort sett rask dataoverføring i store deler av landet uansett. 
Den fungerer i så måte mer enn bra nok til e-postbruk. 

Med tanke på at E50 ikke har fått disse to teknologiene er vi faktisk litt overrasket over at det er firebåndsstøtte i denne mobilen. 
Med støtte for GSM 850, 900, 1800 og 1900 kan man bruke denne mobilen over mer eller mindre hele verden. 

Som alltid er det enkelt å synkronisere Nokias mobiler mot PC-en. 
Det medfølgende programmet og datakabelen gjør dette både enkelt og raskt. 
Man kan også bruke mobilen til å koble opp PC-en mot nettet, men da burde man også hatt både 3G og WiFi for å kunne utnytte dette til fulle, spesielt som proffmobil. 

Telefonen har MP3-støtte, men mangel på både radio og godt hodetelefonsett, samt at det ikke følger med minnekort som standard (har 70 megabyte internminne og microSD-støtte). 
Dette trekker kraftig ned på underholdningssiden. 
Det gjør også det totale fraværet av spill. 
Men nå er jo dette en proffmobil, så vi kan vel ikke klage altfor mye på akkurat det. 

Godt valg 

Lydmessig har vi ikke annet enn godord å si om Nokia E50. 
Både talekvalitet og dekning virket ypperlig i den perioden vi testet mobilen. 
Batterikapasiteten kunne kanskje vært bitte litte grann bedre, nå som det virker som om mobilprodusentene har fått mer og mer ut av mobilbatteriene etter hvert. 
Man må nok lade telefonen annenhver dag ved aktiv bruk. 
Allikevel vil vi si at det er akseptabelt. 

Prisen på Nokia E50 ligger på rundt 2 500 kroner uten abonnement, som er en bra pris på en proffmobil. 
Man må imidlertid huske at man kan få tak i flere telefoner som har en god del mer teknologi innebygd. 
Allikevel er det få av disse som er spesiallaget for proffbrukeren. 
Nokia E50 er derfor et godt valg for den riktige person, med avanserte behov, men som ikke trenger all teknologien. 

Tekniske data for Nokia E50 
