Zola Jesus:«Conatus» 

(Souterrain Transmissions / Tuba) 

Gotisk godis. 

Hver gang jeg hører Siouxsie And The Banshees slår det meg hvor synd det er at «goth» ble et så belastet begrep, invadert og tatt som gissel av de som dyrket stilartens mer dustete, kvasiskumle sider. 
Goth på sitt beste er jo optimalt pirrende. 

Som her. 
Zola Jesus er aliaset for 22 år gamle Nika Rosa Danilova fra Wisconsin, som har blikket stivt festet på crossoversuksess på sitt tredje album. 
Hun fremstår som en ny Siouxsie - uten Banshees, men med et fiffig og tøft programmert analogelektronisk lydbilde rundt seg. 
Danilova leflet med opera i et tidligere liv og synger som et uvær. 
En tykk, sterk, sexy stemme som pisker opp fortreffelig dramatikk i et knippe låter som klatrer mot fjelltoppen i dødsforakt. 

BESTE LÅT: 
«In Your Nature» 
