Gospel-gøy
Regi: Jonathan Lynn. 
Med: 
Cuba Gooding jr., Beyoncé Knowles, Mike Epps, Steve Harvey. 

Amerikansk musikal/komedie. 
For alle. 
Terningkast fireSmåmorsom komedie med humør, gospel og litt for skamløs produktplassering - forøvrig uten overraskelser. 

Om ambisiøs ung karrieremann som må vende hjem og starte gospelkor for å få tilgang på en arv. 

Gospelfrelste vil muligens ha det storveis. 
Andre vil til nød småhygge seg i møtet med en stort sett harmløs komedie over svært velkjent lest. 
Der en rad proffe musikere og sangstjerner spiller småbyamatørene som - surprise! - blir musikk-konkurransens store vinnere. 

Cuba Gooding jr. 
holder skuta flytende med sitt store, komiske talent - en skuespiller med stor musikalitet og timing. 
Beyoncé Knowles verken kan eller trenger å spille så lenge hun kan synge - her som enslig mor med liksom-skjulte talenter. 

Et par kostelige scener hjelper - inkludert en vaskeekte «barbershop»-trio og tre korister i håndjern. 
Regissør Jonathan Lynn er inne på småbytonene fra herlige «Min frekke fetter Vinny», uten å treffe den helt. 

Men, bevares, varmt og velmenende er det. 
Nok. 
Nok til en firer, under tvil. 

ELLEN MARGRETHE SAND 
