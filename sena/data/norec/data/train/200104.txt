Packard Bell EasyNote LJ71
Rett og slett en fornuftig underholdnings-PC med Blu-ray til en rimelig penge. 

Det er 11 år siden første gang jeg testet en bærbar PC for DinSide. 
I løpet av disse årene har det blitt en del tester av modeller fra Packard Bell, men det har sjelden vært noen stor WOW-faktor ved noen av dem. 
Maskinene er ofte rimelige, spesifikasjonene er sjelden banebrytende, og kvalitetsinntrykket har vært blandet. 

Men da vi var i Milano i fjor høst for å se på nyhetene fra Acer-eide Packard Bell, ble vi overbeviste om at noe er i ferd med å skje. 
Maskinene var lekrere og virket mer gjennomarbeidet enn tidligere, spesifikasjonene var helt på høyden og modellene skulle, alle som en, utstyres med fullversjon av Photoshop Elements. 
DET er ikke hverdagskost, som regel er programvaren som følger med maskiner i økonomiklassen av heller diskutabel kvalitet. 

Modellen EasyNote LJ71 er et godt eksempel på at Packard Bell kan bli å regne med i større grad enn tidligere. 
Den er ikke helt ny, men er en av få modeller i prisklasse rundt 5000 kroner som leveres med Blu-ray-spiller. 
Og de øvrige spesifikasjonene er heller ikke til å kimse av: 

17,3" blank LED-baklyst bredskjerm, oppløsning: 1600 x 900 piksler ATI Mobility Radeon HD 4650 grafikk, 1 GB dedikert grafikkminne 4 GB internminne (maks 8) AMD Athlon X2 M320 prosessor 500 GB hardddisk Kombinert Blu-ray-leser og DVD-brenner for alle formater Trådløst nettverk B/G/N Gigabit kablet nettverk 4 stk USB 2.0-porter Webkamera Minnekortleser HDMI og VGA-utganger Numerisk tastatur Multiberøringsfølsom pekeplate Windows 7 Home Premium 64-bit, Nero 9.0, Photoshop Elements 7.0 Størrelse: 412 x 280 x 38,6 mm Vekt: 3,3 kg Pris: 4.990 kroner inkl mva (Netonnet 15.4.2011) 

Maskinen er altså relativt stor og tung, og byggematerialet er i hovedsak plast. 
Konstruksjonen er relativt myk, og dette er ikke PC-en vi ville drasset så mye rundt. 
Her har vi sett langt mer overbevisende konstruksjoner. 

Overflaten er svart med grå detaljer, og et svakt sirkelformet mønster i lokket. 
Det samme lokket er speilblankt, og fettmerker vises relativt lett. 
På innsiden er det meste matt, med unntak av det berøringsfølsomme panelet over tastaturet. 

Over tastaturet sitter et par stereohøytallere. 
Lyden er ganske midt på treet, men langt bedre enn på mange, spesielt mindre bærbare. 
Vi tåler godt å se en film og bare benytte de interne høyttalerne, men hvis du skal bruke musikk til annet enn lavt i bakgrunnen velger du eksterne lydløsninger. 

Tastaturet romslig, alle tastene er i full størrelse, og fortsatt hadde det vært plass til mer i bredden. 
Det er en av fordelene med en så stor PC - produsenten har allverdens mulighet til å sørge for god ergonomi. 

Selve tastaturplaten avgir et lite snev av klirrelyd under skriving, men ikke så mye at det blir plagsomt. 
Det er litt svikt i platen ut mot kantene, men det er absolutt behagelig å bruke. 

Pekeplaten er multiberøringsfølsom. 
Det betyr at du kan bruke flere fingre for å utføre forskjellige oppgaver, for eksempel kan du zoome ut og inn på nettsider og bilder ved å bruke to fingre. 
Platen akkompagneres av en heltrukken knapp med to trykkpunkter for venstre- og høyreklikk. 
Den er litt for smal etter vår smak, og litt vanskelig å treffe i starten. 

Alle tilkoblingspunktene er på siden, minnekortleser sitter lett tilgjengelig mot fronten til venstre. 
Det optiske drevet sitter til høyre, nærmest skjermen. 
Her har vi ikke noe å utsette. 

Første overraskelse 

Første oppstart inkluderer oppsett av språk og medfølgende programmer. 
Denne prosessen tar litt tid, men vi er overrasket over hvor lite "dilldall" som følger med i prosessen. 
Ofte kommer PC-er med en haug med unødig programvare installert, som trekker ned totalinntrykket. 
Kall det gjerne software-spam. 

Et stort pluss for at du får med Photoshop Elements! 
Det er riktignok ikke siste versjon, 7.0-versjonen er fra 2008, men det er etter vår mening knapt noe annet bildeprogram på markedet (med unntak av storesøster Photoshop) som er i stand til å utføre fargekorrigeringer, lysjusteringer og andre fotografiske operasjoner med like stor presisjon som Elements. 
Punktum. 

PowerDVD 8 følger med som avspillingsprogram for DVD og Blu-ray. 
Og jammen fikk vi ikke oppgradert til versjon 9 ved første avspilling, uten mikmak. 
Vil du opp på 10-ern må du betale, men programvaren maser ikke om at vi bør oppgradere i hytt og vær. 
Takk og pris. 

Maskinen er også lynrask å starte fra dvalemodus. 
Totalt sett er brukeropplevelsen meget god! 
Oppsettet er fornuftig og oversiktlig. 

Andre overraskelse 

Vi er ikke vant til at AMD-baserte PC-er er de mest støysvake. 
Heller tvert i mot. 
Derfor ble vi positivt overrasket av at denne PC-en er veldig stillegående. 
Den har en vifte som surrer og går, men den kan knapt høres under normale operasjoner. 
Joda, den spant opp i hastighet da vi kjørte de tyngste grafikk- og prosessor-testene, men selv da ble vi ikke sjenert. 

Det hører faktisk med til sjeldenhetene. 
Vi har bare testet én bærbar PC tidligere denne sesongen som er basert på AMD-prosessor, som har et sammenlignbart, lavt støynivå. 
Det var den noe dyrere ASUS N61DA. 
Tommel opp for Packard Bell! 

Maskinen blir heller ikke nevneverdig varm. 
Men merk én ting: 
Maskinen bør stå på et flatt og stabilt underlag, da den har luftinntrekk på undersiden. 
På den måten unngår du overoppheting. 

Hva med ytelsen? 

Windows Opplevelsesindeks gav oss følgende indikasjoner på PC-ytelsen: 

Prosessor: 5,1 Minne: 7,1 Grafikk: 
6,7 Spillgrafikk: 
6,7 Primær harddisk: 
5,9 

PC-er vi har testet tidligere med tilsvarende grafikkytelse har fint kunnet spille til dels avansert 3D-spill, i hvertfall i lavere oppløsninger og med middels detaljnivå. 
Det viste seg også at det var i grafikktestene vi fikk de beste resultatene. 

Her har vi sammenlignet grafikkytelsestallene med vanlige grafikkløsninger som du finner på andre maskiner i samme prisklasse. 
Tallene er hentet fra Passmark PerformanceTest: 

Grafikkløsningen i denne PC-en er ikke siste generasjon fra AMD, men den slår godt fra seg sammenlignet med nyere brikker fra samme produsent, og på PC-er i samme prisklasse (rundt 5000 kroner). 

Prosessorytelsen er derimot mer beskjeden, sammenlignet med prisklassen for øvrig: 

Det er imidlertid viktig å understreke at ytelsen er mer enn god nok til å håndtere flere oppgaver samtidig, inkludert internettprogrammer, kontorprogrammer og Photoshop. 
I skrivende stund har vi sju programvinduer åpne, og vi veksler mellom dem uten at vi en gang har tenkt at vi savner "trøkk". 

Men mye avhenger av hva du ønsker å jobbe med. 
Til tyngre videoredigering, konvertering, kompresjon, konstruksjon og lignende, bør du vurdere helt andre PC-er, aller helst basert på Core i3- eller kraftigere. 
Men du får svært sjelden i pose og sekk i denne prisklassen. 

Batterilevetid 

Et av ankepunktene vi ofte har mot PC-er som benytter AMD-prosessorer, er at de sjelden er blant de mest utholdende når det kommer til batterilevetid. 
Denne PC-en er intet unntak, men vi kan gjerne unnskylde den med at den ikke først og fremst er laget for bruk ute i felten. 
Ved kontinuerlig videoavspilling holdt batteriet ut i beskjedne 1 time og 39 minutter. 
Med minimal belastning holdt det ut i 3 timer og 52 minutter. 

I praksis betyr det at du kan forvente mellom 2,5 og 3 timer levetid med normal aktivitet. 
Vi har sett langt bedre, men også dårligere levetid, både på Intel og AMD-baserte maskiner. 

Konklusjon 

Hvis du er ute etter en underholdnings-PC med stor skjerm, som er stillegående og som spiller Blu-ray-filmene dine så det suser, gjør du ikke noe dumt om du lander på denne maskinen. 
Det er også en fin maskin til skolearbeid og nettaktiviteter. 
I det hele tatt - maskinen var en stor, positiv overraskelse. 

Når det kommer til rå ytelse er den ikke av de hvasseste. 
Du vil også finne lettere og mer robuste maskiner i klassen som er laget for røffere behandling. 
Men totalopplelsen er så god at PC-en vipper mellom en sterk firer og en svak femmer på terningen. 
Vi lander til slutt på en sterk firer, men at dette er et godt kjøp er hevet over en hver tvil. 

Packard Bell EasyNote LJ71-SB-777NC 
