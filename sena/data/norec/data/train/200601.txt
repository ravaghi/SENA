Acer TravelMate 8200
2006 bringer på banen ny teknologi for bærbare, med ytelse som ikke står særlig tilbake for stasjonære PCer. 
Vi har testet det råeste fra Acer, med Core Duo dobbelkjerneprosessor fra Intel og den værste grafikken fra ATI. 

Acer TravelMate 8100 omtalte vi som den kanskje mest perfekte bærbare PCen vi hadde testet. 
Etterfølgeren 8200 legger lista enda at par hakk høyere, og vi nærmer oss dermed det perfekte enda litt til. 
Helt fram kommer vi jo aldri. 

LES OGSÅ: 

Det som skiller 8200 fra forgjengeren er ikke så mye i eksteriøret, men inni er det snakk om en helt ny platform. 
Her er det siste generasjon prosessorer og brikkesett fra Intel som gjelder: 
Core Duo var installert på vår testmaskin, som er dobbeltkjerne-utgaven av Intels nyeste prosessorer for bærbare. 
Prosessoren heter T2500 og kjører på 2 GHz med 667MHz bushastighet. 

Eksemplaret vi har testet var en engineering prototype og var ikke helt ferdig på alle områder. 
Dette kan ha påvirket ytelse og oppførsel, vi kommer derfor også til å teste produksjonsmodeller når de blir tilgjengelige. 

Spesifikasjoner 

Prosessor Intel Core Duo @ 2 Ghz 15,4" skjerm (1680 x 1050) 2 GB DDR2-533-minne 120 GB Seagate Momentum harddisk (5400 rpm) 8x DVD Super-Multi dual-layer Mobility Radeon X1600 (512 MB) 54 Mbps WLAN (a/b/g) 10/100/1000 LAN + modem 4x USB, 1x FireWire, lyd inn/ut + S/PDIF ut Infrarød port og Bluetooth Smartkortleser og PC Card kortplass 5-in-1 kortleser SD, MMC, Memory Stick, Memory Stick PRO, xD-Picture Card DVI, VGA og TV-utgang Integrert Acer OrbiCam 1.3 megapiksel CMOS kamera Dimensjoner (B/D/H): 
364x271x38 mm Vekt 3 kilo Pris: 
21.995 kr inkl. mva. 

Både utstyrsnivået og ytelsen har blitt forbedret, ikke minst på grafikksiden. 
Dermed er det ikke noe problem å spille f.eks. Battlefield 2 på denne maskinen. 

Selve skjermen har de samme egenskapene som på 8100, og fungerer utmerket i alle sammenhenger. 
Betraktningsvinkelen er begrenset, men på en bærbar er ikke dette så problematisk som på en frittstående LCD-skjerm. 

Solid og elegant 

Utførelsen er rimelig solid, lokket er i kullfiber innbakt i plast, og skal gi god beskyttelse. 
Det var likevel ikke noe problem å lage terreng på skjermen ved å presse fingrene mot baksiden av lokket. 

Designet er stilig, selv om noen vil være mindre begeistret for plasseringen av alle tilkoblingene på forsiden. 
Dette bryter med et rent design, men det er stort sett praktisk. 
Lyd og Firewire ville vi vel egentlig ha plassert på siden, men dette er en smaksak. 

Plasseringene av de andre tilkoblingene er utmerket. 

Støy og varme 

Viften går stort sett hele tiden, maskinen er på ingen måte blant de mest stillegående. 
Dessuten er temperaturen på varmluften som kommer ut på høyre side nesten 50 grader, målt i åpningen. 

Sitter man på et kaldt rom om vinteren med tilkoblet mus og er høyrehendt, får man en behagelig ovn-effekt på mus-hånden. 
Om sommeren er det neppe like stas. 

Ytelse 

Der hvor denne PCen virkelig knuser alt som er av konkurrenter, er i ytelse. 
Resultater fra PCMark 04 var på hele 6318, som er klart raskere enn vår egen stasjonære AMD 64 X2 3800+, den greide bare 5521. 
Ingen av de ordinære stasjonære PCene vi noen gang har testet har kommet over 5000. 

Diskytelsen er noe lavere enn 3.5-tommers disker, men Seagate Momentum på 120 GB har svært bra ytelse til tross for størrelsen og sine 5400 omdreininger. 

3DMark 03 var også imponerende for en all-round bærbar, med 7998 poeng. 
Her er det likevel et godt stykke opp til det rene spill-PCer presterer, de mest avanserte klarer over 20 000. 
Men da er prisen deretter. 

Batterilevetiden målte vi med Batterymark til 2:53 som må regnes som svært bra for en maskin med disse ytelsene. 
I vanlig bruk kan du typisk legge til en time. 

Flere detaljer og tekniske data 

Smart ekstrautstyr 

TravelMate 8200 lever opp til navnet ved å tilby både integrert webkamera i lokket (standardutstyr) og en IP-telefon i PC Card format (ekstrautstyr). 

Webkameraet fungerte helt utmerket hvis lysforholdene er gode, det er dessuten en stor fordel at det sitter i rammen. 
Plassering av løst 
webkamera oppå skjermen er ellers alltid en utfordring. 

IP-telefonen, som bruker et Bluetooth-basert håndsett som er det tynneste vi noen gang har sett, fikk vi ikke testet. 
Vi fikk nok en gang erfare at Bluetooth ikke er så enkelt i praksis som det er tenkt... 
Men konseptet er genialt, med en ultrakompakt håndsett-løsning som sitter i PCens kortplass når den ikke brukes. 
Den støtter Skype og MSN. 

Konklusjon 

Som nevnt i innledningen var vårt testeksemplar ikke en produksjonsmodell, men vi er likevel imponert over ytelsen og fortsatt begeistret over det generelle designet som denne serien representerer. 
