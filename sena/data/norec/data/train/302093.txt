Bror mot bror og mor
«The Fighter» er mer familiedrama enn boksefilm. 

FILM: 
«The Fighter» starter i 1993. 
Karrieren er på hell for «irish» Micky Ward (Mark Wahlberg), som aldri har blitt den mesteren han drømte om å bli. 
Micky trenes av halvbroren Dicky Eklund (Christian Bale), som fortsatt skryter av at han hadde Sugar Ray Leonard nede for telling i 1978 (eller var det Sugar Ray som snublet?). 

Vi befinner oss i Lowell, Massachusetts, en by i forfall. 
Arbeidsledigheten er høy. 
Dicky er i ferd med å bukke under av crack og møter ikke opp til trening. 
Hvis vi legger til at deres tilsynelatende beintøffe mor (Melissa Leo) er ubrukelig som Mickys manager, er det lite som tyder på at lillebror skal få karrieren på rett kjøl. 

Stjernelag Dermed ligger alt til rette for en tradisjonell boksefilm, med «the underdog» relativt lagt nede, før han blir slått ned enda et par hakk og må starte den lange, harde veien tilbake. 
Styrken til «The Fighter» ligger i valget av skuespillere til karakterene rundt Micky og filmen handler ikke om hans tre sagnomsuste kamper mot Arturo Gatti i 2002-03, men de avgjørende årene på 90-tallet. 

Blant Micky Wards beundrere befant seg en viss Mark Wahlberg og «The Fighter» har vært hans hjertebarn siden 2005. 
Flere regissører og skuespillere har vært innom på veien (Darren Aronofsky, Brad Pitt, Matt Damon), men det ble et svært bra lag til slutt. 
Christian Bale har sultet seg ned til narkoman fluevekt, er skabbete i håret og skaper en uforglemmelig karakter, selvsikker og tragisk. 

Stille i sentrum 

Mark Wahlberg, som var en voldelig, kokainavhengig arbeiderklassesønn fra Massachusetts, er nedtonet og nesten passiv i hovedrollen, men ikke vanskelig å føle sympati for. 
Wahlbergs proffbokser Micky er den minst hissige i en barnerik «white trash»-familie som noen vil kalle karikert. 
Riktignok var dette 1993, men trenger de sju søstrene å være så innmari stygge. 
Og single, alle sammen? 
Hva er greia her? 
De to gutta er jo rimelig kjekke. 

Micky slites mellom lojaliteten til sin mor og halvbror på den ene sida og de som er opptatt og karrieren hans på den andre, inkludert kjæresten Charlene (Amy Adams). 
Det er dette dramaet «The Fighter» handler om, selv om regissør David O. Russell («Three Kings») ikke har slurvet med selve boksingen. 
Kampscenene er nøye koreografert etter Micky Wards kamper, med datidas kommentatorer fra HBO og filmet med videokameraer fra midten av 90-tallet! 
