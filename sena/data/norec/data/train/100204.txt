Sjarmerende gjensyn
Den ubestridte kongen av uhøytidelig ablegøyeracing vender tilbake med en sjarmerende blanding av nostalgi og nyheter. 

Når Nintendo lager bilspill, er det neppe noen overraskelse for folk at vi befinner oss milevis unna speilblanke pansere og detaljrik simulasjon. 

Her finner du Nintendos lystige rollegalleri putrende avgårde rundt 32 elleville baner (16 av dem nye) på gøyale kjøretøy (både karts og motorsykler denne gangen) med absurde våpen (banan- og skilpaddeskall, for eksempel). 

Det handler like mye om å ødelegge for motstanderne som å gjøre det bra selv, og i kombinasjon med den morsomme og svært sjarmerende tonen, snakker vi om en fantastisk flerspilleropplevelse. 
«Mario Kart Wii» er først og fremst et spill som er skapt for å deles med andre. 

Og her finner du også den største nyheten: onlinespilling for inntil 12 personer. 
«Mario Kart Wii» er det første Wii-spillet med en skikkelig onlinesatsing, og det blir svært spennende å se hvordan både de offisielle turneringene og mer dagligdagse kappkjøringer vil fungere. 

Det er også gjort endel tweaking på selve kjøreopplevelsen. 
Du kan nå gjøre triks i luften for å skaffe boost, og boosten du får fra å sladde rundt svinger er basert på hvor lenge du holder skrensen i steden for å slædde frem og tilbake til veibanen blir rett igjen. 

I tillegg blir det også gitt ut et eget plastratt du kan feste Wii-kontrolleren i, men personlig foretrekker jeg helt klart å styre på tradisjonelt Wii-vis med styrespak og enkle bevegelser. 

Spillgleden blir delvis dempet av tidligere bekjentskap med serien - grunnstammen er den samme, til tross for endel gode nyheter - og det er umulig å overgå det hysteriske første møtet med «Mario Kart». 

Men samtidig er det umulig å ikke bli grundig sjarmert av dette gjensynet også. 

PS: 
I salg fra fredag 11. april. 

Se video fra moro-bilspillet Mario Kart Wii. 
