Lekkert, men uinteressant
Det er vanskelig å forstå hvorfor vi som ikke kjenner Gitte Witt og Filip Loebbert skal engasjeres oss i deres polerte og idylliske verden. 

Gitte & Filip. 
Mat for små, store øyeblikk 

Gitte Witt og Filip Loebbert 

237 sider 

Gyldendal 

På baksiden av bloggerne Gitte Witt og Filip Loebberts første kokebok forteller de at de ønsket å ta vare på de fine øyeblikkene fra tiden da de var nyforelsket. 
Fin tanke. 
Dette ville de blant annet løse ved å dekke et vakkert bord på en mandag, glede seg over noe nybakt til frokost, ta et kveldsbad etter en arbeidsdag. 
Fint det. 
Som et naturlig resultat av disse ønskene, startet de bloggen Gitte&Filip. 

Eh. 
Hæ? 
En gang ting: 
De ville ta vare på de fine øyeblikkene, og derfor var det naturlige neste skritt å starte en blogg? 

På sett og vis er de nok representanter for generasjonen som tror at opplevelser og måltider må dokumenteres i sosiale medier for at de skal ha en verdi, og som viser fram sine stylede og tilsynelatende perfekte liv gjennom duse filter. 
Og det må de jo gjerne gjøre, men det blir likevel usedvanlig uinteressant for oss som aldri har hørt om verken Gitte eller Filip og dermed ikke bryr oss det minste om hva slags minner de har fra da de var i New York eller Cinque Terre eller da de gikk på urbane kafeer på Grünerløkka i ungdomsårene. 

Alt dette hadde selvsagt vært til å leve med hvis selve oppskriftene hadde vært spennende nok. 
Dessverre er de ikke det. 
Her handler det hovedsakelig om ganske enkle salater, supper og pastaretter, som riktignok er lekkert presentert og fotografert, men som sjelden byr på noe som utfordrer verken kokkeferdigheter eller smaksløker. 
Sånn sett fungerer boka best som inspirasjon, hvis man da orker å ta del i all den anmassende hverdagslykken. 

Les flere kokebokanmeldelser her: 
