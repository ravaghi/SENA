Par i pinligheter
En sjarmerende drittsekk møter høyt fungerende tafatthet. 

Vi møter eiendomsmegler Ken Olsen (Truls Svendsen), der han tar en mulig kunde på vaskemaskinen mens han prøver å fikse at han kan ta megleroppdraget privat. 
Siden går det nedover med ham. 

Røsten fra graven 
På under en halv episode mister han mora si, jobben og kona. 

De to siste er svært forståelig. 
Ken Olsen er ikke til å stole på, det kan vi stole på. 
Her snakker vi ikke om hvite løgner, vi snakker om en hel regnbuekoalisjon. 
Kun Olsen er typen som slapper av med å være usympatisk, men når han tar seg sammen kan han være en skikkelig drittsekk. 

Uten jobb snubler han inn i byens mest tafatte meglerhus. 
Eieren stuper rett etter at han har lovet Olsen eierandel i firmaet dersom han får skikk på datteren, landets absolutt mest håpløse megler, overbevisende spilt av Henriette Steenstrup. 
Et gjenferd truer ham til å ta jobben. 

Egen sjarm Serien, som er basert på en svensk serie med samme navn, utforsker så pinlighetshumoren, til tider i langstrakt detalj. 

Ingen situasjon er så ille at den ikke med enkle grep kan gjøres verre. 
Her er dårlig mage og do-humor på visning, samt grundige studier i hvor mye feil man kan få sagt i en og samme sosiale setting. 

Truls Svendsen og Henriette Steenstrup har likevel med en egen sjarm som gjør katastrofene severdige. 
Men når manuset bruker gaget med at megleren går inn i feil rom uten å skjønne det hele to ganger i første episode, er det nok en gang for mye. 
Manuset mesker seg i situasjoner, men mangler tidvis lette overraskelser, her gnis poengene grundig inn. 
Men liker du skikkelsene, kan du ha det moro underveis. 
