Venke Knutson:«Scared» 

(Universal) 

Venke Knutsons «Scared» er sett frem til med forventning, forventninger som ikke helt blir innfridd. 

Den ferske singlen «Kiss» har fulgt opp foregående fortjent suksess med singlen «Panic», men der er også det beste på debutplaten oppsummert i to enkeltlåter. 
Resten utgjør et sympatisk inntrykk, men blir aldri oppsiktsvekkende. 

Ankepunktene kan også oppsummeres i to enkelte ting; Venkes stemme og produksjonen. 

Det er mye luft i stemmen til Venke, noe som ofte gjør intonasjonen unødig barnlig og hesblesende. 
Det gir særpreg på singlene, men gjennom en hel plate avsløres mangelen på variasjon. 

Produsent Jørn Dahl (sammen med John Kreutzer) har helt tydelig hatt Lene Marlin i bakhodet da han produserte Venke, som på mange måter - låtmessig og stemmemessig - har sterke likhetstrekk med Marlin. 
Derfor har han lasset på med masse gitarer, uten å ha en sjanse til å fjerne formelpop-stemplet på «Scared». 
Det blir ikke rock selv om gitarene slipes skarpere enn på vanlige poputgivelser. 
Dessuten har Dahl fremdeles denne hangen til å duplisere vokalistens stemme på en måte jeg trodde vi var ferdige med etter den første suksessen til Alanis Morissette. 

Venke selv skriver helt greie skrivebordsskuff-tekster om de nære ting - kjærlighet, falskhet og følelsen av å være utenfor. 
På «Love Explains It All» - en hyllest til mannen - tangerer hun en melankolsk dybde, der jeg mistenker at hun har enda mer inne, men som ikke er godt nok forløst i «Scared»s lydbilde. 

Men bevares 
- Venke er ennå kun en debutant. 
