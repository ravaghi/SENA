TV-anmeldelse:Fauda 2 er best i seriebransjen på spenning 

Hva skjer når IS vil inn på Vestbredden? 
Den israelske serien Fauda er fremdeles oppsiktsvekkende aktuell og spennende. 

Samtidig som Israel feirer 70 år, palestinerne markerer tragedien Nakba, fredagsprotestene på Gaza fortsetter og Trump utnevner Jerusalem til Israels hovedstad, tar actiondramaet Fauda oss for andre gang med inn i det voldelige sentrumet av denne konflikten. 

Stikkordene er samme som i nyhetsbildet: 
Mer terror, flere hevnaksjoner, mer brutale avhør, tristere familiedrama, dypere svik og vanskeligere lojalitetskonflikter. 

Selvmordsbombing, bilangrep og kidnapping 

Vi følger fremdeles Doron Kavillo og hans team av mista’arvim, israelske soldater som er spesialtrente i arabisk språk og kultur for å blende inn blant fienden. 
Fienden er fortsatt Hamas, men Fauda har fått en ny kaosfaktor inn i miksen: 
Ytterliggående solokrefter i Hamas er blitt trent opp av IS i Syria. 

Nå vil Nidal, kjent som El Makdassi og sønnen til en Hamas-terrorist Doron drepte i sesong 1, ha hevn på mest oppsiktsvekkende IS-vis. 

Oppsiktsvekkende blir det da også når Fauda setter i gang sesong to. 
Før det er gått åtte minutter av første episode, har serien rystet seeren med vendepunkter som ville stått som hjørnesteiner i andre serier: 
Selvmordsbombing, bilangrep og kidnapping stables etter hverandre for maksimal effekt. 

Renset for unødvendig snikksnakk 

Det dramatiske politiske og militære bakteppet støtter godt opp under det menneskelige dramaet som utspiller seg. 
Spesielt i episode 3, hvor Doron møter faren og IS-flørteren Nidal ber om penger fra gamle Hamas-venner, viser Fauda hvordan man skal lage en serie renset for unødvendig snikksnakk. 

Hvert blikk og hver megetsigende korte setning bygger opp mot noe viktig som skal skje senere. 

Glemmer av og til balansen, Fauda er tross alt israelsk 

Der første sesong gjorde suksess på å vie like mye skjermtid til Hamas-terrorister og deres familier som til israelske elitesoldater, tar andre sesong et steg videre. 
Ikke bare viser den livet bak avisoverskriftene, Fauda viser også hvor destruktivt voldsspiralen fungerer. 

Og dermed også hvor uendelig lang vei det er frem til noe som kan ligne på en løsning på konflikten. 

Fauda er fremdeles en veldig israelsk TV-serie, og når hevnaspektet skrus opp mot slutten, glemmer serien tidvis balansen som gjorde den annerledes. 
Likevel klarer den å holde seg innenfor, og sesongfinalen byr på en avslutning hvor de beste og verste kreftene i alle involverte kommer til syne. 

Nidal mot Doron, Hamas mot Nidal, Mossad mot PSS og mann mot mann, mens uskyldige familiemedlemmer blir skviset og drept i kryssilden. 
Komposisjonsmessig er sesongfinalen så perfekt utført som man får det. 

Best i bransjen på spenning 

Fauda avslører seg altså mer som en israelsk serie enn i første sesong, spesielt er portrettet av Nidal hollywoodsk i sin araberkarikatur, men som actiondrama fra pågående konflikt er serien likevel i en særklasse. 

Gjennom 12 episoder viser denne sesongen at israelerne er best i bransjen på intens spenning marinert i menneskelig drama. 
