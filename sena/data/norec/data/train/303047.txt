Sterk trio med inspirerte gjester
Beady Belle trofaste mot grunnideen. 

||| 
ALBUM: 
Beady Belle - trioen som består av sangeren og låtskriveren Beate S. Lech, bassisten Marius Reksjø og Erik Holm - er trofast mot sitt melodiøst avslappede, delikate soul- & jazzuttrykk. 

Igjen demonstrerer de sin evne til å skape et coolt, gyngende komp til innbilte barer med dype stoler og lange drinker. 

Med sin Sade-kjølige stemme maner Beate Lech fram enkle, flytende, less-is-more-elegante, fortellende sanger. 

Bandet er for anledningen supplert med David Wallumrød og Jørn Øien på tangenter, blåserne Hild Sofie Tafjord og Lars Horntvedt, Bjørn Lier på gitar og ikke minst den rødglødende strengevirtuosen Geir Sundstøl på diverse instrumenter. 

Uten å være enig i at disse fører plata inn i et «mørkere landskap», som det heter på presseskrivet, tilfører de lydbildet dybde, spenning og improviserende kraft. 
Lekkert, luftig og lettflytende. 
