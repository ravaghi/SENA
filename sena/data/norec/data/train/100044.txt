Nevedyktig action
Den første filmen om superagenten Jason Bourne har blitt spill. 
Og resultatet er overraskende hardtslående. 

Jason Bourne-filmene med Matt Damon i hovedrollen byr på eksepsjonelt bra action. 
Tett, brutalt, intenst og sitrende er stikkordene her. 

Den samme beskrivelsen kan man også bruke om spillet «The Bourne Conspiracy». 
Vi snakker om et spill uten Damon, men med historie- og stilmessige grep som følger den første filmen i trilogien i steden for å hente inspirasjon fra bøkene eller TV-serien med Richard Chamberlain i hovedrollen. 

Spillet er skreddersydd for sømløse overganger mellom brutal, benknusende slåssing med never og føtter, nervepirrende fluktsekvenser og hektiske «shoot-outs» i varierte, globale omgivelser. 

Og High Moon Studios har tatt flere overraskende kreative og vellykkede grep for å holde intensiteten ved like - både når det gjelder det visuelle og når det gjelder hva de forskjellige knappene på håndkontrolleren brukes til. 

Det er særlig slåssingen som fungerer bra, med effektive kombinasjoner, utfordrende motstandere og nådeløse «finishing moves». 
Skytingen er ikke like vellykket - du har svært begrenset mulighet til å låse siktet på fiender, og jeg mener dette burde ha vært en helt åpen funksjon i et spill som dette. 

Kameravinklene er av og til temmelig på trynet, og spillet er muligens også i det korteste laget. 
Den største utfordringen din er derimot å klare å opprettholde flyten. 
For det går såpass fort unna i svingene her at opplevelsen til stadighet blir hakket opp ved å plassere deg på forrige lagringspunkt. 

Sånn sett er faktisk «The Bourne Conspiracy» et bedre spill ved andre gjennomkjøring. 
Det er først når du vet hvor du skal og håndterer kontrollsystemet at den bortimot geniale grunnstammen kommer til sin rett. 

Når det er sagt: spillet glimrer glimtvis under første gjennomspilling også. 
Det er usedvanlig tøft å se på, og når du får til ting uten å miste flyten er alt rett og slett nydelig. 

PS: 
I salg fra fredag 27. juni. 

Trailer fra PS3- og 360-spillet The Bourne Conspiracy. 
