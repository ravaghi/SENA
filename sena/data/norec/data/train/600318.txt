En grinebiter å bli glad i
DRAMA/KOMEDIE 

Sverige 2015 

Originaltittel: 
En man som heter Ove 

Regi og manus: 
Hannes Holm 

Skuespillere: RolfLassgård, Bahar Pars 

Aldersgrense: 
12 år 

Ove er noe av en skandinavisk arketype. 
Han er den selvoppnevnte ordensmannen som patruljerer nabolaget på jakt etter bortslengte sneiper og feilparkerte sykler. 
Han er borgeren som skriver sinte leserbrev til avisen, prinsipprytteren som ikke har noen venner igjen, gubben som aldri, aldri, aldri kommer til å gi seg på noe som helst. 
Men Ove er også en mann som bærer på noe vondt. 
Hadde det ikke vært for alle «idiotene» som stadig slumper til å stoppe ham, ville han ha klart å ta livet av seg for lenge siden. 

Selv vi som ikke har lest Fredrik Backmans bestselger, forstår at Ove skal vise seg å ha flere sider enn de han først får vist frem. 
Måten «En mann ved navn Ove» porsjonerer historien hans ut på, er likevel så kløktig at filmen unngår å bli forutsigbar. 
Balanserer fint mellom komedie og melodrama gjør den også. 
Og i en til det ugjenkjennelige sminket Rolf Lassgård («Wallander«), har den en hovedperson som kan utstråle bryskhet i det ene øyeblikket og ømhet i det neste. 
Snart skal vi komme til å bry oss veldig om vrange, gamle Ove. 

«En mann ved navn Ove» kan fort bli en sånn film også de som vanligvis ikke går på kino — den grinete naboen, for eksempel - vil ønske å få med seg. 
