Neil Diamond:«Stages: Performances 1970-2002» 

(Columbia/Sony) 

Livealbum på steroider. 

Som en venn nylig uttrykte: 
«Det er et eller annet veldig rart ved å høre jøder synge julesanger». 
Du har mulighet til å prøve ut følelsen her: 
Denne oppblåste boksen inneholder nemlig én hel CD der Neil Diamond gir seg julenissen i vold, i form av forferdelige versjoner av «Rudolph The Red Nosed Reindeer» og desslike. 

I tillegg: 
Én DVD og fire CD'er med opptak fra 1970-2002, det vil si etter at den i og for seg en gang uhyre talentfulle låtskriverens beste dager var talte. 
De eldste opptakene er de mest lytteverdige, Las Vegas-konserten som beslaglegger de to første CD'ene er grenseløst harry. 

Snørr-og-tårer-dramatisk «easy listening» med påfallende stor grad av selvtilfredshet. 

Diamond var i sin tid meget fornøyd med egen innsats på The Bands avskjedskonsert, kalt «The Last Waltz», i 1976. 
Da han gikk av scenen, utfordret han sin etterfølger Bob Dylan til å toppe forestillingen. 
Dylans reaksjon? 
Et snøft og de avfeiende ord: 
«What do I have to do? 
Fall asleep?» 
Som lytter er din utfordring å holde deg våken gjennom hele «Stages». 
Det er ikke bare bare. 

MORTEN STÅLE NILSEN 
