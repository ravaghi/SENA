The Flash S02 E01 - 05
Trivelig superheltserie med en treig sesongstart. 

Verdens raskeste mann er tilbake! 
Den triveligste superhelten nå for tiden er Barry Allen aka The Flash, og andre sesong er derfor et gledelig gjensyn. 

Serien sliter imidlertid med å etablere den nye skurken i denne sesongen, og derfor tar det litt lang tid før The Flash sesong to kommer ordentlig i gang. 

Et nytt univers 

Har du ikke sett den første sesongen av The Flash, anbefaler jeg at du slutter å lese nå. 
Gå heller til min anmeldelse av de ni første episodene av sesong en HER. 

Andre sesong fortsetter nemlig der den første slapp. 
The Flash må redde Central City fra et ormehull som oppstår over byen, noe han selvfølgelig klarer. 
Ikke klikk i vinkel over spoiler – hvis verden hadde blitt slukt av et ormehull hadde det ikke blitt flere episoder, så en ny sesong med 20 episoder er en spoiler i seg selv. 

Uansett, Barry klarer å redde verden, men i prosessen oppstår det portaler i Centryl City til en annen Central City i et parallellt univers. 
I dette universet finnes det også «meta-humans» med superkrefter, den virkelige Dr. Harrison Wells (Tom Cavanagh) lever fortsatt og det er en fyr som heter Jay Garrick (Teddy Sears) som har tatt rollen som superhelten The Flash. 

Han har en erkefiende som heter Zoom, og når Garrick plutselig ender opp i vår verden begynner superskurken å sende meta-humans gjennom portalene for å knerte, ikke bare ham, men begge Flash-heltene. 

Popkulturelt krydder 

Som i sesong en er oppskriften på The Flash fortsatt at det er en ny superskurk å hamle opp med i hver episode. 
Forskjellen er at denne gangen kommer de fra det andre universet. 

Jo flere kokker, jo mer søl heter det, og i andre sesong av The Flash er det flere rollefigurer å holde styr på enn noensinne. 
Dermed blir det litt rotete, men heldigvis er kjernen i gjengen nesten den samme. 

Noen gjensyn med gamle kjente får vi også, blant annet med Wentworth Miller (Prison Break)i rollen som Leonard Snart aka Captain Cold. 
Jeg hata Miller i den første sesongen, sjelden har jeg sett maken til melodramatisk overspilling i en serie. 
Heldigvis har han nå moderert seg, så alt han sier høres ikke lenger ut som trailerstemmen til en actionfilm fra 80-tallet. 

I starten av første halvdel av sesong en mislikte jeg også Carlos Valdes, som fungerte som «comic relief» i rollen som Cisco. 
Han ble jeg glad i etter hvert, og jeg liker derfor at han fortsetter i samme spor denne sesongen. 

Cisco er som alltid full av popkulturelle referanser som bidrar til å gjøre serien til lettbeint underholdning for nerder som meg selv. 

Slikt popkulturelt krydder er noe av grunnen til at jeg koser meg veldig med The Flash. 
En annen grunn er at Grant Gustin er perfekt i rollen som Barry Allen. 
Han er sjarmerende og morsom, og har rett og slett noe ved seg som gjør ham umulig å mislike. 

Vag skurkeskikkelse 

Hvilket ansikt som skjuler seg bak maska til Zoom er ikke avslørt enda, men jeg har bange anelser. 
Hvilke motiver Zoom har for å ville utslette Barry Allen og vennene hans kommer imidlertid ikke veldig godt frem i de fem første episodene. 

At “det ikke er plass til oss begge i muliverset”, blir litt for vagt og inspirerer ikke til det store engasjementet hos meg. 
Enn så lenge kan ikke denne historielinjen måle seg med Barrys jakt på morens morder i første sesong. 

Det hjelper heller ikke at vi bare får et par glimt av den nye superskurken, og siden serien bruker så liten tid på å etablere ham som rollefigur, blir jeg heller ikke nysgjerrig på ham. 
Først helt på slutten av femte episode fikk jeg et “omg-øyeblikk”. 
Da fikk jeg endelig følelsen av at Zoom kan bli en spennende skurk å følge utover i sesongen. 

Serien kommer garantert til å opprette en episk feide mellom Zoom og The Flash. 
Det bør skje snart, for hvis ikke kommer jeg til å miste interessen for serien. 
Etter avslutningen på femte episode å dømme, så virker det heldigvis som at dette er nært forestående. 
Jeg venter i spenning. 

Sesong to av «The Flash» ser du på MAX, søndager klokka 19.30. 
