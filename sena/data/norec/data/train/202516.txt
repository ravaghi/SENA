23"Apple Cinema HD 

Dette er ikke bare en av de stiligste, men også en av de klart beste LCD-skjermene vi har testet. 
Og den er ikke bare forbeholdt Mac-maskiner. 

Den forrige generasjon LCD-skjermer fra Apple var typisk Apple på sitt mest spesielle. 
De var innbakt i en bred og tykk ramme av klar plast, hadde marginalt med justeringsmuligheter og spesialpluggen gjorde det umulig å koble den direkte til annet enn visse Mac-maskiner. 
Du finner et bilde av skjermen i denne artikkelen. 

LES OGSÅ: 

Ved hjelp av et adapter var det også mulig å koble disse skjermen til PCer, og dette var også påkrevet hvis man skulle bruke den som skjerm#2 på Mac'en. 

Bildet på skjermen var derimot helt i toppklasse. 

Men "Apple Cinema HD Display 23-inch widescreen" som vår testskjerm heter, viser Apple fra sin aller beste side. 
Her er det både lekkert design, gjennomført funksjonalitet og topp bildekvalitet. 
Og så er den fullt kompatibel med moderne PCer. 

Elegant aluminium 

Plastmaskinene fra Apple finner vi nå bare i de rimeligste prisklassene, med iBook og iMac i spissen. 
PowerBook og PowerMac G5 kommer nå i elegante aluminiumskabinetter, og de nye skjermene matcher disse 100%. 

Rammen rundt LCD-panelet er smal, selv om vi har sett den smalere på andre skjermer. 
Foten er også i massiv aluminium, og sitter solid hengslet på baksiden. 

Det er bare mulig å vippe skjermen rundt dette hengselet, den kan ikke justeres i høyde eller dreies. 
Men dene skjermen er så diger, at det faktisk er unødvendig å kunne heve/senke den - den dekker hele synsfeltet uansett. 
I tillegg er bildekvaliteten glimrende også sett fra sidene, så behovet for å dreie skjermen er ikke spesielt stort. 

Baksiden er like elegant som forsiden, den er velsignet fri for profiler og krimskrams. 
Den enslige kabelen er fast, de eneste kontaktene er 2 USB og 2 FireWire nede i høyre kant, når man ser skjermen forfra. 

Sidepanelene er derimot i plast, av samme type og farge som vi kjenner igjen fra en rekke Apple-produkter, iPod f.eks. 
Her finner vi av/på knappen og +/- for lysstyrken på høyre side, det er alt som er av betjening. 

Kabelen går gjennom en spesielt utformet åpning, bak denne finner vi også et feste for å låse skjermen med en Kensington sikkerhetsmekanisme. 

Det finnes også et VESA-kit til skjermen, som gjør det mulig å feste den på en standard VESA-arm, men dette er ekstrautstyr. 

Tilkobling 

Tidligere LCD-skjermer fra Apple hadde en eneste kabel med spesialkontakt som bare passet til visse typer Mac'er. 
I denne kabelen gikk alle signalene pluss strøm, som ble levert av selve Mac'en via det spesielle skjermkortet. 
Ikke spesielt PC-kompatibelt, selv om det kom overganger etter hvert. 
De var dessuten nødvendige ved bruk av flere skjermer på Mac'ene, siden skjermkortene bare var utstyrt med 1 spesialkontakt. 

På de nye LCD-skjermene er det fremdeles bare en kabel fra skjermen, men den ender opp i flere løse ender. 
Her finner vi standard DVI kontakt, USB og FireWire og strømkontakt til den matchende strømforsyningen. 
Her er det brukt en spesialplugg, men fra selve strømforsyningen til nettet er er det en standard nettledning. 

De nye Apple-skjermene er dermed helt kompatible med moderne skjermkort med DVI-ugang, noe som er svært vanlig på dagens skjermkort. 

Bildekvalitet 

Skjermen er som nevnt diger, breddeformatet gir virkelig et overdådig inntrykk. 
Det finnes likevel en 30-tommer i samme serie, for de som bare må ha Det Aller Beste og Største, og en "liten" 20-tommer for de "beskjedne". 

Oppløsningen på 23-tommeren er på 1920 x 1200 og dette er mye skjermplass! 
Vi har sett den samme oppløsningen på bærbare, som f.eks. Dell Inspiron 8600. 

Men totalinntrykket på en 23-tommer er ganske annerledes enn på en 15-tommer. 
Her er det ingen problemer med å lese menytekster og liten skrift på nettsteder. 

Bildekvaliteten er helt i toppklasse, med stor dynamikk, glimrende fargedybde, sylskarp og konsistent over det hele. 
Her er det ingen klipping av intense partier, eller "grøt" og mangel på definisjon og detaljer i mørke omgivelser. 

Skjermen tåler fint sammenligning med de beste modellene fra Nec, Eizo og ViewSonic. 

Responsen på 16 ms gjør at skjermen er lynrask, video og spill håndteres uten nykker av noe slag. 

Betraktningsvinkelen er oppgitt til 170 grader i høyde og bredde, men dette er et forsiktig anslag. 
Vi fant den like overbevisende som skjermer med 176 grader oppgitt betraktningsvinkel. 

Konklusjon 

Dette er en av de stiligste skjermene som finnes, med en bildekvalitet som matcher. 
Den fungerer like godt på PC som på Mac, og vil gi deg både en svært behagelig arbeidsplass og mange imponerte blikk. 
Det eneste som er bedre er to ved siden av hverandre... 

Prismessig ligger den mellom konkurrerende skjermer i tilsvarende format fra Sony - som er priset høyere - og Samsung og BenQ som har lavere listepriser. 
