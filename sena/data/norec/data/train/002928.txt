Festmajorene
Major Lazer møter Trondheim og UKA med en stor pose partytriks. 
Det blir nesten for mye, men bare nesten. 

Hva er det man kan forvente seg den første gangen man er på Major Lazer-konsert? 
Man håper på uforskammet galskap, strengt tatt. 
Og jeg føler meg ikke nevneverdig skuffet etter i overkant av det times lange showet, som har gitt meg en mild tinnitus, i Dødens dal i trønderhovedstaden. 

Trioen, som utgjør festmaskineriet, består av Jillionaire, Walshy Fire og primus motor Diplo. 
Sistnevnte er sjef i Mad Decent, labelet som har pumpet ut frisk, eklektisk klubbmusikk for massene med gigantisk suksess i underkant av et tiår. 
Tenk M.I.A. og der har du starten på eventyret. 

Når 36 år gamle Diplo ikke er opptatt med å definere og påvirke elektronisk musikk på verdensbasis, jobber han med størrelser som Justin Bieber, Usher, Beyoncé og Shakira. 
Høy anseelse blant de største artistene kloden har å tilby, der altså. 

- Om dette er en typisk mandagskveld i Norge, så flytter jeg til Trondheim, proklamerer Diplo fra scenekanten. 

Et langt steinkast fra Samfundet dunkes ut kantete og rett-i-trynet-låter, nøye regissert av frontmann Diplo, som egentlig heter Thomas Wesley Pentz. 
Rom for lek er det likefullt, der gutta løper rundt som hormonelle tenåringer med party hard som ledestjerne. 

Som et slags mantra, klarer Major Lazer i all sin uskamløse prakt, å mikse dansete sjangere, noe vi får glede av i kveld. 
Uttrykket til det joviale festtoget varieres og er i forandring, eksemplifisert med sommerens album Peace Is The Mission. 
Den uMajor Lazerske poplåten «Powerful» med sangstrupen og P3-favoritt Eliie Goulding på vokal, plasseres i samme setting med for eksempel «Lean On» med danske MØ og kompromissløse «Blaze Up The Fire» med hell. 

Major Lazer & DJ Snake - "Lean On" ft. MØ https://youtu.be/YqeW9_5kURI 

I kveld handler det derimot kun om Major Lazer, gruppen som er midt i blinken for dansekåte klubbmusikkentusiaster med forkjærlighet for dancehall, trap, diverse elektroniske forgreininger, moombahton, reggae og andre karibiske innflytelser. 
Inspirasjonskildene til trioen strekker seg like langt som kongeriket. 
De oppmøtte i Dødens dal får nok å kose seg med, for å si det enkelt. 

«Lean On», «Bubble Butt», «Watch Out For This (Bumaye)», «Get Free», «Blaze Up The Fire». 
Låtkatalogen til Major Lazer bugner og publikummet i Trondheim er in for a treat, som det heter så pent på norsk. 

Major Lazer møter Trondheim med en stor pose partytriks. 
I Felleskjøpet-aktig dress, baris, oppå miksepulten, pil og bue som skyter konfetti, Diplo inni en plastball løper på publikum, dominatrix-kledde dansere, twerking på miksepult: 
Showets kitschy vesen kler en av UKAs headlinere som leverer godt i kveld, og trioen varmer opp høstkalde kropper. 

Arbeidsoppgavene til trioen handler om å lage liv og det får Major Lazer til selv om det siste kvarteret er unødvendig med tanke på hvor komprimert det høyenergiske settet er. 
Artig er det uansett. 
