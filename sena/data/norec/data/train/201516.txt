TEST:Samsung UE55F9005 

Også dette er en glimrende TV, hvor Samsung som vanlig har gjort mye smart. 
Bildemessig er den likevel ikke vår favoritt. 

55-tommeren vi testet ligger på rundt 25.000 kroner, men den fås også i 65-tommers størrelse. 
I skrivende stund ligger den på 40.000 kroner, men merk deg prisene endres raskt så her må du altså sjekke prisene før du bestemmer deg. 

Førsteinntrykk 

Samsung kan design, så at førsteinntrykket er lekkert er ingen overraskelse. 
Det slår oss likevel hvor lik den er LGs alternativ, ja, vi tipper faktisk at de færreste vil klare å skille dem om logoene hadde vært dekket til. 

TV-en er selvsagt så slank som vi forventer i dag, og i likhet med LGen er den omkranset av en metallramme. 
Går du nærme ser du imidlertid at rammen på Samsungen er hakket bredere, mens LG fortsetter med sitt nesten «rammeløse» design. 
Samsung har også en mer klassisk TV-fot på denne modellen, den ser helt fin ut, men vi syns det er litt rart at den ikke er dreibar. 
Skal du vri TV-en i en bestemt retning må du altså vri hele TV-settet. 

Samsungen har også mer rette vinkler enn LG-en, som er litt mer avrundet i formen, men det er detaljer. 
Materialkvaliteten virker uansett god på dem begge: 
Her er det altså mindre bruk av hardplast som du vanligvis finner på de rimeligere modellene. 

Vi liker uansett det vi ser. 

Brukervennlighet 

Samsungs modell leveres med to fjernkontroller: 
En tradisjonell plastikkvariant, og en lekker metallversjon med pekeplate. 
Den siste ble raskt vårt foretrukne valg da den gjør det raskere å manøvrere i menyene. 

Dommen blant våre TV-testere var da også klar: 
Menyene er fine, og de to fjernkontrollene fungerer så godt at Samsungen oppleves som enkel i bruk, spesielt sammenlignet med LGs modell. 

I likhet med LG har også Samsungen stemmestyring, og selv om det overhodet ikke er noe vi bruker i det daglige, liker vi mikrofonen i fjernkontrollen som gjør at du kan snakke direkte i den, i stedet for å sitte og skrike i sofaen. 

Smart trekk fra Samsung 

Mens alle de andre konkurrentene har tilkoplingene plassert på TV-ens bakside, glimter Samsung til med sin One Connect-løsning: 

I praksis vil det si at alle tilkoplingene gjøres på en separat enhet, slik at du kun får en enkel kabel (som for øvrig er 3 meter lang) opp til TV-en. 

Dette er spesielt en fordel for deg som vil henge TV-en på veggen, fordi det blir langt mindre kabelsalat, men kanskje like viktig: 
Det gjør også TV-en mer framtidssikker, fordi du bare ved å bytte ut tilkoplingsdelen kan oppdatere TV-en med nye finesser og funksjoner. 
Det kan for eksempel være svært hendig når TV-en skal oppdateres til neste generasjons HDMI (versjon2.0), eller hvis Samsung kommer med store SmartTV-endringer om ett år eller to. 

Bildekvalitet: TV, Blu-ray og Netflix 

Som vanlig leveres Samsungen (og LG-en) med kontrast og baklysinnstillingen på maksimal styrke. 
Det er det bare å justere ned med en gang, for ikke å få et for utbrent bilde. 

Bildekvaliteten på TV-sendinger (i standard-modus) er typisk Samsung: 
Ansiktsfargene virker litt mer solbrente enn hos konkurrentene, og det er ikke så lett å justere dem bort heller. 
For 90 prosent av kundene vil nok likevel dette framstå som pirk, for Samsung har ikke blitt markedsleder uten grunn: 

Sortnivået ser for eksempel svært bra ut, og dynamikken i bildet vil imponere de aller fleste. 
Vi liker også filmmodusen. 

Den gode nyheten er at også Samsungs 4K-modell gjør en akseptabel jobb med å skalere TV-sendinger og Blu-ray filmer til 4K: 

Bildet virker svært detaljrikt, og det er tydelig at TV-en har nok kraft til å gi fargene ordentlig trykk. 
På vanlige TV-sendinger er det rett og slett imponerende, selv om vi ikke opplever Samsungen som fullt så lyssterk som konkurrentene. 

Samsungs SmartTV-løsning er som vanlig best i klassen, og kvaliteten på Netflix-appen er så god som vi forventer. 
Samsung kan selvsagt ikke trylle, så gamle TV-serier i dårlig kvalitet er ikke så mye å skryte av. 
Når det gjelder nyere TV-serier i HD-kvalitet, for eksempel Sons of Anarchy, er det imidlertid andre boller: 
Her gjør TV-en nemlig en svært god jobb med skaleringen noe som gir tommel opp i vår bok. 

Helt uten lyter er den dog ikke, og det gjelder spesielt hvis du har aktivert bevegelseskorrigeringen (kalt «Motion Plus») for å få jevne bevegelser i bildet: 

I de heftigste actionsekvensene kan du nemlig oppleve en liten aura rundt personer i forgrunnen av bildet. 
Hvis dette er noe som irriterer deg må du altså skru av bevegelseskorrigeringen, som igjen gir litt mer hakkete bilder. 
Her må du altså velge, mens flere av konkurrentene klarer begge deler. 

Når det gjelder innsynsvinkel klarer Samsungen seg middels. 
Dette er altså en TV hvor bildet er klart best om du sitter rett foran TV-en, sitter du for langt ut på sidene i TV-stua vil du altså få et klart dårligere sortnivå. 

Samsung har utstyrt panelet med et mørkt filter, men i likhet med de andre duellantene avgir panelet likevel en del reflekser. 
Vi synes det er synd, men det er dessverre et faktum at ingen av de store TV-produsentene i dagens marked prioriterer matte paneler. 
Vi har derfor ikke trukket for dette i denne runden. 

Bildekvalitet 4K 

Dette er selvsagt paradegrenen, og selv for erfarne TV-testere er det vanskelig å ikke bli imponert: 
Det å se så mange detaljer i et fullt fargespekter må rett og slett oppleves. 
Når Samsungen får ekte 4K-innhold å forholde seg til blir heller ikke svakhetene ved raske bevegelser synlig, og forklaringen er enkel: 

TV-en slipper her å bruke prosessorkraft på skaleringen, og kan konsentrere seg om bildekvaliteten. 
Resultatet er strålende, men heller ikke noe bedre enn hos konkurrentene. 

Konklusjon 

Selv om Samsung F9005 er en glimrende TV er konkurransen knallhard, og når det gjelder ren bildekvalitet får den jumboplassen i denne runden. 
Grunnen er at konkurrentene gjør en bedre jobb på skaleringen i de heftigste actionsekvensene. 

Vi har heller ikke fokusert noe særlig på lyden, og grunnen er ganske enkelt at Samsungens lydkvalitet ikke skiller seg spesielt ut: 
Den duger til TV-sendinger, men det blir spinkelt til alt annet. 

I skrivende stund er den likevel litt rimeligere enn LGs 55-tommer, og det kan være viktig for mange. 
Vil du ha den i 65-tommers størrelse ligger den imidlertid på prisnivået til Philips, og av de to anser vi Philipsen som bedre bildemessig. 
Samsungs glimrende SmartTV-løsninger trekker imidlertid opp, så er det viktig for deg bør du altså følge nøye med på prisnivået framover. 

Samsung UE55F9005 
