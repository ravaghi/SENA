Som planlagt til KrF-striden
Trond Bakkevig og Tomm Kristiansen har vært sentrale i utviklingen av norsk kirkeliv de siste femti år og nå kommer de med sin versjon av historien - opplysende og til glede for leseren. 

Det stormer på KrF-havet etter at Knut Arild Hareide la om kursen til babord. 
Skarpest er typisk nok reaksjonene her sør, hvor vi på ny gir næring til Akersgata og resten av landet når de hevder at det er noe spesielt med Sørlandet. 
Her vil man helst at KrF skal samarbeide med både Høyre og FrP. 
Typisk. 

Som om det skulle være planlagt kommer samtidig ei bok med den provoserende tittelen: 
«Da Gud skiftet mening». 
Undertittelen; «Femti år som forandret kirken», demper provokasjonen. 
Den norske folkekirken har forandret seg veldig, også her sør. 
Det er frimenighetene og det såkalt frie organisasjonsliv på Sørlandet, og mange av KrF’s velgere, som har forandret seg mindre. 

Boka er ei historiebok som kunne vært nyttig og oppklarende for dem som i dagens diskusjon hevder at Arbeiderpartiet har stått for avkristningen av Norge, og at det dermed blir feil av KrF å gå sammen med dem. 
Dette er Fake News, en påstand som blir gjentatt så kjedsommelig ofte at den blir sannhet for mange. 
De som tror på dette bør lese denne boka. 

Bokas forfattere presiserer innledningsvis at de ikke er objektive. 
Til de har de begge vært alt for involvert i utviklingen og i dreiningen mot både det liberale og radikale for å bruke to svært upresise begreper. 
Men det er en klargjørende, oppklarende, innsiktsfull og tidvis ganske humørfull beskrivelse av den nevnte kirkehistoriske epoken som rulles ut her. 

Utgangspunktet er 1968, studentopprøret og den berømte fjerde generalforsamlingen i Kirkenes Verdensråd som fikk betegnelsen Kirkemøtet i Uppsala og som vedtok en rekke uttalelser som åpnet for en radikalisering av kirkene. 

Herfra går ferden gjennom bispemøter, regjeringsbeslutninger, kirkemøter, karismatiske vekkelser, Ten-Sing, Hognestad-saken, kamp mot apartheid og frigjøringsteologer, hippier og jesusrevolusjon, gullstoler i kirkeasyl, skille mellom stat og kirke, dialog og misjon, kort sagt alt som har rørt seg og beveget kirken og kristenheten i Norge og verden i årene siden 1968. 
