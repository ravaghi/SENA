Klaxons:«Myths Of The Near Future» 

GENRE: ROCK 

Arctic Monkeys med sirener, maskiner og mindre talent. 

Her har vi et typisk britisk band som blir spådd en lysende fremtid, selv om absolutt alt tyder på at de kun har en brukbar nåtid. 
Man skal være rimelig historieløs for å slå fast at en kombinasjon av indierock og dansbar klubbmusikk er noe nytt, og etter debutplaten deres å dømme vil ikke Klaxons bli noe nytt Happy Mondays eller Primal Scream - snarere et nytt Lo-Fidelity Allstars eller noe i den dur. 

«Myths Of The Near Future» er imidlertid et salig lurveleven, såpass massivt i uttrykket at det faktisk føles som en liten revolusjon når låtmaterialet sitter. 
De hektiske rytmene, de skurrende new wave-gitarene og den hysteriske lyse vokalen danner en uimotståelig lydvegg på platens høydepunkter. 
Disse er imidlertid fort unnagjort, og du verden så slitsomt dette blir når formen overtar og innholdet glimrer med sitt fravær. 

Et annet minus er at «Myths Of The Near Future» kommer til å låte utdatert lenge før sommeren er over. 

ANBEFALTE KJØP: 
«Two Receivers», «Atlantis To Interzone», «Golden Skans». 

THOMAS TALSETH 
