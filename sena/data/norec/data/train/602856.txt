Verdt mange dollar
Organisk og tøff rock med litt blues i seg. 
Dette er både tøft og bra fra Few Dollars More med base i Drammen. 

Bandet høres kanskje enda bedre ut fra en scene i levende live. 
Det kan du sjekke ut på Onkel Aksel 6. april eller på Harvest Bar i Kvinesdal dagen etter. 
Kvartetten har god energi på sitt andre album. 
De spiller bra, og det gnistrer skikkelig på åpningssporet, "Make It Rain". 
Noe av det første man som lytter tenker på at dette er rock a la Led Zeppelin, og at bandmedlemmene holder seg til 70-tallet stilmessig. 

Men produksjonen høres ikke gammeldags ut, og dermed er vi mer inne på øvelsene til Jack White og det som The White Stripes gjorde for 20 år siden. 
Few Dollars More kaller musikken sin for årgangsrock, og det fins ikke mange grunner til å fornekte det. 
Her er det er dueller mellom gitarist og vokalist mens rytmeseksjonen pumper og framkaller heftige rytmer så det holder. 

Det er nok likevel de roligste låtene som er høydepunktene. 
Vi snakker om bluesrockballaden, "Blind Man", som bygger seg opp til en mektig avslutning. 
Eller den finfine og fristende, "Angel". 
Hele veien overbeviser Few Dollars More med sin formidlingsiver og energi. 
Kult og tøft. 
Det som mangler er de virkelig store låtene. 
Men hør på dem likevel om du liker bluesy gitarrock. 
