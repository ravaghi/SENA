Usannsynlig og langdrygt om vikaren fra helvete
«Vikaren» er sikkert tenkt som en psykologisk thriller, men handlingen hadde passet bedre inn i en b-film om intriger på kontoret. 

Vikaren 

Britisk krimserie i to deler. 
Vises på NRK 1 torsdag 29. mars. 

Dette er en av de seriene som beveger seg utrolig treigt, men ikke på en god måte. 
Igjennom to lange episoder følger vi Ellen (Morven Christie), en ambisiøs og dyktig arkitekt som nettopp har blitt forfremmet. 
Rent karrieremessig passer det muligens litt dårlig at hun blir gravid omtrent samtidig, men det snille og koselige ekteparet som driver firmaet forsikrer om at dette selvsagt ikke er noe problem. 
Snart er en vikar på plass, den dyktige og blide Paula (Vicky McClure). 
Sistnevnte er egentlig en mentalt forstyrret og manipulerende heks, men av en eller annen ubegripelig grunn er det bare Ellen som forstår dette. 

Så i stedet for at folk gradvis mister sympati for den overhyggelige dama som helt åpenbart er en kalkulerende psykopat, blir Ellen stående igjen med svarteper. 
Til og med hennes nærmeste tror mer på den nyansatte vikaren som ingen kjenner fra før, og det er så fascinerende lite sannsynlig at man bare blir irritert. 
Denne vrien hadde fungert bedre i en lett komedie enn med et så mørkt bakteppe som det det legges opp til i denne serien. 

«Vikaren» begynner langt bedre enn den slutter. 
I de innledende rundene får man en slags tematisering av viktige problemstillinger som hvordan kvinner behandles i yrkeslivet etter at de har fått barn, og om hvor vanskelig det kan være å kombinere karriere og familieliv i Storbritannia i dag. 
Det handler også om hvilke forventninger folk har om gravide kvinner og nybakte mødre, om fødselsdepresjoner og om følelsen av å ha blitt satt på sidelinjen selv om alle forsikrer om at det ikke er tilfellet. 

Men etter en stund sauses dette sammen med en fullstendig tullete historie om den galne vikaren og hennes renkespill, før det til slutt lander med et fullkomment mageplask. 
Med så mange gode krimserier som er tilgjengelig i dag, er det veldig vanskelig å forstå hvorfor noen skulle ville bruke tid på akkurat denne. 
