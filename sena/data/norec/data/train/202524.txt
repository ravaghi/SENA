Multicom Arya MS-1771
Tynnere 17,3 tommer skal du slite med å finne, i tillegg får du meget god ytelse. 

Det er mange gode grunner til å ha en PC med stor skjerm. 
Driver du med bilde- og videoredigering og liker å ha mange vinduer åpne samtidig, er det nærmest en nødvendighet med en viss arbeidsflate. 
Og liker du å spille, får du en helt annen opplevelse når skjermen fyller en stor del av synsfeltet ditt. 

Multicom er en av svært få norske aktører som fortsatt selger PC-er under eget merkenavn. 
De har funnet sin nisje innen gaming, og har etter hvert blitt en ettertraktet aktør innenfor dette feltet. 

Nylig lanserte de sin nye Arya-serie, ultratynne gaming-maskiner med 17,3 tommer skjerm. 
Som tidligere er det snakk om maskiner som kommer fra en asiatisk OEM-produsent, som Multicom konfiugerer med blant annet minne, lagring og operativsystem. 
Vår test-PC kom for eksempel med Windows 7 Home Premium, som fortsatt er foretrukket av mange gamere. 

Veldig tynn 

Ifølge produsenten skal dette være en av verdens tynneste 17,3-tommere på markedet, med sine 21,8 mm. 
Det har vi ingen problemer med å tro på, vi har i hvert fall aldri hatt tynnere på testbenken. 

Og til tross for den tynne utformingen er PC-en meget godt utstyrt. 
Hør bare her: 

Skjerm: 17,3" full HD 1920 x 1080 piksler LED-baklyst LCD, TN-panel, matt Prosessor: 
Intel Core i7-4700HQ RAM: 
8 GB (2 x 4 GB - maks 2 x 8 GB) 
Grafikkort: 
Nvidia GeForce GTX 765M 2 GB Lagring: 128 GB SSD (mSATA) + 750 GB 7200 rpm harddisk Optisk drev: 
Nei Skjermutganger: 
HDMI + 2 x mini DisplayPort USB-porter: 4 x USB 3.0 Webkamera: ja, 1280 x 720 piksler Kortleser: 
SD/SDHC/MMC Trådløst nett: 
Intel Dual Band Wirelss AC-7260 Kablet nett: 10/100/1000 Mbit Annet: 
Ledig mSATA-spor til enda en SSD OS: 
Ingen, kan leveres med Win7 eller Win8 Størrelse: 
41,8 x 28,7 x 21,8 cm Vekt: 2,66 kg Pris: 
10.995 kr inkl mva (6.11.2013) 

Meget oppdatert 

Som vanlig er Multicom meget oppdatert på maskinvarefronten, her er siste generasjon firekjernet i7-prosessor fra Intel, godt med minne og et kraftig grafikkort fra Nvidia. 
Det mest oppsiktsvekkende er imidlertid at maskinen har tre skjermutganger og mulighet for inntil tre interne lagringsenheter, to SSD-er i mSATA-spor samt en SSD eller harddisk i standard 2,5" utforming. 
Løsningen som er valgt i vår test-PC er uansett gunstig nok for de fleste, med en rask SSD som systemdisk og 750 GB harddisk til data. 

Det er også verdt å merke seg at maskinen er utstyrt med et nettverkskort som støtter den nye AC-standarden. 
Det betyr trådløshastigheter som mange ganger kan måle seg med kablet forbindelse, hvis ruteren din også støtter standarden. 

Nøytralt og solid ytre 

Maskinen har et meget nøytralt ytre i matt, svart lakkert metall - ja, her er det brukt metall rund baut, kun rundt skjermen er det en plastramme. 
Dessverre vises fettflekker litt lett på den matte overflaten. 

Alle tilkoblingene sitter på venstre og høyre side. 

Det mest uvanlige her er kanskje at strømtilførselen er trukket ned mot midten til høyre. 
Kontakten har heldigvis en 90-graders knekk, så plasseringen utgjør ikke noe problem i så måte. 

Skjermen kan bøyes temmelig langt bakover før det sier stopp, og hengslet er bredt og virker solid. 

Rammen rundt skjermen er større enn på mange mindre PC-er, men her må vi ta i betraktning at de også har færre utvidelsesmuligheter og/eller er tykkere. 

Skjermen er høyoppløst og fin når du betrakter den rett forfra. 
Farger og kontrast avtar så snart den betraktes fra siden, noe som er typisk for skjermer av TN-paneler. 
Disse er vesentlig rimeligere enn mer avanserte skjermer med IPS og PLS-paneler. 

Tastaturet sitter ca midt på platen, og er baklyst med blålige LED-lys. 
Tastene har typiske "gaming-fonter", og er fast og meget behagelig å skrive på. 
Merk imidlertid at enter-tasten er smal, og Windows-tasten har flyttet seg til høyre for mellomromstasten. 

Den store pekeplaten under fungerer også meget bra. 
Den har integrerte felter for venstre/høyre-klikk, med god respons og akkurat passe høy klikkelyd. 

Meget høy ytelse 

Vi fikk maskinen levert med Windows 7 Home Premium, og Windows Opplevelsesindeks gir oss her følgende ytelsestall. 
Merk at skalaen går fra 1,0 til 7,9 i Windows 7: 

Prosessor: 7,6 Minne: 7,6 Grafikk: 
5,2 Spillgrafikk: 
7,2 Primær harddisk: 7,9 

Dette er generelt gode tall, selv om Grafikk-tallet ikke gir et helt korrekt bilde. 
GeForce GTX 765M er i følge Futuremark det 9. raskeste grafikkortet for bærbare PC-er i skrivende stund, og den nest mest populære i spill-PC-er, fordi det gir mye ytelse for hver krone. 

I praksis vil det ikke ha noe problemer med å kjøre de nyeste spillene i full HD med tilfredsstillende flyt, selv med dyp detaljrikdom og i de mest krevende scenene. 

Det er også verdt å merke seg at PC-en har vifter som går kontiunerlig. 
Dette er altså ikke av de mest stillegående PC-ene, men støyen øker ikke nødvendigvis mye selv når prosessor og grafikk belastes kraftig. 
Under våre ytelsestester i Passmark økte faktisk ikke frekvensen i det hele tatt. 

Prosessoren blir heller neppe noen flaskehals i PC-ens levetid. 
Den har fire kjerner og ekspederer alle jobber kjapt og greit, også når du kjører flere tyngre jobber samtidig. 

SSD-en fra Toshiba er også av den raske typen, med les/skrive-hastigheter på mellom 450 og 500 MB pr sekund på store filer: 

Ikke for folk på farten 

Dette er imidlertid ikke noen PC som er laget for deg som ofte sitter med PC-en på fanget på toget eller på hytta uten strøm. 
Batteritiden oppgir Multicom til rundt 3 timer ved variert bruk, og dette er også inntrykket vi sitter igjen med. 
Under gaming vil den mest sannsynlig være vesentlig kortere. 

Konklusjon 

Totalt sett er Arya velegnet til mer enn bare gaming. 
Den fungerer faktisk meget bra som en skrivebordserstatter, hvis du ikke plages av viftene som surrer konstant, vel og merke. 
Maskinvaremessig er den på høyden i flere år fremover, og du har også gode utvidelses- og tilkoblingsmuligheter. 

De største ulempene er noe viftestøy, kort batteritid og at skjermen ikke har samme gode farge- og kontrastegenskaper som IPS- og PLS-skjermer, men det vil neppe være noe ankepunkt for målgruppen. 

Terningkastet må altså ses i lys av at dette er en PC myntet på gaming. 
Mer informasjon hos Multicom. 

Multicom Arya MS-1771-MFB1 
