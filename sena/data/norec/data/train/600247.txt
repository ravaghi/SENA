Sånn er livet
Komedie/Drama 

Norge/Sverige/Frankrike/Tyskland 2014 

Regi og manus: Roy Andersson 

Skuespillere: 
Holger Andersson, Nils Westblom 

Aldersgrense: 
11 år 

Egnethet: 
Voksen 

En danseskolelærer er ulykkelig forelsket i en av elevene sine. 
En offiser har kommet for sent til et foredrag. 
To omreisende i morosaker sliter med å få fart på salget. 
Karl den XII stopper for et glass mineralvann på sin vei ut i krigen. 

Det er ikke lett å få øye på den røde tråden i Roy Anderssons nye film, den siste i trilogien som begynte med «Sanger fra andre etasje» i 2000 og fortsatte med «Du, levande» i 2007. 
Men det er i hvert fall ingen tvil om at det er han som har laget den. 
Uttrykket er like stilisert, situasjonene like tragikomiske, menneskene like ynkelige og mistrøstige. 
Man forlater en Roy Andersson-film med følelsen av å ha sett tilværelsen fra en helt spesifikk synsvinkel. 

Denne gangen svekkes riktig nok opplevelsen av at Andersson ikke har noe nytt å bringe til torgs. 
Selv om «En due satt på en gren og funderte over tilværelsen» uomtvistelig er virtous filmkunst, kan ingen av alle de løst sammenhengende scenene sies å tilføre trilogien noe nytt, verken visuelt eller filosofisk. 

Er dette ditt første møte med den svenske mesteren, er jeg likevel litegrann misunnelig på deg. 
Den merkelig oppstemte følelsen han ga meg i 2000, er en jeg gjerne skulle hatt igjen. 
