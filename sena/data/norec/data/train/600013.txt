En klossiker!
Animasjon 

Australia/USA 2014 

Regi: 
Chris Miller, Phil Lord, Chris McKay 

Skuespillere: Will Ferrell, Liam Neeson, Elizabeth Banks, Chris Pratt, Morgan Freeman, James Pasierbowicz, Nick Offerman, Alison Brie, Will Arnett 

Manus: Chris Miller, Phil Lord 

Musikk: 
Mark Mothersbaugh 

Norske stemmer: 
Scott Maurstad, Håvard Bakke, Lena Meieran, Harald Mæle, Mads Henning Jørgensen, Nicolai Cleve Broch 

Aldersgrense: 7 år 

Egnethet: 
Barn 

"LEGO filmen" er fargerik og kaotisk. 
Den er genuint original og har satirisk snert. 
Den har tusenvis av ideer og vitsene kommer i et tempo som får "Family Guy" til å virke som "Dagsrevyen". 
Den kunne kort sagt vært laget av en gjeng sjuåringer på sukkerkick. 

Handlingen lar seg knapt gjengi. 
Det er noe surr om at Direktør Business planlegger et kragleangrep på tacotirsdag. 
Nei, jeg skjønte ikke stort før helt mot slutten, jeg heller. 
Og det gjør i hvert fall ikke hovedpersonen Emmet. 
Han er verdens kanskje mest gjennomsnittlige fyr, men han er også den eneste som kan stoppe direktøren. 
Underveis støter han på Batman og stort sett alle andre populærkulturelle ikoner du noen gang har hørt om. 

"LEGO filmen" er selvsagt produktplassering tatt til et helt nytt nivå. 
Det forhindrer den ikke fra å være den friskeste animasjonsfilmen siden, tja, "Toy Story 3". 
Og satiren – som går på bekostning av både forbrukersamfunnet og Lego-klossene selv – er av den beske, respektløse "South Park"-typen. 
Kast bruksanvisningen og tenk selv, er budskapet. 

Se den sammen med barna, for all del. 
Men vær forberedt på at den til tider er ganske mørk – og at dere helt sikkert må en tur i lekebutikken etterpå. 
