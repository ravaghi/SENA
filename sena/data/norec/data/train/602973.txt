Som en slags 22. juli
Et amerikansk skyteinferno er blitt bok. 

Verden er plutselig full av skytedramaer, og mediene er spekket med dem. 
Amerikanske Gin Phillips har laget sin boklige versjon av en slik gyselig hendelse. 
Hos henne foregår dramaet i en amerikansk dyrepark. 

Hos en del lesere vil nok boka kunne vekke assosiasjoner til 22. juli, selv om hendelsene her ikke er politisk motivert og settingen er en del annerledes. 
Men den klaustrofobiske følelsen av å være innesperret på et avsondret område i stor fare vil være lik. 

En mor og hennes fire år gamle sønn leker som vanlig i en avsidesliggende krok av parken og skal til å gå hjem i det de hører noen voldsomme smell. 
Moren løper og gjemmer seg med gutten, og forsøker alt hun kan både å bevare fatningen og å få sønnen til være stille. 
Fra mobilen skjønner hun at de er innelåst i dyreparken med minst en snikmorder. 

Resten av boka er som en slags skrekkfilm av mord, flukt, jakt og intens frykt med tilløp til panikk. 

Men stemningen blir stadig brutt opp og regelrett punktert av at forfatteren legger inn bakgrunnsstoff som tanker hos både morderne, moren og flere andre. 
Forfatteren ønsker åpenbart å fortelle oss om hvordan unge gutter kan havne i den situasjonen at de blir massemordere, men måten hun gjør det på fungerer til å få lufta til å sive ut av ballongen. 

Fortellingen hadde blitt bedre av å ha blitt strammet opp og den slags utelatt og heller kommet fram gjennom dialog og handlinger. 

Det er også merkelig at forfatteren velger å la moren i fortellingen kaste mobilen sin mot angriperne i mørket, den som er hennes eneste kontakt med omverden. 
Det virker lite troverdig. 

Rart er det dessuten at oversetteren lar moren si «denne vei» til sønnen sin på fire når de løper som gale. 
Engelske «this way» kan ikke oversettes ord for ord og bli troverdig. 
Også andre steder blir oversettelsen så nær engelsk uttrykksmåte at den stikker seg fram og irriterer. 

Boka er kjapt lest og er spennende dersom man ikke henger seg opp i det stoffet som bremser. 
Slikt kan man lett bla forbi. 
