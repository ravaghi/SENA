Abstrakt og vanedannende
«PixelJunk Eden» byr på både abstrakt meditasjon og vanedannende spillbarhet. 

Spillutvikleren Q-Games har allerede satt sitt preg på Playstation Network med «PixelJunk Monsters» og «PixelJunk Racers». 

Og «PixelJunk Eden» er deres beste PSN-spill til nå. 
Til en latterlig lav pris (60 kroner) får du et plattformspill med utfordrende spillbarhet og lang levetid. 

Du styrer en liten skapning gjennom visuelt lekre, todimensjonelle hager tonesatt av behagelig elektronisk musikk. 
Målet er å samle hagenes «spectraer» - objekter som i utgangspunktet er langt utenfor rekkevidde. 

For å komme seg gjennom brettet må du hoppe, feste deg til planter, hoppe videre, svinge deg rundt og samle pollen. 
Når du har samlet nok pollen, kan du hoppe inn i og aktivisere forskjellige frø, som igjen blomstrer opp og gir deg adgang til nye områder. 

Du har begrenset med tid på deg, noe som gir en nødvendig tilførsel av mål og mening, men som samtidig gjør «PixelJunk Eden» til en stundvis svært frustrerende spillopplevelse. 

Du trenger derimot ikke å famle rundt i disse hagene alene - «PixelJunk Eden» har støtte for inntil tre samtidige spillere som kan hjelpe hverandre i co-op. 

Den spesielle og abstrakte grafikken, den svevende spillbarheten og de elektroniske tonene gjør «PixelJunk Eden» til et spill det er lett å synke inn i. 

Og selv om den generelle spillbarheten er god, regner jeg også denne meditative effekten som spillets største styrke. 

Trailer fra PSN-spillet PixelJunk Eden. 
