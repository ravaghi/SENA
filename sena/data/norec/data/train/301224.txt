Lavmælt perle
Fredelige munker møter voldelige islamister i den andektige franske suksessen «Om guder og mennesker». 

FILM: 
I 1996 ble sju franske munker kidnappet og drept av algeriske islamister i GIA (Groupe Islamique Armé). 
«Om guder og mennesker» er basert på deres historie og starter like før de bevæpnete islamistene avlegger klosteret i Atlas-fjellene sin første visitt. 

Munkene tilhører Cistercienser-ordenen og lever i noe som må kunne kalles en idyllisk symbiose med den muslimske lokalbefolkningen. 
Vi får vite at landsbyen har vokst fram på grunn av klosteret. 
Munkene driver ikke aggressiv misjonering, men tilbyr gratis legehjelp og tilbringer dagene med å dyrke grønnsaker og sanke honning når de ikke søker enhet med Gud. 
De blir også invitert når festligheter finner sted i landsbyen. 

I stor fare 

Den algeriske virkeligheten presser seg imidlertid på. 
En gruppe kroatiske anleggsarbeidere får strupene skåret over og de lokale myndighetene ber munkene dra tilbake til Frankrike for å unngå oppstyret som vil komme hvis de blir kidnappet eller drept. 

Munkene tvinges til å vurdere en rekke spørsmål. 
Skal de ta imot tilbudet om militær beskyttelse og dermed mistenkes for å være på myndighetene side? 
Skal de gi etter for våpenmakt? 
Hva er meningen, dypest sett, med livene de lever? 
Hvorfor bli værende, hvis sjansen er stor for å bli drept? 

Sterkt møte 

Regissør Xavier Beauvois lar munkenes dagligliv bestemte filmens tempo. 
Vi følger dem i sang og bønn, kameraet tar seg tid til å studere de mer eller mindre furete ansiktene og man tenker at hvorfor i all verden skulle noen oppfatte disse mennene som en trussel. 

Heldigvis får vi litt action, også. 
Geriljalederen Ali Fayattia kommer på besøk, spør «Hvor er Paven?» og krever legehjelp til tre av sine sårete soldater (eller terrorister, alt ettersom). 
Munkene setter hardt mot hardt og det ville være grotesk å snakke om gjensidig respekt mellom fredelige munker og strupekuttende islamister, men det er en sterk scene. 
Etter dette virker det som om munkenes største problem er en lokal oberst og hans tropper, men, som nevnt, filmen er bygd på en sann historie. 
