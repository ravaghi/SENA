Livet, kjærligheten, Eric Cantona
Loach' lyse side. 

HANDLER OM: 
Postarbeideren Eric Bishop er midt i en dyp, loslitt midtlivskrise, komplett med psykiske problemer. 
Han er aldri kommet over kvinnen han forlot for 30 år siden, like etter at datteren deres kom til verden. 

Det er syv år siden hans ekteskap nummer to gikk i vasken. 
Han har en stesønn som har rotet seg bort i Manchesters underverden. 
Han har til og med sluttet å gå på fotballkamper med sitt elskede United, den gamle klubben til hans store idol Eric Cantona. 

Så en kveld rapper han noe hasj fra sønnen, fyrer opp og røyker seg stein. 
Hvem dukker ikke opp ved sengekanten for å øse av sin franske livsvisdom, om ikke¿ 
Eric Cantona! 

DOM: 
Den nå 73 år gamle britiske brunsteinrealisten Ken Loach viser seg her fra smørsiden, nok en gang i samarbeid med manusforfatteren Paul Laverty. 

Visst er denne komedien satt til et vant arbeidermiljø, og visst har den ubehagelige øyeblikk. 
Dette er likevel det nærmeste regissøren kommer pur «feelgood», inkludert et karaktergalleri som nok kan virke for tvers gjennom sympatisk (ikke minst hans engel av en eks-kone). 
Den legendariske fotballspilleren Cantona fungerer omtrent som «Humphrey Bogart» gjorde i Woody Allens «Play It Again, Sam» (1972): 
En allvitende helt som dukker opp i hovedpersonens fantasi for å lede ham gjennom livets og kjærlighetens mange minefelter. 

Ingen stor skuespiller, den erkefranske helten, og rådene han gir kan ikke sies å være spesielt beåndede. 
Men han besitter i alle fall et par bøtter selvironi («I am not a man. 
I am Cantona»). 

Det er ikke en veldig betydelig film. 
Kanskje er det derfor den er blitt så koselig. 

MORTEN STÅLE NILSEN 
