Innertier fra Spielberg
Den Oscar-nominerte «The Post» er som en kjærlighetserklæring til journalistikken slik den en gang var, og slik den burde være. 

The Post 

USA 2017 

Biografi/drama/thriller 

Regi: 
Steven Spielberg 

Manus: Liz Hannah, Josh Singer 

Skuespillere: 
Meryl Streep, Tom Hanks, Alison Brie, Carrie Coon, David Cross, Bruce Greenwood, Tracy Letts, Bob Odenkirk, Sarah Paulson 

Aldersgrense 12 år 

Og er en aktuell påminnelse i disse Trump-tider om viktigheten av en gravende, uavhengig og fri presse, og hvor pressen på sin side i mange land virker mer opptatt av å løpe etter realitykjendiser. 

Spielberg skildrer den sitrende spenningen og nervene som er i høyspenn før deadline, lukten av trykksverte, og følelsen av en rykende fersk avis i hendene som inneholder avsløringer som vil få maktens menn til å skjelve i bukseselene. 
Nærbilder av blytypene i pressa forsterker følelsen av ordenes makt i det de hamres inn på avisforsiden, og med det avslører den amerikanske regjeringens dekkoperasjon rundt Vietnamkrigen. 

Tom Hanks og Meryl Streep er fantastiske i rollene som avisutgiver Katharine Graham i The Washington Post, og hennes redaktør Ben Bradlee, som risikerte karrierene og fengselsstraff da de publiserte de hemmeligstemplede «Pentagon Papers». 
Det var også journalister fra The Post som rett etterpå avslørte Watergate-skandalen. 
Noe som vises så vidt i filmen, og understreker at en liten, lokal og familieeid avis kan endre verden like mye som de store aviskjempene. 
Lett en av årets beste filmer. 
