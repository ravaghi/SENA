Kaptein Sabeltann og skatten i Lama Rama
Har funnet den rette tonen på eventyret. 

Norske barn blir nok ikke mindre fascinert av pirater etter dette. 

Kaptein Sabeltann og skatten i Lama Rama er i sine beste øyeblikk et fint eventyr for hele familien, med et spenningsnivå som passer de aller minste, en god dose nostalgi for de litt større barna og er fullt brukbar underholdning for de voksne som er med på kino. 

Filmens dramaturgi halter litt i startfasen, men henter seg fint opp mot klimakset, der kanonene smeller og sverdene klinger, helt uten alvorlige personskader. 

Tar seg opp etter svakt anslag 

Pinky (Vinjar Pettersen) vil bli ny dekksgutt på Den Sorte Dame, og får muligheten til å imponere Kaptein Sabeltann (Kyrre Haugen Sydness) når de skal rane Kong Rufus i Lama Rama. 

Filmen starter litt rotete, med en kjapp og dårlig introduksjon av de ulike figurene. 
Selv Kaptein Sabeltann får ingen videre introduksjon, han bare plutselig er der. 
Her får jeg følelsen av at mye er kuttet vekk for å få spilletiden ned i barnevennlig lengde. 

Men selv om anslaget er svakt, hever filmen seg når den går rett i spenningsmodus. 
Og historien krydres med stadig flere morsomme figurer, spilt av solide skuespillere. 

Kaptein Sabeltann spilles av Kyrre Haugen Sydness, som har riktig tilnærming til figuren. 
Han fremstår som en farlig pirat, men ikke for farlig, slik at de minste barna vil synes han er både litt skummel og litt kul. 

Hans høyre hånd, Langemann, spilles solid av Odd-Magnus Williamson, nesten helt uten klovneri, mens Pia Tjelta får svingt sverdet som den tøffe Rosa. 

Kong Rufus av Lama Rama spilles av Anders Baasmo Christiansen, som virker å være inspirert av Mozart-figuren han spilte i Amadeus på Trøndelag Teater for mange år siden. 

Eventyrlig skattejakt 

Kaptein Sabeltann og skatten i Lama Rama er mer enn god nok til å bli en suksess. 
Regissørene John Andreas Andersen og Lisa Marie Gamlem har funnet den rette tonen på eventyret, slik at det vil treffe en bred aldersgruppe. 

Andersen er også filmens fotograf, og fanger inn det fargerike Sabeltann-universet i store og brede bilder. 
Filmen er stor og dyr, og ser flott ut. 
Noen landskaper og baktepper er åpenbart digitale, men det gjør ingenting i en slik eventyrsammenheng. 

Vi får også imponerende båtsekvenser, tett jungelaction og eventyrlig skattejakt, innspilt i både England, Marokko og Thailand. 
Avslutningsvis hintes det om hvor ferden eventuelt kan gå videre, og for min del er det bare å kaste loss! 
