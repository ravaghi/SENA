Øystein Sunde «Meget i sløyd»
Jo da, Øystein Sunde er både morsom og dyktig - sånn er'e bare! 

Det er nettopp denne åpningssangen, «Sånn er'e bare» - og ikke minst Øystein Fosshagens spenstige fele - som setter den musikalske tonen på denne platen; en reinspikka bluegrass-plate med så eminent musisering at Sundes vittigheter for første gang står i veien for helheten. 
Tenk hva dette kunne ha blitt om vi ikke måtte bruke så stor del av konsentrasjonen til å få med oss tekstene! 
Men her går det så sprelsk unna i svingene (tross en obligatorisk bossanova) at låtene er ferdig før du får trukket pusten, og resultatet er at summen av to ypperlige deler faktisk ikke blir helt fullkomment. 
Platen er basert på Øystein Sundes showsuksess «Sånn er'e bare», ispedd fem nye låter, og er dømt til å bli en suksess etter 250 utsolgte hus i løpet av tre år. 
For vi vet jo alltid hva vi får med Øystein Sunde, men jeg ønsker meg faktisk en annen tekstforfatter neste gang - Levi Henriksen burde for eksempel passe Sundes Odals-bluegrass bra... 

ANBEFALTE KJØP: 
«Det var i -68», «Det står skrevet i grøfta», «Han hadde båt» og «Sett deg i armkroken min». 
