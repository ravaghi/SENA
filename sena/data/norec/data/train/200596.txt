Nikon D5100
Få svakheter og god valuta for pengene. 

Nikon D5100 er testet mot fem andre systemkameraer i samarbeid med TV2 Hjelper Deg. 

Denne artikkelen er en utvidet oppsummering av våre vurderinger, men mer kompakt enn en tradisjonell kameratest på DinSide. 

Nikon D5100 er Nikons siste modell og plasserer seg derfor mellom D3100 og D7000 i Nikons speilrefleksfamilie. 
Kameraet er en oppgradert utgave av D5000, der nyhetene først og fremst er en langt skarpere skjerm (som nå også er henglset på siden som gir bedre roteringsfrihet), høyere bildeoppløsning og videopptak i full HD-oppløsning. 

I tillegg har autofokusen ved bruk av live view blitt enda bedre, og kameraet kan nå ta bilder helt opp til ISO 25600. 
Signalprosesseringen er også 14-bit, mot 12-bit på D5000. 

Konstruksjon 

Nikon har gjort kamerahuset noe mindre enn D5000, og de med store hender vil muligens synes at kameraet er litt for lite til å være ordentlig komfortabelt i bruk. 

I tillegg finnes det ikke mange snarveier til funksjoner på knappene, og det aller meste styres derfor via menyen på skjermen, noe som til gjengjeld fungerer svært godt. 
Imidlertid kan det være et savn med flere snarveier inn til funksjoner, og nettopp derfor er ikke nødvendigvis D5100 det beste valget for alle, selv om kameraet ble kåret til testvinner i denne gruppen. 

Brukervennlighet 

De senere årene har Nikon hatt tradisjon for å lage svært brukervennlige speilreflekskameraer, og D5100 er intet unntak. 
Menyene er godt strukturerte og forseggjorte, og den innbakte hjelpefunksjonen gjør at du kan trykke på en knapp hvor enn du står i menysystemet og få hjelp til hvilke følger det vil få å endre en innstilling. 

Kameraet visualiserer også en rekke konsepter, for eksempel ved å vise bildeeksempler for ulike innstillinger når du vil justere hvitbalansen, eller hva slags situasjoner de ulike ISO-innstillingene er best egnet til. 

Funksjoner 

Nikon D5100 har et avansert fokus- og lysmålingssystem, og har en et svært godt utvalg av innstillinger via menyene, der de siste du har endret på også legges i en egen meny for raskere tilgang. 
Det er også mulig å konvertere bilder tatt i råformat direkte i kameraet, der du kan justere oppskarping, eksponering, hvitbalanse etc. 
etter at bildet er tatt. 

Videre har også D5100 innbakt HDR-funksjon (der flere bilder kombineres til ett bilde med større dynamisk omfang) og også mulighet for en rekke effekter, f.eks. miniatyrbilde, som også kan brukes på videoopptak (se eksempel). 
Du kan også redigere bildene etter at de er tatt, for eksempel ved å beskjære, korrigere perspektivet, fjerne røde øyne etc. 

Ytelse 

Nikon D5100 yter svært godt, og autofokusen er stort sett rask og presis. 
Faktisk har Nikon fått ganske brukbar konstrastbasert autofokus ved bruk av live view; den raskeste av de kameraene som har speil. 

Seriefotoytelsen ligger jevnt på ganske nøyaktig fire bilder i sekundet, og på 10 sekunder rakk kameraet å knipse 37 bilder i full oppløsning. 
Batterilevetiden er dessuten best blant de testede kameraene i denne runden, med 660 bilder på én ladning; rundt 40% flere bilder enn kamera nummer to på lista. 
Utløserforsinkelsen er også svært lav; bare rundt 0,1s (med blits). 

Bildekvalitet 

Nikon D5100 tar jevnt over meget gode bilder (om enn noe fargerike) og har også en god lysmåler som gjør at kameraet svært ofte eksponerer bildene riktig. 
Den automatiske hvitbalansen også er meget god i innendørsbelysning. 

I tillegg er Nikon også blant de beste med tanke på støyhåndtering på høye ISO-verdier og bevarer fargene godt selv på ISO 3200. 
Vi gir også plusspoeng for bildene tatt innendørs med blits, som er godt balanserte og gir gode hudtoner. 

Kit-objektivet tegner middels skarpt i denne gruppen, men skarpheten avtar en del i hjørnene på vidvinkel. 
Fortegningen er moderat, og det lite kromatisk feilbrytning å spore i bildene. 

Video 

Kameraet fra Nikon leverer god bildekvalitet på videoopptakene, men den innebygde mikrofonen gir ikke like klart lydbilde som de beste. 
Verdt å merke seg igjen, altså, er at D5100 har en relativt brukbar fokushastighet ved bruk av live view, som gjør det litt lettere å få riktig fokus på filmklippene du tar. 

Konklusjon 

Noen vil savne flere knapper og innfallsvinkler til å endre på innstillingene, men bortsett fra det presterer Nikon D5100 såpass godt jevnt over at det så vidt kaprer "best i test"-utmerkelsen denne gangen. 

Bildekvaliteten er meget god i de fleste situasjoner, lysmåleren er habil og gjør at du sjelden må overstyre, støyhåndteringen ved høy følsomhet er svært god og også blitsbilder innendørs er behagelig balansert, selv om den interne blitsen selvsagt ikke kan måle seg med en god ekstern blits. 

Med et rikt utvalg av innstillingsmuligheter er også hjelpefunksjonen svært velkommen, som forklarer deg hva de ulike innstillingene gjør (på norsk), og kameraet yter godt, med presis og kjapp autofokus, lav utløserforsinkelse og testens beste batterilevetid. 

Nikon D5100 + 18-55/3,5-5,6 VR 
