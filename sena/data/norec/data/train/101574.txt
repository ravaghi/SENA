Innbytter Krul reddet Nederland i straffekonkurransen
SALVADOR (VG) (Nederland - Costa Rica 0-0, 4-3 etter straffer) Nederland-sjef Louis van Gaal (62) satte inn Tim Krul (26) på overtid i andre ekstraomgang. 
Newcastle-målvakten svarte med å redde to straffespark. 

Burvokteren ble med det den store helten etter at lille Costa Rica holdt unna mot de store favorittene i 120 minutter. 

- Dette er dette man jobber for sju dager i uka. 
Man må gjøre dette med alle 23 spillerne. 
Jeg og Frans Hoek (keepertreneren) har jobbet med dette, sier Krul etter å ha sendt Nederland til sin tredje semifinale på sine fire siste VM-deltagelser. 
Argentina blir motstander i Sao Paulo. 

Hoek smilte seg forbi journalistene når nederlenderne var på vei ut av arenaen, men Tim Krul snakket med de aller fleste. 

- Manageren sa det var en sjanse for at han skulle bruke meg. 
At det skulle skje i en kvartfinale i VM, er en drøm kommer i oppfyllelse, fortsetter Newcastle-keeperen. 

Han innrømmer at «planen» var diskutert med ham før kampen - hvis det var ett ledig bytte igjen. 

Sparket til vannflaskene 

Men Jasper Cillesen (25), Nederlands relativt ferske førstemålvakt, visste ingenting. 
Han reagerte med umiddelbart sinne og sparket til vannflaskene ved benken da han ble tatt av. 
Bare minutter i forveien hadde han dessuten reddet Costa Ricas gigantsjanse som kunne gitt 1-0. 

Isåfall ville verden blitt snytt for Louis van Gaal-grepet som alle snakker om i Salvador i natt. 
Cillesen snakket i noen få setninger på vei ut av stadion. 
Ajax-keeperen ga uttrykk for at han ble overrasket, men at han forsto det etter noen minutter. 

Og etter straffekonkurransen, der Krul gikk rett vei på samtlige fem Costa Rica-straffer, var Cillesen først i det nederlandske jubeltoget som spurtet i retning Krul etter at han stoppet forsøket til Michael Umana med venstrehånden. 
På nøyaktig samme måte nektet han også Bryan Ruiz på latinamerikanernes andre straffe. 

- Vi har studert hver eneste spiller i syv uker, sier Krul - som helt sikkert også trakk nytte av at Costa Ricas forrige kamp også gikk til straffer. 

- Hvordan ville du reagert om du var i Jasper Cillesens situasjon og bli byttet ut rett før straffene? spør VG. 

- Selvsagt er det vanskelig. 
Men han gjorde en fantastisk redning ett minutt før slutt, så han må innse at hvis den hadde gått inn, hadde vi blitt slått ut. 
Vi er et lag og viser at vi trenger hver eneste spiller i troppen for å gå videre, svarer Tim Krul. 

- Tror du Jasper spiller semifinalen? 

- Ja, selvfølgelig, sier Nederlands hanskehelt. 

Han klarte riktignok å gjøre seg upopulær da han var borte og snakket til flere av Costa Ricas utvalgte før forsøkene fra krittmerket. 

Ifølge Costa Rica-spiller Celso Borges sto Krul og ropte «Jeg vet hvor du skyter!» da den tidligere Fredrikstad-spilleren (nå AIK) gikk frem. 
Men Borges scoret sikkert, akkurat som i 8-delsfinalen mot Hellas. 

- En del av gamet, sier Borges rolig - som sier han er 50/50 skuffet og stolt etter Costa Ricas vanvittige VM, der de var best i konkurranse med tre tidligere verdensmestere i gruppen (Uruguay, England, Italia), slo en europamester i 8-delsfinalen - og holdt på å ta enda en europamester i kvartfinalen. 

- Byttet var fantastisk 

Men Oranje-sjefens suksessbytte ødela. 

- Vi følte Tim Krul ville være den mest passende på straffene. 
Han har rekkevidde, og vi var forberedt, beskriver Louis van Gaal etterpå. 

Han så Robin van Persie, Arjen Robben, Wesley Sneijder og Dirk Kuyt score for Nederland. 
Keylor Navas (27), som spilte nok en stor kamp i Costa Rica-buret, måtte innse at eventyret nå er over for denne gang. 

Ifølge Opta-statistikken reddet Krul sent lørdag kveld like mange straffespark som han har gjort på fem sesonger for Newcastle i Premier League. 

- Byttet var fantastisk. 
Et slikt grep fortjener ros. 
Vi vet Krul er glimrende til å redde straffer, sier Robin van Persie som dermed kommer med gode ord til det som blir hans sjef i Manchester United kommende sesong. 

- Vi er stolte. 
Vi holder ikke verdensklasse, men jobber på med det vi har. 
Vi reiser hjem uten å ha tapt en VM-kamp, sier Costa Rica-sjef Jorge Luis Pinto. 

– 
Vi spilte en stor kamp, og vi har gått gjennom turneringen uten å tape en eneste kamp. 
Vi kan dra hjem med stolthet, sier keeper Navas. 

Urena kunne avgjort 

Costa Rica, som har sjarmert, begeistret og ikke minst imponerti Brasil, forsvarte seg heroisk også i ekstraomgangene anført av tidligere VIF-stopper Giancarlo Gonzalez og Nederland skapte lite. 
Tre minutter før full tid i andre ekstraomgang fikk costaricanerne sin største mulighet i matchen da Marcos Urena dro seg fri i feltet. 

Innbytteren fyrte løs fra god posisjon, men Jasper Cillessen reddet med en benparade. 
To minutter senere kunne Wesley Sneijder avgjort for storfavorittene, men for andre gang i kampen traff Galatasaray-spilleren treverket. 

Midtveis i første omgang kom kampens første store sjanse da van Persie ble spilt gjennom, men Navas var kjapt nede og reddet. 
Memphis Depays forsøk sju minutter senere ble stoppet på imponerende vis av samme mann. 

Omgangens siste store sjanse tilfalt Wesley Sneijder, som spilte sin 16. VM-kamp for Nederland, på et frispark fra 25 meter. 
Ballen suste i keeperhjørnet der Navas lå i lufta og slo til corner. 

- Jeg er positivt overrasket over Costa Rica - igjen. 
Navas har vært fantastisk, sa VG-kommentator Truls Dæhli i VGTVs VM-studio i pausen. 

Enorm sjanse 

Den store VM-overraskelsen skapte lite i ordinær tid, men forsvarte seg heroisk og brukte mye krefter på det. 
Åtte minutter før full tid fikk de også hjelp da Sneijders frispark fra hjørnet av 16-meteren traff stolpen. 
Galatasaray-spilleren serverte van Persie kort tid senere, men da bommet spissen på ballen fra kort hold. 

Helt på tampen slo Daley Blind et strålende innlegg som på merkelig vis suste forbi nederlandske føtter foran mål. 
Ballen endte hos van Persie på bakre stolpe og han skjøt via en costaricaner, men på streken traff ballen Yeltsin Tejeda og forsvant videre i tverrliggeren. 

Jan Åge Fjørtoft er full av lovord om Nederlands trener Louis van Gaal etter at han byttet inn keeper Tim Krul rett før straffesparkkonkurransen mot Costa Rica i kvartfinalen. 
Fjørtoft mener treneren har oppnådd kultstatus i Manchester allerede før han har startet trenerjobben i United. 

Neymar har spilt inn en videohilsen hvor han takker alle som har støttet ham, etter skaden som førte til at han ikke får spille flere kamper i VM. 
<br><br> Foto: CBF TV 

Arjen Robben har vært Nederlands store spiller i VM. 
Jan Åge Fjørtoft og VM-studio diskuterer hvorvidt Robben skulle hatt straffe mot Mexico eller ikke. 
Robben har selv innrømmet filming, men mener at straffesparket er klart. 

Jan Åge Fjørtoft mener at scoringen til argentinske Gonzalo Higuain er det perfekte eksempelet man skal dra frem når man diskuterer hvordan man skal få skape gode og målfarlige angripere. 
