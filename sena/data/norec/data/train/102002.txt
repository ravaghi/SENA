FILM:Jentutten får sitt 

«The Heat» drar det gamle «umake politipartnere»-trikset. 
Men med kvinner! Wow, liksom. 

Det skal godt gjøres å lage en mer typisk actionkomedie enn «The Heat». 

Én FBI-etterforsker og én vanlig «snut» blir tvunget til å jobbe sammen. 
Den ene, fra New York, er et petimeter hvis hele liv er jobb - hun er pedantisk og virkelighetsfjern, kledd i en serie nesten identiske flink pike-buksedresser. 

Den andre er en hardtdrikkende irskamerikaner i Boston - uvøren og rappkjeftet, og så ujålete at hun fremdeles kjører rundt i en gammel Rambler. 

«Hun», ja. 
Deri ligger liksom «The Heat»s eksistensberettigelse. 
I stedet for den gamle «buddy/cop»-filmen med to menn i hovedrollen, gir «The Heat» oss to kvinner (Bullock og McCarthy, gjett hvem som spiller hvem). 

Om det er nok til å blåse liv i en mildt sagt godt utforsket sjanger? 

Nei. 
Regissør Feig - han sto for den artige «Bridesmaids», som ga McCarthy sitt store gjennombrudd i 2011 - og manusforfatter Katie Dippold («Parks And Recreation», «MADtv») skal likevel ha et aldri så lite klapp på skulderen for å prøve. 

«The Heat» finner aldri helt den komiske tonen. 
Kjemien mellom Bullock og McCarthy er brukbar, men manuset fôrer dem stort sett bare kjekling og en haug høylytte fornærmelser. 
Det er mer aggressivt enn egentlig morsomt. 

Nøkkelscenene - jeg tenker på et besøk på en nattklubb, og en umotivert, ekkelt blodig sekvens på en restaurant - er forunderlig umorsomme. 
Det underliggende krimplotet er latterlig simpelt. 

Slutten føles lat og abrupt. 

Dessuten: 
Det er fint at dette er to timer som unngår å terpe på at McCarthy har en omfangsrik figur - elendige «Identity Thief», fra tidligere i år, gjorde stort sett ikke annet. 
Men hvorfor er filmen så fæl mot albinoer og McCarthy-figurens egen «white trash»-familie? 

McCarthy er en komikernaturkraft som fortjener å få prøve seg på en mindre vulgær rolle snart. 
Bullock, ofte for søt, greier seg greit som en klisjé vi kjenner fra romantiske komedier. 
(Rart at filmen ved flere anledninger gjør et poeng av hvor «gammel» sistnevnte er. 
Bullock, som riktignok fyller 50 neste år, ser ut som hun nettopp har rundet 25). 

En «The Heat 2» er visstnok allerede blitt varslet. 
Ventetiden blir til å holde ut. 

MORTEN STÅLE NILSEN 
