Starsailor:«On The Outside» 

(EMI Records) 

Tøffere - i hvert fall på utsiden. 

Starsailor blir gjerne nevnt i samme åndedrag som andre britiske klump-i-halsen-band som Keane, Coldplay og The Verve. 
På deres tredje album har kvartetten fra Lancashire derimot satt opp dampen litt, og de lander på en planet som på mange måter ligger litt nærmere U2s univers. 
Det er mer trøkk over gitarene og et mer massivt lydbilde. 
I det hele tatt har de britiske karene inntatt en mer utadvendt holdning - noe som er absolutt kledelig all den tid de likevel har beholdt sitt «sutrete» særpreg, som først og fremst skyldes James Walsh' Jeff Buckley-inspirerte vokaluttrykk. 
Singelen og åpningssporet «In The Crossfire» avslører at Walsh stemmemessig faktisk også slekter på Robbie Williams, uten at lyttere bør bli skremt vekk av den grunn. 
Den beste låten er dog «Counterfeit Life» som har en drivende herlig tung bassgang og en nesten hypnotisk oppbygning. 
Dessverre er ikke alle sporene av dette kaliberet, men platen er likevel et fremragende eksempel på at det går an å fornye seg uten å skifte helt retning. 
