Iron Maiden:«A Matter Of Life And Death» 

(EMI) 

Genre: 
Heavy metal 

Snakker vi om Iron Maidens beste noensinne? 

Jeg er villig til å påstå det - iallfall må vi 18 år tilbake for å finne noe lignende («Seventh Son Of A Seventh Son»). 
Her møter vi Iron Maiden i halsbrekkende form; vitalt og virilt, progressivt og aggressivt og ikke minst imponerende melodiøst. 
Låtene - som med ett unntak overstiger fem minutter - er klassisk bygd opp; taktskiftene mellom det dystre og det pågående er så hyppige både i tempo og intensitet at de nærmest tar pusten fra lytteren. 

De tre gitaristene halser fremover bak Bruce Dickinsons klassiske heavy-røst som om de har Fanden i hælene og bærer melodilinjene inn i episke landskap som vi (som sagt) må 18 år tilbake for å finne maken til. 
Tekstene - sentrert rundt arketypen det gode og det onde, med hovedvekt på at førstnevnte, skal seire - er så høyspente og dramatisk klisjéfylte som de må være hos hærførerne i britisk metal. 
Iron Maiden har likevel kanskje aldri vært nærmere selve tidsånden i sine pompøse utlegninger om krig generelt og bruk av religion for å rettferdiggjøre krig spesielt. 
Låter som «Brighter Than A Thousand Suns», hvor jernjomfruene skaper sin helt nye verdensorden, og den overdådig, militante «The Longest Day» er briljant lesning for alle språklige maksimalister! 

«A Matter Of Life And Death» er en plate så massiv at det tar dager før den går ut av systemet ditt. 
Heldigvis. 

Anbefalt kjøp: 
Ikke vær kjip - kjøp hele plata! 
