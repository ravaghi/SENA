Sommer på Torvet-stemning
Hundrevis av festglade hadde tatt turen til årets Dark Season-festival som skulle rundes av med velkjente Smokie denne kvelden. 

I teltet på Torvet var det rigget med benker og langbord – det hele minnet mest om Sommer på Torvet. 
En liten gruppe med blodfans hadde sikret seg plass foran scenen, mens de danseglade hadde funnet seg en liten åpen plass for å svinge seg. 
Resten holdt seg ved bordene og førte noen særdeles spennende samtaler som ikke kunne vente til etter konserten. 
Her var det ikke en gang tid til å klappe mellom sangene. 

Det engelske rockebandet har holdt på helt siden 1964 og har spilt så mye i Norge at de har fått stempelet «Norgesvenner». 
Bassist Terry Utteley er det eneste originalmedlemmet som er igjen, og med seg hadde han Mike Craft på vokal, Martin Bullard på keyboard, Mick McConnell på gitar og Steve Pinnell på trommer. 
De fremførte låtene med enkelhet, og etter så mange konserter er det en selvfølge. 
Dessverre ble den musikalske opplevelsen dempet på grunn av dårlig lyd. 
Kanskje ikke så rart i et ljomete partytelt. 

Under låten «Wild Wild Angels» prøver Pinnell å få med publikum på å veive med armene - uten hell. 
Ingen får heller med seg hva Utteley prøver å formidle etter sangen. 
Det var nemlig en cover-låt som skulle til for å fange oppmerksomheten til deler av det snakkesalige publikumet. 
«I Don’t Wanna Talk About It» fikk flere til å synge av full hals. 

Allsangen ble endelig et faktum da de serverte enda en cover - «Have You Ever Seen the Rain?» av Creedence Clearwater Revival. 
Deres store hit fra 1976, «Living Next Door to Alice», fikk selvfølgelig også samme respons. 

Det var nok mange som koste seg blant publikum denne kvelden med noen øl og hyggelig lag, men her var det absolutt ikke konserten som var i sentrum. 
Det var derfor ikke bare oppsettet som minnet om Sommer på Tovet, men hele stemningen. 
Men for all del – man skal ikke bare skylde på publikum. 
Smokie kunne med fordel gjort noe mer under konserten. 
Kanskje en solo eller to, eller et bedre visuelt show ville gitt dem mer oppmerksomhet. 
Heldigvis fikk de det mot slutten av konserten. 
