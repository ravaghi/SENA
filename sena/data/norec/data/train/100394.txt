Koselig og korrekt
«Josefine i Eventyrland» er så pedagogisk at det grenser til å bli kjedelig. 

Hvis du ønsker at barna dine skal lære noe mens de spiller dataspill, er Josefine-spillene en innertier. 
Men dette spillet er så pedagogisk at det grenser til å bli kjedelig. 

Barnet spiller kaninen Josefine, som befinner seg i et slags eventyrland, der hun skal gå fra hus til hus og besøke ulike figurer. 
Figurene gir henne forskjellige oppgaver, for eksempel å finne forsvunne brev og male møbler i forskjellige farger. 

Hver oppgave har til hensikt å lære barna noe, og det fokuseres mye på tall og bokstaver. 
En oppgave går for eksempel ut på å finne ut hvor mange deler av ulike ingredienser man trenger for å lage brus, mens en annen går ut på å trykke på riktige bokstaver på tastaturet. 
Spillet er med norsk tale, og barnet får mye skryt og oppmuntring underveis. 

Riktig så pedagogisk, med andre ord. 
Men i motsetning til de andre Josefine-spillene synes jeg dette blir i overkant pedagogisk og i underkant morsomt. 
Det er viktig at barna føler glede og spenning mens de spiller, hvis ikke kan de lett falle av. 

Av og til kan det også være litt vanskelig å forstå hva oppgavene går ut på, selv på det enkleste nivået. 
Likevel: 
Du er sikret at barna får trimmet de små grå mens de spiller. 

KRISTINE STORLI HENNINGSEN 
