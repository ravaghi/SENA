Dyreklinikk med kvalitet
Dette spillet er underholdende og lærerikt for barn flest - særlig de litt eldre. 

Spillets konsept minner mye om «The Sims». 
Barnet er en veterinær som driver en dyreklinikk i Afrika. 
Barnet skal gjøre det en veterinær gjør til daglig - alt fra å undersøke dyrene for sykdom til å gjøre dem friske. 

Man lærer også litt om å disponere penger, ettersom en stor del av den daglige driften består i å styre økonomien. 
Til sist lærer man å ta vare på seg selv, for eksempel passe på at man får nok mat og søvn for ikke å kollapse. 
Innimellom kan man lese om dyrene man behandler, og dermed tilegne seg kunnskap om de ulike dyrerasene. 

Spillet er altså lærerikt på mer enn en måte, og i tillegg svært fengende. 
Grafikken er upåklagelig, og alt i spillet er med norsk tekst og tale. 

Det er enkelte irriterende momenter innimellom, for eksempel at man ikke kan avbryte et måltid når det kommer kunder til klinikken, slik at man mister kunder unødig. 
En annen ulempe er at spillet kan bli litt stressende - det er mye å passe på til enhver tid. 
Spillet kan derfor bli for krevende for de minste. 

KRISTINE STORLI HENNINGSEN 
