Jupiter Ascending
Effektfest med tøvete historie. 

Jupiter Ascending kan minne om en slags Guardians Of The Galaxy, bare uten alt som er gøy. 
Det handler om et menneske på jorden som oppdager at hun er en viktig brikke i et intergalaktisk spill. 

Men regissørene Lana og Andy Wachowski pøser på med effektfull sci-fi-action, uten å bry seg nevneverdig om figurene som fronter det hele. 
Den tynne historien fungerer nærmest som en unnskyldning for de visuelle krumspringene. 

Ja, det er mye lekkert som er prestert med de digitale virkemidlene, men Wachowskiene har mye å gå på når det gjelder historiefortelling. 

Renholder er jordas arving 

Jupiter Jones (Mila Kunis) er renholderen som ut av det blå blir forsøkt myrdet av aliens, men reddes av romkrigeren Caine Wise (Channing Tatum), en krysning av menneske og en slags ulv. 

Jupiter viser seg nemlig å ha en genetisk signatur som gjør henne til den rettmessige arvingen av jorda, og må nå kjempe mot søsknene i en av verdensrommets mektigste adelige familier, Abrasax. 

De vil gjøre som de gjør ellers i universet, nemlig høste jordas befolkning for å lage et serum som holder dem unge og friske. 

Som du forstår, er historien reinspikka tøv. 
Det er i utgangspunktet uproblematisk. 
Det samme kan sies om før nevnte Guardians of the Galaxy. 

Men Jupiter Ascending har hverken humor eller ironi. 
Filmen ber tilsynelatende om å bli tatt på alvor, noe som selvsagt er umulig. 

Wachowskiene kan umulig ha ment å gjøre det slik, men manuset mangler finessen som skaper en emosjonell kobling mellom publikum og filmens figurer. 

Flommer over av ideer 

Det filmen ikke mangler, er ideer. 
Den formelig flommer over av dem, i hver eneste scene. 
Hver rute byr på ti forskjellige ideer som gjør at jeg ikke ser skogen for bare trær. 

De ulike innfallene nuller ut hverandre i stedet for å tilføre filmen spennende fremtidsvisjoner. 
Actionsekvensene, som det er svært mange av, er så innholdsrike at det vil ta minst 10 visninger for å få med seg alle detaljer. 

Her burde Wachowskiene kanskje ha kuttet ned på den visuelle smørbrødlista for å fremme historien bedre. 

Jupiter Ascending har mye på gang, men dessverre ikke nok der det teller mest. 
Hverken Channing Tatum eller Mila Kunis makter å skape figurer det er verdt å bry seg nevneverdig om. 

Eddie Redmayne prøver kanskje hardest som Balem Abrasax, som er filmens hovedskurk, men selv han blir kjedelig en-dimensjonal. 

Så da sitter vi igjen med en spektakulær effektfest, som kan være nok for noen, men Jupiter Ascending når aldeles ikke opp mot Guardians of the Galaxy 
