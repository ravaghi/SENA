Den unge gamlisen
Sondre Lerche er seg selv lik - på en god måte. 

||| 
ALBUM: 
New York-bergenseren Sondre Lerche gjør egentlig ikke så mye mer enn å gjenta seg sjøl nok en gang på sitt nye album, men det er sjelden et problem. 

Gjennom å riste sammen sin popfortid og feelingen fra jazz/crooner-utskeielsen «Duper Sessions» (2006), har han prestert en svært moden utgivelse. 
Opparbeidet rutine og erfaring gir gjerne lekenheten og vågemotet vekstvilkår, og «Heartbeat Radio» er på mange måter Lerches mest innfløkte album. 

Og når produsentene (og multiinstrumentalist) Kato Ådland og Lerche lager strykearrangementer, dreier det seg ikke om lette strøk med buen, men kaskader! 

Noe mykere i kantene er strykearrangementene til High Llamas' Sean O'Hagan og Mari Persen. 

Det er få låter på «Heartbeat Radio» som umiddelbart står fram med hitpotensial, på den andre siden har albumet en jevnhet og en tone som nesten gir den et slags konseptpreg — ikke så ulikt det kameraten Julian Berntzen sysler med. 

«Heartbeat Radio» er mer avansert pop enn det er utspekulert kommersielt. 
Det siste ville uansett ikke kledd den unge, gamle musikeren med ett bein i New York og ett i Bergen. 
Du må kanskje være derfra for å skrive en låt med tittelen «I Guess It's Gonna Rain Today», et mykt Beach Boys-inspirert høydepunkt på albumet. 
Skjønt, det med regnet begynner å bli ganske universelt... 

I salg fra 14. september. 
