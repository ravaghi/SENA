En vond komedie
Kryptisk titulerte "Three Billboards Outside Ebbing, Missouri" er et dristig forsøk på å blande tragedie med komedie. 

DRAMA/KOMEDIE/KRIM 

"Three Billboards Outside Ebbing, Missouri" 

England/USA 2017 

Regi og manus: 
Martin McDonagh 

Skuespillere: 
Frances McDormand, Woody Harrelson, Sam Rockwell, Caleb Landry Jones, Abbie Cornish, Peter Dinklage, Kerry Condon, Kathryn Newton, John Hawkes, Lucas Hedges, Zeljko Ivanek 

Aldersgrense: 
15 år 

Mildred Hayes (Frances McDormand) finner seg ikke i det lenger. 
Måneder har gått siden datteren hennes ble voldtatt og drept, og fremdeles står politiet uten så mye som en mistenkt i saken. 
I sinne får Mildred satt opp tre store reklameskilter som gjør den lokale sheriffen (Woody Harrelson) personlig ansvarlig for svikten. 

I de forrige filmene sine, "Undercover i Brügge" og "Seven Psychopaths", bedrev den irsk-engelske regissøren Martin McDonagh uforpliktende lek med gangsterfilmkonvensjoner. 
Med "Three Billboards Outside Ebbing, Missouri" har han ikke bare forflyttet seg til det amerikanske midtvesten, men han har også hevet ambisjonsnivået flere hakk og går løs på tung tematikk som sorg og hevn. 
McDonagh gjør det heller ikke enkelt for seg når han prøver å blande det vonde med en ofte røff form for humor. 

"Three Billboards Outside Ebbing, Missouri" er uansett verdt å se for et knippe sterke skuespillerprestasjoner – McDormand er et hett tips til Oscar-vinner – og for de øyeblikkene hvor tragedie og komikk faktisk går opp i den høyere enheten McDonagh sikter mot. 
