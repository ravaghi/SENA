Woody vegg-til-vegg
Den nå 77 år gamle Woody Allen er et stykke filmhistorie helt for seg selv. 

Filmmaker og sjefsnevrotiker, før og fremst. 
Men også klarinettist, stand-upper, manusforfatter, skuespiller, kvinneelsker, jazzentusiast og gud - som han aldri har trodd på - vet hva. 

Denne filmen gir et usedvanlig bredt og innholdsrikt bilde av mannen, hans liv og virke, helt fra barndommen i New York og frem til i dag. 

De etterhvert årvisse filmene settes i sammenheng, tendensene analyseres, privatlivet refereres; alt ved hjelp av hovedpersonen selv og en perlerad av alle de utmerkede skuespillerne og andre mennesker som har vært del i livet hans. 

Kostligst av alt: 
Hovedpersonen selv inviterer oss inn i det innerste av arbeidsprosessen sin; hvordan han utvikler ideer og hvordan han legger opp filmskapingsprosessen. 

Dette er simpelthen et must for alle Woody- og filminteresserte! 
Det er nesten forunderlig underholdende til dokumentar å være - ikke minst fordi så mange av de tusenvis av vitser og gags han har servert siden tidlig i tenårene farer forbi. 

For eksempel om hans år gamle skrivemaskin: 
«Den er solid som en tanks. 
Den er tysk». 
På den skrev han vister, som 15-åring, som: 
«Toppen av hykleri er når en ateist skriver bok om at Gud ikke finnes. 
Og ber om godt salg.» 

Denne kinofilmen er på to timer. 
Det vil holde for de fleste. 
De virkelig innbitte fans vil kanskje vente på DVDen; den bør være på filmens opprinnelige tre timer. 
