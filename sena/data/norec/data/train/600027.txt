Ikke akkurat Q-gjengen
Thriller 

Danmark 2013 

Regi: 
Mikkel Nørgaard 

Skuespillere: 
Fares Fares, Mikkel Boe Følsgaard, Nikolaj Lie Kaas, Sonja Richter, Søren Pilmark, Troels Lyby 

Manus: Nikolaj Arcel, basert på romanen av Jussi Adler-Olsen 

Aldersgrense: 
15 år 

Egnethet: 
Ungdom/Voksen 

Hver eneste ingrediens vi har lært oss å forvente av en "nordic noir" – tenk for eksempel "Forbrytelsen" eller "Millennium"-trilogien – er på plass i denne Jussi Adler-Olsen-filmatiseringen. 
Den forsofne politietterforskeren. 
Makkeren som er hans rake motsetning. 
Ledelsen som ikke skjønner noen ting. 
Forbrytelsen som er like sadistisk som den er utspekulert. 
Det stadig mer intense kappløpet mot tiden. 
Vi får det, alt sammen. 
En skittenbrun, utvasket fargepalett og en generelt melankolsk tone hører selvsagt også med. 

Etter et oppdrag der alt går skikkelig skeis, blir Carl Mørck (Nikolaj Lie Kaas) satt til å lede den nyopprettede Avdeling Q. Der er det meningen at han skal henlegge uløste saker og ellers gjøre minst mulig av seg. 
Men når han og medhjelperen Assad (Fares Fares) først begynner å nøste i en fem år gammel forsvinningssak, blir det snart klart at de kan gjøre nytte for seg allikevel. 

Fjorårets mest populære film på dansk kino tilfører kanskje ikke noe nytt til Skandinavias egen krimsjanger, men den er unektelig ganske spennende for det. 
Dessuten løftes den av at hovedpersonene har uvanlig god kjemi seg i mellom. 
Ytterligere tre filmer om Avdeling Q er allerede på gang. 
