Planlegger du bryllup?Da bør du se denne filmen. 
Eller kanskje ikke. 

«C’est La Vie!» serverer lettbent fransk feelgood-komikk i ekstravagante omgivelser. 

«Murphys lov» var trolig det første Olivier Nakache og Eric Toledano skrev på idéblokken da de skulle pønske ut denne komedien. 
Loven prediker som kjent at alt som kan gå galt, gjør det. 
Gjerne på verst tenkelig tidspunkt. 
Så der har du «C’est la Vie!». 
Langt på vei, i hvert fall. 

Åstedet er et elegant 1700-tallsslott, der bryllupsplanleggeren Max (veteranen Jean-Pierre Bacri) organiserer et fasjonabelt bryllup. 
Staben er like mangfoldig som bryllupsgjestene er enstonig hvit middelklasse, og er du av typen som ikke tåler stress, kommer du til å ha det ganske vondt gjennom store deler av filmen. 

Planlegger du bryllup selv, ditt eget eller andres, bør du også seriøst vurdere om det er lurt å skru opp stressfaktoren enda noen hakk ved å se denne filmen. 
For mye går altså galt, godt hjulpet av slottets skrantende strømforsyning. 

Eric Toledano og Olivier Nakache er mennene bak «De urørlige», som ble den nest største kassasuksessen i fransk films historie, og også gjorde det svært bra på norske kinoer i 2012. 

I hjemlandet ble «C’est la Vie!» sett av tre millioner de første månedene etter premieren. 
Om den går like godt i Norge er kanskje tvilsomt. 
Filmen rører ikke så skamløst i kultur- og klassekonfliktene som forgjengeren gjorde, og mangler den tette, menneskelige forbindelsen som gjorde «De urørlige» såpass sjarmerende at den ble utholdelig i all sin klisjerikdom. 

Selv med Max som plaget hovedfigur er «C’est la Vie!» mer av en kollektivfilm, og som sådan byr enkelte litt mer på seg selv enn andre. 
Du har Etienne, unnskyld James, en selvforelsket bryllupssanger, og du har brudgommen; selvforelsket på en litt mer høytflygende måte. 
Og så har du den tillitsvalgte servitøren som aldri får frem sine klagemål, og den arbeidsløse fransklæreren som aldri lar sjansen gå fra seg til å opptre som språkpoliti. 

Her er mye å humre av, men «C’est la Vie!» er best når den bare er feelgood-komedie. 
Forsøkene på å legge inn noen brodder mot eller speilinger av sosiale og politiske forhold virker ganske påtatt i en såpass grunn film. 
Den ville stått seg bedre om den hadde kjent sin begrensning og konsentrert seg om sine fortrinn. 
