Oslo Gospel Choir:«Salmeskatt» 

(Kirkelig Kulturverksted) 

Lyst, vennlig og temmelig forutsigbart fra det populære gospelkoret. 

Tore Aas og Oslo Gospel Choir lager lys popmusikk av gamle salmer og presenterer tre nye på sin siste plate. 
Den befinner seg på begge sider av grensen mellom det sympatisk tilgjengelige og det banale. 
Av de nyskrevne innslagene er «Mariavise» et lite lykketreff mellom Tore Aas' talent for liketil melodier og Erik Hillestads jordnære poesi, pluss de fleksible solistene Elisabeth Ø. 
Widmer og Lars A. Fredriksen. 
«Som Herren ser deg» går over ende på den banale siden, sammen med arrangementene av «Deg være ære» og «Velt alle dine veie», mens Aage Samuelsens perle «Å, Jesus, du som fyller alt i alle» er blant dem som blir habilt tatt vare på. 
Korklangen er ellers ren og lett kandisert, kompet bidrar med tiltrengt krydder, og hele platen inspirerer til å synge med like mye som til å lytte aktivt. 
Det er sikkert litt av vitsen. 
