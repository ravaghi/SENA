Ekteskapets mørke sider
Drama/thriller 

USA 2014 

Regi: 
David Fincher 

Manus: Gillian Flynn,basert på hennes bestselgende roman med samme navn 

Skuespillere: 
Ben Affleck, Rosamund Pike, Neil Patrick Harris, Tyler Perry, KimDickens 

Aldersgrense: 
15 år 

Egnethet: 
Ungdom/voksen 

Forventningene til en ny David Fincher-film (”Seven”, ”Fight Club”), er mildt sagt høye. 
”Gone Girl” er dessverre ikke et nytt mesterverk, men helt respektabel. 

Nick Dunne (Ben Affleck) kommer hjem på sin femte bryllupsdag til å finne en dør som står på gløtt, møbler veltet om i stua, og ikke et eneste spor av hans vakre kone. 
Tidlig rettes mistanken mot ham, det er jo ikke uvanlig at ektemenn tar livet av sine koner i disse dager. 
Men er han virkelig skyldig, eller har noen jobbet hardt for å få det til å se slik ut? 

Imens den intense jakten på Amy (Rosamund Pike) pågår, får vi et innblikk i hennes liv frem mot forsvinningsdagen ved at en hører hennes stemme lese fra dagboken sin. 
Det fungerer veldig godt som et dramaturgisk virkemiddel, og er med på å drive historien fremover. 
Det som trekker ned i denne filmen er at den ikke rendyrker thriller-sjangeren, og blir liggende litt identitetsløs midt mellom thriller og drama. 

En får også mange av svarene ganske tidlig, og filmen blir etter det ganske forutsigbar. 

Dette er ikke en film hvor en biter negler i spenning, eller hvor en sitter med særlig høy puls, men den er likevel underholdende, og skuespillerne passer godt til rollene. 
Dette er ekteskap i sin mørkeste form. 
