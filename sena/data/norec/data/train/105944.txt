Action-engler
I ren Frøken Detektiv stil tar tre kvikke jenter innersvingen på politi og røver. 

I likhet med «Bestevenner» som kom i fjor høst, er dette også en barnefilm som berører norsk samtid; vennskap på tvers av hudfarger, samt asylsøkere. 
Men i «Asfaltenglene» er det ikke det sosialpolitiske aspekt som vektlegges. 
Her handler det om tre jenters jakt på skurker; to av jentene er norske, den tredje vietnameser. 
Sistnevntes bestemor og storebror driver restaurant. 
Ved en tilfeldighet finner mattilsynet narkotika skjult under kjøttpakker i restauranten, og politiet alarmeres. 
De tre venninnene må påta seg ansvar; vise at storebror er uskyldig. 
Dermed vikles de inn i handlinger de knapt ante rekkevidden av. 

De tre jentene, Ohna (Helene Nybråten), Rikke (Nini Bakke Kristiansen) og Maja (Emma Høgh Åslein) drar lasset. 
De er tøffe, kule og opptrer uanstrengt i forhold til filmkameraet. 
Tre heltinner det er lett å identifisere seg med. 

Voksenrollene er som i barnefilmer flest, i overkant karikerte. 
Det gjelder ikke minst Kristin Skogheims rolle som politietterforsker. 
Enkelte av hendelsene er naivt urealistiske, mens andre situasjoner sjarmerer med fargerik frodighet. 
Men englene får filmen til å lande pent i asfalten. 
