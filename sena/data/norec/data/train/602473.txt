Saktegående og langstrakt rock for folk flest
Det er mainstream, og det er lyttevennlig. 
Men lytteopplevelsen hadde nok blitt enda bedre om man ikke hadde tværet med det samme temaet så lenge som de gjør. 

Adam Granduciel fra Philadelpia er stemmen og arkitekten bak The War on Drugs. 
Det virker som om de andre bandmedlemmene har hatt mer å si denne gangen, uten at uttrykket fra deres forrige album for tre år siden er nevneverdig forandret. 
"Lost In The Dream" ble av mange av oss kritikere kåret til årets beste. 
Publikum lot seg også pirre og forføre. 
Gjennombruddet ble et faktum. 
Dessverre er ikke oppfølgeren like god. 

De holder det gående i 66 minutter. 
Den lengste låten er den beste; nemlig "Thinking Of a Place", som varer i over 11 minutter. 
Her er det både snakk om en flott og sterk melodi, samtidig som den blir krydret med en rekke fargerike instrumentaldetaljer. 

Nesten like god er den halvparten så lange og litt mer rocka "Nothing To Find". 
Her er flere andre godbiter også, men det blir litt drøyt i repetitive temaer. 
Det skjer litt for lite, det blir litt kjedelig, og det er litt for mange ord å forholde seg til. 
Men hele veien er dette likevel behagelig å lytte til. 

Granduciel og hans band har funnet et slags minste felles multiplum når det handler om amerikansk musikk. 
Det er litt softrock og vestkyst a la Don Henley og Eagles, det er mange fraseringer og melodilinjer i nærheten av Bob Dylan, pluss litt Fleetwood Mac. 
Dette er med andre ord lett å like. 
Uansett er det et lite steg tilbake fra sist. 
