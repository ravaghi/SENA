Beats Solo by dr.dre
De billigste hodetelefonene fra Monster kan være midt i blinken. 

I kjølvannet av testen av den bærbare PC-en HP Envy 14 Beats, har vi testet de medfølgende hodetelefonene fra Monster. 

Når det gjelder hodetelefoner er Solo lillebroren i Monsters dr.dre familie: 

Mindre: 
Sammenlignet med storebror Beats Studio by dr.dre er Solo-hodetelefonene langt mindre av størrelse. 
Fordelen er at de dermed er enkere å ta med seg; de tar rett og slett mindre plass. 

Størrelsen gjør også at klokkene her ligger mer oppå øret, i stedet for å omslutte det helt slik som på Studio-versjonen. 

Billigere: 
Monster kommer aldri til å bli noe billigmerke, men mens storebror Beats Studio by dr.dre fås til rundt 2.700 kroner, så får du Solo-settet for rundt 1.500 kroner om du shopper litt rundt. 
Det er en pris vi synes er helt ok. 

Design: 
Selv om du her sparer en tusenlapp kontra storebroren kan du glede deg over det samme flotte designet: 
De røde detaljene bryter fint med det sorte, og gjør at hodetelefonene skiller seg ut. 
I løpet av vår tre uker lange testperiode har vi faktisk blitt stoppet på gata i Oslo to ganger og blitt spurt om hvilket merke det er. 
Det hører til sjeldenhetene. 

Solo i bruk 

Som nevnt er klokkene ganske små og ligger litt oppå ørene. 
Dette er en vanesak, og svært myke øreputer sørger for god komfort. 

Også dette settet leveres med to kabler: 
En sort enkel lydkabel, og en rød som også har enkle kontroller for bruk med iPod eller iPhone. 
Det siste er svært praktisk i kulda, og her kan du endre volum, pause og skippe spor. 
En liten mikrofon på ledningen gjør i tillegg at hodetelefonene fungerer som et håndfrisett til iPhonen din. 

I likhet med V-Moda settet er heller ikke Monsters styreenhet spesielt glad i norske kuldegrader. 
Når gradestokken krøp under 10 minusgrader klarte vi heller ikke her å skippe til en ny låt via styringsenheten på ledningen. 

Lydsignaturen på hodetelefonene er klassisk Monster og dr.dre, så hvis du er av den sarte typen som ikke liker bass kan du styre unna med god samvittighet. 
Her får du nemlig enda litt mer bass enn på V-Moda Crossfade LP, og for sånne enkle musikksjeler som meg er det helt riktig. 

Vi synes også den er hakket bedre på mellomtonen enn V-Moda, men skal jeg sitte med hodetelefonene på mens jeg jobber vil jeg fortsatt foretrekke mine BeyerDynamic DT770 Pro på grunn av bedre stereoperspektiv. 
Problemet med Beyer-settet er at de er gigantiske og totalt uegnet til å ta med seg utendørs. 

Der velger jeg altså dr.dre Solo, enkelt. 

Beats by Dr. Dre Solo with ControlTalk 
