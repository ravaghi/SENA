The Bourne Legacy
En spennende heisatur over verdensdelene. 

En Bourne-film uten Jason Bourne? 
Det høres merkelig ut, men det fungerer. 
The Bourne Legacy er en spenningsmettet historie, fortalt uten særlige dødpunkter. 

Tony Gilroy regisserer sitt eget manus med høy energi, mens Jeremy Renner er en akseptabel reserve for Matt Damon. 

Ikke alt ved storyen holder vann om man skal pirke, den er blant annet avhengig av en rekke vanvittige sammentreff, men underholdningsfaktoren er godkjent. 

Agenter drepes 

Et topphemmelig amerikansk spionprogram, Operation Outcome, har agenter over hele kloden, som er genmodifiserte og avhengige av daglige medisindoser. 

Faren for avsløring får ledelsen til å avslutte operasjonen, det vil si ta livet av agentene. 

Men Aaron Cross (Jeremy Renner) kommer seg unna, og oppsøker legen Marta Shearing (Rachel Weisz) for å bli kvitt medisinavhengigheten, samtidig som han må unnslippe sine forfølgere. 

Anstrengt reklametriks 

The Bourne Legacy er en litt misvisende tittel, for filmen har veldig lite med Bourne å gjøre. 

Historien er riktignok satt i det samme universet, og vi ser glimt av noen kjente fjes fra den originale trilogien, men Bournes historie har ingenting med Aaron Cross å gjøre. 

Å bruke Bourne i tittelen føles som et anstrengt reklametriks. 
Jeg hadde likt bedre om filmen ble markedsført som en selvstendig enhet. 

En ekstrem situasjon 

Men Jeremy Renner er en god actionhelt. 
Han har karisma, utseende, fysikken og talentet til å lede oss gjennom en slik historie. 

Rachel Weisz er også god som legen som uforskyldt blir dratt inn i en ekstrem situasjon. 

Dette er et godt filmpar, og jeg liker at de ikke romantiserer seg gjennom handlingen, noe som ville slakket farten betraktelig. 
Her er det ikke tid til klining! 

Gir filmen tyngde 

Tony Gilroy regisserer oss gjennom en lang rekke figurer, situasjoner og steder. 

Det føles som en stor historie, der figurene slenger ut ord og uttrykk som virker fremmede, men som forsterker inntrykket av at vi ser inn i en hemmelig verden på toppnivå innen etterretningen. 

Ringrever som Stacy Keach, Scott Glenn og Edward Norton stiller med sine alvorligste ansikter, som gir filmen tyngde. 

Spennende heisatur 

Dette er en fin actionfilm, selv om handlingen gjør noen utrolige krumspring for å få alt til å henge sammen. 

Av og til må jeg rulle med øynene over sammentreffene som får historien videre, men jeg sitter samtidig med en følelse av at denne filmen ikke bør overanalyseres. 

Det er en spennende heisatur over verdensdelene, men neste gang en film heter noe med Bourne, bør Matt Damon spille i den 
