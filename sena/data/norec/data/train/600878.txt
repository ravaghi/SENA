Visuell testosteronbombe
Action/drama 

USA 2013 

Regi: 
Noam Murro 

Manus: Kurt Johnstad, Zack Snyder 

Skuespillere: 
Lena Headey, Eva Green, Rodrigo Santoro, Sullivan Stapleton, Jack O’Connell 

Aldersgrense: 
15 år 

Egnethet: 
Ungdom/voksen 

Barske krigere, sterke kvinner, testosteron, fantasi og historie. 
Jeg er ikke fan av 3D, men her funker det. 
Jeg følte for å tørke av meg både blodsprut og gjørme da jeg kom hjem. 

Filmen er basert på Frank Millers tegneserieroman ”Xerxes” , og handlingen er lagt til Perserkrigene, 500 år før Kristus. 
Det er oppfølgeren til ”300” og viser hva som skjedde før, under og etter slaget som skjedde i den første filmen. 
Vi følger hovedsakelig den greske generalen Themistokles (Sullivan Stapleton), som leder Hellas i krigen mot den persiske kongen Xerex (Rodrigo Santoro) og hans blodtørstige og hevnlystne general Artemisia (Eva Green). 

Utseende er likt den første filmen , også denne er spilt inn foran blåskjerm. 
Så selv om det er blodig og grusomt, er bildene unektelig vakre. 
Slåsscenene er koreografert som en russisk ballett, musikken av Junkie XL passer perfekt og kostymene er helt fantastiske. 

Bak den vakre, nærmest poetiske fremstillingen , er det likevel krig det handler om. 
Det nye denne gangen er at kvinneskikkelsene har fått en mer sentral rolle. 
De er nærmest likestilt mennene i både kampferdigheter og blodtørstighet. 
Karakterene blir noe ensidige, og det kunne vært rom for mer handling enn bare kriging. 
Men tøft er det. 
