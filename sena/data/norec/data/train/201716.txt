Eyetoy Kinetic
Dette er ikke et spill, men et seriøst, personlig treningsprogram. 
Vi lurer på om EyeToy Kinetic er god nok grunn til å reise seg fra sofaen? 

EyeToy-konseptet til Sony har vært med oss i noen år allerede. 
Dette lille kameraet som plasseres under TVen, og som kan lese dine kroppsbevegelser, har hittil vært brukt i diverse actionspill, der vi lekte oss rundt i fargerike omgivelser. 

LES OGSÅ: 

Men med Kinetic tas EyeToy-mulighetene til et helt annet nivå. 
Spillet er nemlig et virtuelt treningsstudio som lar deg sette opp et komplett 12-ukers program, og lover at du vil komme i bedre fysisk form, forbrenne fett, få bedre kroppsholdning og kontroll over kroppen din. 

Kroppskontroll 

For å kunne bruke spillet må du først sette en medfølgende linse på EyeToy-kameraet. 
Denne vidvinkellinsen gjør synsfeltet til kameraet mye bredere, slik at det er plass til hele deg på skjermen. 
Vi merker at det likevel lønner seg å ha god plass i stua for øvelsene  rundt tre meters avstand til kameraet sies å være optimalt. 

I spillet møter vi to trenere, én mannlig og én kvinnelig, som veileder oss gjennom treningen. 
Trenerne bruker ikke bare tiden på å forklare øvelsene, men kan også kjefte på oss hvis vi ikke følger med. 

Hoveddelen av EyeToy Kinetic foregår altså over hele 12 uker, og skal rett og slett få oss i form. 
Det er fire varianter av øvelser: 
Aero Motion og Combat, som fokuserer på hard fysisk trening, Toning, som fokuserer på roligere øvelser rettet mot enkelte muskelgrupper, samt Mind and Body, som skal hjelpe deg å fokusere og konsentrere kroppen. 
I tillegg finnes det selvsagt også et utvalg av oppvarmings- og uttøyningsøvelser. 
Tolvukers-programmet tar deg gjennom samtlige øvelser, og du må sette av tre av dagene i uken til å gjennomføre treningen. 

Om du ønsker, kan du skreddersy dine egne, kortere rutiner og velge mellom alle tilgjengelige øvelser. 
Dette er altså en slags minispill-variant av Kinetic, men du blir definitivt svett uansett. 

Harde tak 

Svette er stikkordet her. 
Øvelsene er definitivt tøffe og krevende, selv for oss som holder oss i form. 
Det å gjennomføre hele det tolv uker lange programmet er nok litt av en utfordring, vi har kun hatt spillet i litt over en uke, så det er selvsagt umulig for oss å si hvorvidt dette treningsprogrammet faktisk fungerer. 
Men spillet virker såpass seriøst gjennomført at vi må nesten si at vi har troen på dette. 

Men konseptet frister. 
Spillet er veldig godt gjennomført teknisk, og minispillene/øvelsene er involverende nok og definitivt kreativt designet. 
Selv om vi skal innrømme at trenerne er litt masete til tider. 

Det viktigste er nok at øvelsene faktisk ser ut til å fungere. 
Du blir sliten og svett, og musklene får seg en økt. 
Vi foretrekker fremdeles å trene på skikkelige vekter  men EyeToy Kinetic kan uten tvil være nyttig 
 kanskje blant de mer stereotypiske nerdene som ikke reiser seg fra sofaen spesielt ofte? 
Som sagt, det har foreløpig vært umulig for oss å sjekke resultatene av det totale treningsprogrammet som foregår over tolv uker. 
Men vi gir masse kreditt til Sony (og samarbeidspartneren Nike, som har utviklet programmet) for å prøve å skape noe nytt og unikt. 

Det er litt vanskelig å sette endelig karakter på noe som tross alt ikke er et ordentlig spill 
 men synes du dette høres interessant ut, kan du trygt gå til innkjøp av Kinetic. 
Det er faktisk mye billigere enn et medlemskap i treningssenter! 
