Rallykongen vender tilbake
Konkurransen mellom rallyspillene tetner til. 
Men det offisielle WRC-spillet er fremdeles det beste. 

Tidligere i år sørget det actionpregede 

Nå kommer det fjerde offisielle WRC-spillet på Playstation 2. 
Og leverer det beste fra begge verdener. 

«WRC 4» er nemlig en salig blanding av lykkelig villmannskjøring og troverdige rallyopplevelser. 
Enkelte vil muligens mene det er bedre å gjøre noe fullt og helt enn stykkvis og delt. 
Selv mener jeg kombinasjonen er bortimot perfekt. 

Som i de tre foregående spillene i serien, er «WRC 4» det eneste av de aktuelle rallyspillene som har lov til å bruke alt av biler, baner og førere fra virkelighetens WRC. 

Og Evolution Studios utnytter lisensen til det fulle - her får du alle rallyene årets rallysirkus, 16 til sammen, med mil etter mil med gjenkjennelig og fantastisk engasjerende vei. 

Dermed får du selv mulighet til å gi Petter Solberg seieren han helt opplagt fortjente i årets virkelige WRC. 

Dessuten er dramaet fra virkeligheten herlig kopiert. 
Det er ofte mange minutter mellom førerne, og det er like ofte bedre å kjøre inn til trygge poengplasser enn å vinne. 
Muligheten til å kjøre taktisk i forhold til konkurrentene sørger for en nerve ingen av konkurrentene er i nærheten av. 

Det samme kan man si om bil- og veifølelsen. 
«Richard Burns Rally» er hakket mer realistisk og nådeløst, men i «WRC 4» føles bilenes vekt og oppførsel så og si perfekt. 

I langt større grad enn i forgjengerne, må du nå ta hensyn til bilens vekt, fart og momentum for å komme deg rundt svinger - en gavepakke til alle som bruker ratt og pedaler. 

Konsekvensen er at «WRC 4» har blitt mer vanskelig enn før, illustrert ved at det ikke eksisterer noe nybegynnermodus denne gangen. 
I steden kan mindre erfarne spillere forsøke seg på Super 1600-mesterskap. 

Andre nyheter er at banene på enkelte strekninger har blitt betydelig smalere, du får mulighet til å kjøpe oppgraderinger til bilene ved å kjøre bra og både grafikk og lyd har blitt hakket bedre. 

I tillegg er «WRC 4» det eneste rallyspillet på markedet som er på norsk. 
En langt ifra ubetydelig styrke. 
I og med at vi bor i Norge, liksom. 

Allerede snakker vi om en verdig oppfølger, et spill fans av serien vil føle de får nok nytt ut av. 
Og jeg har ikke engang vært innom det som kan ende opp med å bli den aller beste nyheten: 
Muligheten til å spille med og mot kjente og ukjente over Internett. 

Med tanke på hvor utrolig engasjerende det simple ligasystemet var i «WRC 2», hvor man kun registrerte tidene sine, kan det gå mot en spillopplevelse av de sjeldne. 

I sum er «WRC 4» det beste rallyspillet på markedet - en kjapp sving foran «Richard Burns Rally» og «Rallisport Challenge 2», og flere kilometer foran «Colin McRae Rally 2005». 
