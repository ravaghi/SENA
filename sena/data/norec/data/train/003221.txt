Mars & Venus
fint romantisk drama 

”Mars & Venus” er kanskje ingen nyskapende revolusjon innen sjangeren romantisk drama. 
Mye er både gjort og sett før. 

Men filmen leverer en historie med både brodd og sjarm. 
Og Pia Tjelta og Torbjørn Harr er slett ikke den verste matchen vi har sett. 

Mye av det som er viktig i denne typen film er gjort riktig. 
Bare avslutningen skjemmes av en utslitt klisjé som jeg himler med øynene av. 

Ida og Mathias har fått to barn, men mistet gnisten. 
Begge har krevende jobber og privatlivet lider under ulike forventninger og behov. 

Motsetningene bygges opp og kulminerer med et klassisk samlivsbrudd. 
De står foran mølla alle skilte må igjennom, men spørsmålet er om det er dette de egentlig vil. 
Og kan bruddet leges? 

Filmens tittel spiller selvsagt på boka ”Menn er fra Mars, kvinner er fra Venus” som forteller om menn og kvinners ulike behov. 
Du får nok ingen dyptpløyende psykoanalyser i denne filmen, men tekster fra boka, lest av parets sønn, er med på å forklare reaksjonsmønstre og metoder man bruker for å hevde sin rett. 

Verken Ida eller Mathias er monstre, men graver seg stadig instinktivt dypere ned i sine respektive skyttergraver. 
Begge har rett og begge tar feil. 

Både Pia Tjelta og Torbjørn Harr gjør sympatisk innsats i roller som kanskje ikke bød på de aller største utfordringene. 
De har begge fortalt om de vanskelige sexscenene i filmen, men de viser seg å være korte, slappe og ikke spesielt interessante. 

Filmen har tross alt bare 11-års aldersgrense. 
Men i scenene der følelser koker, men ingen tør gi etter, spiller de godt og kontrollert. 

Tjelta og Harr er omgitt av en solid stab skuespillere, som for eksempel Helena af Sandeberg og Jon Øigården. 
Men en film som tør bruke Anders Baasmo Christiansen, Norges svar på Philip Seymour Hoffman, i en liten birolle, er kanskje litt overmodig? 

”Mars & Venus” er regissert av Eva Dahr og skrevet av Andreas Markusson. 
Begge er godt voksne mennesker, men har kanskje vært igjennom de samme problemstillingene som filmens 30-åringer. 

Jeg har selv to barn og kjenner igjen trekk hos både Ida og Mathias, med et heldig unntak i samlivsbruddet. 

Filmen avsluttes med en flau kjærlighetserklæring som vi har sett i litt for mange filmer. 
Dette burde vært løst på en bedre måte. 
Nå føles det som en lettvint utgang som kanskje ble forfattet under tidspress. 

Men liker du romantiske filmer, kan du trygt se ”Mars & Venus”, gjerne sammen med en du er glad 
