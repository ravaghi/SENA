Dassas, men trivelig, med Aurora på Torget
KONSERTANMELDELSE: 
Aurora klarte seg veldig godt i regnet og publikumsmotbakken på Torget. 

Aurora, ONS-konsert på Torget. 
Publikum: 
Cirka 5000. 
Spilletid: 1 time og 15 minutter. 

Det er stusselig å gå på konsert når det regner og er 12,6 grader ute. 
Sånn er det bare, og da Aurora spurte alle de mange tusen paraplyene og regnjakkene på Torget og om de var kalde, var det ingen grunn til å lyge. 
Ja, vi var kalde. 
Vi var dassas, siden vår fabelaktige festplass klarte å gi vannet fart fra vinden, som altså bare fantes på Torget denne kvelden. 
Sukk. 
Nu vel, kaldt og kjipt vær til tross, det var ikke så ille å stå der i paraplyhavet når Aurora Aksnes først kom på scenen. 
Hun er en bra dame på alle vis. 
Flink, frisk, spennende og et bevis på at det å gå litt egne veier er en god ting, så lenge talentet holder følge. 

Aurora Aksnes er en av et ganske stort felt unge, gode, norske popartister. 
Hvis vi plasserer dem på en akse der reinspikka underholdningsshow og kunstmusikk er i hver sin ende, vil Aurora stå på kunstsiden av midten, men ikke så veldig langt ute. 
Hun virker å ha i seg noe av det samme potensialet som har slått ut i full blomstereng hos Susanne Sundfør. 
En kompromissløs holdning til egne ideer uten noe ønske om å bli utilgjengelig. 
Det gir musikken hennes en fin tyngde, en bunn av interessante ideer og gode grep. 
Hun er ofte storslått, på grensen til pomps i arrangementene, men hun tar det også ned sånn at man kjenner kilingen fra noe folkemusikkaktig naturopplegg som ikke er helt lett å få tak på. 

Mye personlighet 

Aurora og bandet spiller tett og fint, med vokalglidinger og koringer langt ute på viddene og oppe i skylagene. 
Det er stort sett flott å høre på, men det skal nevnes at denne kvelden kunne de som sto med musikalsk skyvelær måle at hun ikke alltid er pinlig nøyaktig med hovedvokalen. 
Ikke langt unna, men her og der høres det. 

Hun er, tross sin unge alder, så sikker på seg selv at hun våger å være dramatisk og litt sær på scenen. 
Kult det, men det er naturligvis en smakssak for oss som står i publikum om det tilfører eller forstyrrer. 
Fasiten er at det tilfører noe, et teatralsk Bjørk-aktig element, som bidrar til å løfte fram en av hennes viktigste trekk: 
Hun legger enormt med personlighet ned i musikken sin. 
Etter å ha sett noen av hennes popsamtidige den siste uka, vet vi at en del av de andre er fattige på nettopp dette. 
Aurora har karakter. 
Hun viser hvem hun er, og det er nydelig. 
Du kan ikke forveksle henne med noen. 

Framtidens dame 

Så har hun litt igjen før hun har nok låter i knallgod-kategorien, ikke bare i god-kategorien. 
Litt strammere vokal vil gjøre seg, og det er ikke sikkert at en svær utendørsscene der detaljene og feinschmeckeriet blåser litt bort er hennes yndlingselement. 
Men altså, det var ganske gode greier, og at hun er framtidens kvinne er vi aldri i tvil om. 

Etter hvert sluttet det til og med å regne. 
Da var vi allerede dassas og klissas, men Aurora hadde holdt kjernetemperaturen oppe. 
Etter regnet kunne vi heller bruke litt tid på å berømme dem som kom på at scenen skulle stå øverst, sånn at alle i publikum sto i slak oppoverbakke, mot amfi-retningen. 
Gratulerer med den avgjørelsen. 
