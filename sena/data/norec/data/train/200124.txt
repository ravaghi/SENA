Destruction Derby Arenas
Destruction Derby-serien er tilbake, men det som en gang var nyskapende er litt småkjedelig i dag. 

Vi syntes Destruction Derby var skikkelig gøy i gamle dager, når vi fikk spillet til vår trofaste PlayStation-maskin. 
Men det har skjedd mye i spillverdenen siden, og folkene bak Destruction Derby har ikke fulgt helt med. 
Nå som serien gjør sitt inntog på PS2, fungerer det dessverre ikke like bra. 

LES OGSÅ: 

Knus og ødelegg 

Destruction Derby handler, som navnet tilsier, om brutal ødeleggelse av i utgangspunktet fete biler. 
Det er deg mot alle andre, og du må knuse motstanderne for å få flest poeng og vinne løp. 
Det er ikke mer komplisert enn det - du kan også benytte deg av diverse powerups, oppgraderinger og få poeng på andre måter, men i bunn og i grunn er det spektakulære krasj det er snakk om. 

Det er to måter å spille enkeltspillermodusen på: en racing-modus, der du må gjennom Need for Speed-aktige løp, og Arena-modus, som plasserer deg i et stort, åpent område og slipper motstanderne løs. 
I tillegg har vi Championship-modusen, som kombinerer de ovennevnte og lar deg låse opp nye baner og førere. 

Bilene du kjører er modifiserte muskelmaskiner, som får ytterligere oppgraderinger når du vinner løp i Championship-delen. 
Og det flyter med powerups på banene - du kan plukke opp ekstra skjold, elektrosjokkvåpen, turbo og mange andre leketøy. 

Selve banene er for det meste svært undeholdende kreasjoner, fylt med hopp, plattformer som plutselig dukker opp fra intet og andre snodige innretninger. 
Varierte er de også - men det er ikke så fryktelig mange av dem. 

Hakkete kjøring 

Det som skuffer er at bilene ikke håndteres spesielt bra, de føles rett og slett ganske lite responsive til tider, og samtidig har kameraet tendenser til å forvirre seg litt. 
Så til tross for stilige baner og oppgraderinger synes vi rett og slett ikke kjøringen er så gøy - og det er jo det som er hovedpoenget i spillet. 

Vi synes utviklerne burde fokusert mer på Arena-delen av spillet, og droppet gatekjøringen. 
Racing-delen føles nemlig som en litt billig Need for Speed: Underground-kopi og tilfører ikke sjangeren noe spesielt nytt. 

Til slutt er enkeltspillerdelen meget kort, og det er ikke overveldende mange baner med. 
Hadde det ikke vært for den underholdende online-delen, ville spillet absolutt ikke vært verdt pengene. 

Heldigvis kan du altså spille på nett og det er plass til opptil 16 spillere samtidig. 
Det er denne muligheten som forlenger spillets levetid betraktelig. 

Destruction Derby Arenas er et fargerikt spill, og den grafiske siden er ganske finpusset. 
Spesielt imponerende er selvsagt kolisjonene, og måten bilene faller fra hverandre på. 
Banene er også relativt detaljerte, men dette er ingen teknisk revolusjon. 

Så er spillet gøy? 
Joda, vi koste oss, men det er over temmelig fort, og det finnes mange bedre spill. 
Selv om sjangeren er forskjellig, føler vi at DDA har en del til felles med Need for Speed: Underground, men uten å være like godt gjennomført. 
Dermed blir DDA er spill for de som har alt, og absolutt må ha et nytt spill nå i midten av januar. 
