Med Guthrie som forbilde
Det er ikke bare-bare å covre Bob Dylan, men Jimmy LaFave kommer bra fra sine tre forsøk her. 

57-åringen fra Texas har i likhet med Dylan Oklahoma-sangeren Woody Guthrie (1912-1967) som sitt store forbilde, og han inkluderer gjerne noen Dylan-sanger hist og her. 
Denne gang gjelder det "Red river shore", "I'll rememeber you" og "Tomorrow is a long time", og han er også innom Springsteens "Land of hope and dreams" og – mer overraskende – John Waites 80-tallshit "Missing you". 
Han lykkes med å gjøre kraftballaden om til en rotrocker, og Lafave er heller ingen dårlig låtskriver selv. 
Han mangler likevel de helt store sangene, men det skader ikke at Eliza Gilkyson låner bort stemmen sin underveis. 

Beste spor: 
"Red river shore", "Bring back the trains". 
