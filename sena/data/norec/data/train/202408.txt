Reebok Premier Road
Stor, solid, suveren støtdemping og god kapasitet. 
Samtidig enkel og kun middels spennende. 
Denne skoen er en Toyota Landcruiser. 

LES OGSÅ: 

Reebok gjør med Premier-serien comeback i teten blant løpeskoprodusentene. 

Selskapet har lyttet til kritikerne, og endret på uhumskhetene som heftet ved skoene som kom for noen år tilbake. 

Særlig DMX-systemet, som fikk mye pepper, er forbedret. 
Nå er det mindre luft i luftkammerne. 
Støtdempingen er fortsatt solid, men skoene føles ikke lenger som tresko med marshmallows. 

Enter Reebok Premier Road. 
Back to basics nå, sier selskapet. 

Skoens hoveddeler: 

Mellomsåle av DMX Foam, hvor luften går i kanaler og ikke i puter (rom). 

Støtdemping av DMX Foam i hele sålen. 
En plastbro (Transition Bridge) gir noe stabilitet. 

Overdel av syntetisk lær og mesh. 

Støtdemping bak/foran: 
Testerne var ikke i tvil - dette var en mye bedre og mer fleksibel DMX-demping enn tidligere. 

Skoene føles slett ikke klumpete og stive, men myke og komfortable til rolig løping. 
Dempingen minner mye om de utmerkede Adidas Supernova Cushion. 
Du får en svært myk tur. 

Tross myk lest er skoene noe tregere enn Supernova Cushion. 
DMX-dempingen er såpass solid at kontakten med underlaget blir moderat. 

Særlig foran, under tåpartiet, er dette merkbart. 
Noe av frasparket forsvinner i DMX-dempingen. 

Det at skoene har et stabiliserende element på innsiden for å gi en viss stabilitet, bidrar også til dette. 

Effektivitet/fartsfølelse: 
Skoene mister derfor noe av løpsfølelsen. 
Spesielt lettvektere, som ikke har mange nok kilo til å hanskes med støtdempingen, merker dette. 
Dempingen er samtidig for myk for de aller tyngste tyngvekterne - de over 90 kilo (menn). 

Derfor passer skoene utvilsomt best for mellomtunge løpere, altså majoriteten av oss. 
Dette er en sko for massene. 

Et annet moment: 
Her mangler det lille automatiske skyvet forover som man finner på enkelte lettvektssko samt Adidas Supernova Cushion. 
Lesten på Premier Road er nemlig ikke buet. 

Alle testerne opplevde at skoene ikke duger til rask løping, men dette er heller ikke skoenes oppgave. 

Stabilitet/passform: 
Reebok Premier Road skal motvirke mild overpronasjon. 
Stabiliteten er middels bra, men skoene gir lite støtte til høy fotbue. 

De stabiliserende elementene forstyrrer derfor ikke fotens naturlige bevegelser. 
Skoenes smule treghet skyldes DMX-dempingen. 

Lesten er altså myk. 
I hælen er skoene smale. 
De har dessuten en vid tåboks, og passer derfor best til brede føtter. 
Løpere med smale føtter bør velge andre sko. 

Sålegrep asfalt/grus: 
Grepet var utmerket på asfalt. 
På grus opplevde alle testerne noe dårligere grep. 

Vekt: 
Vekten er et sterkt kort - dette er ikke tunge sko. 
365 gram er moderat til mengdesko å være. 

Utseende: 
Blenda-hvite, men skoene finnes heldigvis i andre farger enn hvitt. 

Konklusjon/løpsfølelse: 
Reebok Premier Road er funksjonelle sko uten for mange fancy greier med rare navn. 
Ikke revolusjonerende, men praktiske sko til lav pris. 
