Boyband-bonanza
To boyband for prisen av én: 
New Kids 
On The Block og Backstreet Boys var en potent påminner om at man ikke skal kødde med lydsporet til folks seksuelle oppvåkning. 

Konsert: 
NKOTBSB (New Kids On The Block og Backstreet Boys) Sted: 
Oslo Spektrum, Oslo Publikum: 
Ca. 6500 Aktuelle CD-er: «The Block» (New Kids On The Block) og «This Is Us» (Backstreet Boys) 

Hylene som hilser dem der de, som ni mildt aldrende greske guder, skytes opp på én av de to hydrauliske scenene, er nok litt annerledes enn i 1991 eller 1995. 

De er ikke ironiske (jeg er ikke ironisk når jeg ser The Bangles heller). 
Men de er nok litt innforstått humoristiske (kvinner blir voksne, menn blir det ikke). 

God underholdning 
Én Backstreet Boy, den smått maursluklignende Kevin Richardson, mangler (han har mønstret på igjen, men er ikke med over til Europa). 
Men ingen av de resterende ni har latt seg forfalle. 
Ingen er tykke, og ingen har mistet håret (selv om det er grunn til å ha hodeplaggentusiastene Donnie Wahlberg og A.J. McLean under mistanke). 
Alle kan fremdeles danse. 

Det smeller i konfetti, bomber og fyrverkerier. 
Lysshowet er overdådig. 
Itteno' knussel. 

New Kids On The Block (NKOTB) våger seg på det eneste ikke-oppkastfremkallende kuttet fra deres feilslått pornografiske «comeback» fra 2008, «Summertime». 
Halve tribunen kommer seg opp under Backstreet Boys' (BSB) «Get Down». 
BSB synger litt bedre, danser litt bedre og er litt bedre enn NKOTB. 
Men rent generelt er dette et «oldies»-show med høy underholdningsverdi. 

Menn i mindretall Balladesettene blir transportetapper for folk som undertegnede, som selvsagt er i klart mindretall. 
Jeg mener, den eneste norske mannen som med hånden på hjertet kan si han digger disse sangene, er trolig plateprodusenten og Nick Carter-«lookaliken» David Eriksen. 
Fire kvinner hentes opp på scenen under BSBs' «I'll Never Break Your Heart». 
Den ganske sleske Carter jokker suggestivt i retning sin utkårede. 

Ikke mange av disse slagerne kommer til å overleve bandene eller oss i publikum. 
BBS' «I Want It That Way» er kanskje et unntak. 
Men de har gjort sin nytte, og kan gjøre det i en stund til. 

Om de er heldige står Justin Bieber og One Direction på den samme scenen om 20 år. 
Det er noe fint med at denne delen av underholdningsindustrien ikke er blitt utradert ennå. 

MORTEN STÅLE NILSEN 
