Sergio Mendes:«Timeless» 

(Universal) 

Pianisten Sergio Mendes er en av Brasils største internasjonale artister gjennom tidene. 
Hans første studioalbum på åtte år, «Timeless», blir neppe en fremtidig klassiker. 

Sergio Mendes deltar på hitlåten «Sexy» med Black Eyed Peas. 
Det førte til et samarbeid mellom Mendes og trioens rapper og produsent William Adams, også kjent som Wil.l.i.am. 

Resultatet er 14 låt-hybrider av høyst vekslende kvalitet i et grenseland der hip hop møter salsa. 

Du får riktignok sommerlette og elegante sanger som nydelige «Loose Ends» hvor Mendes får drahjelp av Justin Timberlake, «That Heat» som ruller sløyt og tropefuktig avsted med silkemyk sang av Erykah Badu og ikke minst snappy «The Frog» med rapperen Q-Tip fra Tribe Called Quest. 

Likevel klarer ikke resten av de medvirkende stjernene John Legend, Jill Scott, Stevie Wonder og The Roots å løfte Sergio Mendes til et uforglemmelig nivå. 
