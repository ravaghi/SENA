Hissig julealbum
Er du lei pompøse, amerikaniserte julesanger, eller er du kanskje litt irritert over alt julemaset, og trenger å få tømt raseriet med litt sint punk? 
Da er kanskje julealbumet til Bad Religion perfekt for deg. 
Dette er også albumet for deg som ikke er så kresen, og ikke bryr deg om vokalen er sur så lenge vreng-gitaren er høy nok. 
”Christmas Songs” er nemlig julealbumet som gir deg grøsninger istedenfor gåsehud. 

Punkebandet fra California har kastet seg på julealbum-bølgen, og valgt å gjøre om ni standard julesanger til punk. 
En fiffig idé, men problemet kommer allerede under låt nummer to ”O Come All Ye Faithfull”, hvor gutta har valgt å re-harmonisere sangen på en måte som gjør at melodien i sangen høres falsk ut. 
Dette er et problem som skjer flere ganger i løpet av albumet. 
Kanskje de synes det høres kult ut, men pent er det ikke. 

Det skal sies at det også er noen bra elementer ved albumet. 
Låten ”O Come, O Come Emmanuel” inneholder noen fete gitarriff, og avsluttes med en god shreddesolo. 
Det er også mye energi på starten av albumet, men dette dabber ut mot siste låt "American Jesus", som er albumets store antiklimaks. 
Dette albumet feiler både som julealbum og punke-album. 
