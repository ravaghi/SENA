Tom Petty:Highway Companion 

(American/Warner) 

Sikter mot fullmånen igjen. 

17 år er gått siden første gang Petty hyret inn Jeff Lynne som produsent, og fikk sin største kommersielle suksess med Full Moon Fever. 
På den tiden var han dessuten gitarkamerat i The Traveling Wilburys, og tilsvarende momentum har han ikke hatt siden. 

I forkant av Highway Companion har Petty signalisert at han er i ferd med å runde av karrieren, og sånn sett er det neppe tilfeldig at Lynne er tilbake bak spakene - vi ønsker jo alle å gi oss på topp. 

Resultatet er også som forventet: solid, amerikansk prærierock i midtempo, fri for fakter og overraskelser. 
Pettys viktigste referanser er som vanlig Bob Dylan og Roger McGuinn. 
Svakheten hans har imidlertid alltid vært at han låter som et kompromiss mellom de to, snarere enn en kraftfull kombinasjon. 

Derfor blir han puslete når låtene halter. 
Heldigvis gjør de ikke det så ofte, og platens midtparti viser at Petty fortsatt har en og annen joker i ermet. 

ANBEFALTE KJØP: 
Big Weekend, Night Driver, Turn This Car Around 
