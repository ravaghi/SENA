Latterlig spennende
Gerard Butler redder verden i den brutale og pinlig underholdende «Olympus Has Fallen». 

FILM: 
Antoine Fuqua lager ikke kjedelige filmer. 
Hans forrige opus, «Brooklyn?s Finest» var en mørk, oppslukende fortelling om politifolk og verken «Shooter», «King Arthur» eller «Training Day» kan, på tross av sine svakheter, kalles kjedelige. 
De holder spenningen ved like og lar ikke publikum tenke på annet enn det mer eller mindre sannsynlige dramaet som foregår på lerretet. 

Dette er et talent kinogjengere setter pris på. 
Følgelig er også Hollywood takknemlig. 
Det handler om håndverk og en evne til å gjøre til dels latterlige historier spennende fra begynnelse til slutt. 
«Training Day» holdt hele veien, mens «Shooter» gikk tom for krutt litt før klimaks. 
«Olympus Has Fallen» tråkker i salaten gang på gang, men jeg vil likevel vite hvordan det går til slutt. 

Massivt angrep 

Det starter med en dramatisk introduksjon av president Asher (Aaron Eckhart) og hans kompis og livvakt Mike Banning (Gerard Butler) på Camp David. 
18 måneder seinere melder mediene at Nord-Korea hisser til bråk og den sørkoreanske statsministeren kommer på krisebesøk til Det hvite hus. 
Når statslederne har satt seg til rette i det ovale kontor, kommer angrepet. 
Det er massivt, det utføres i flere etapper, mange tjenestemenn og -kvinner ofrer sine liv - og det er stor underholdning. 

Etter angrepet, der spesialeffektene ikke hentes fra øverste hylle, er filmen stort sett en innendørs affære. 
Presidenten og hans medarbeidere er sendt ned i bunkeren, mens Morgan Freeman, Angela Bassett og Robert Forster sitter i Pentagon og reagerer med forferdelse og krisedårlige replikker på det som skjer på monitorene. 

Kraftpatriotisk 

Dermed er det opp til Gerard Butler å redde presidenten, USA og hele den frie verden. 
Han klarer seg betrakelig bedre enn i de romantiske komediene han har forvillet seg inn i de siste årene, men han er ingen Bruce Willis. 
Den paramilitære mesterhjernen bak angrepet, spilt av Rick Yune, er også passelig troverdig. 

Likevel blir det aldri kjedelig! 
Det synes jeg er bittelitt pinlig, men jeg skammer meg ikke. 
Så, skal du la deg underholde av én latterlig patriotisk actionfilm med kraterstore hull i plottet, må det gjerne være denne. 
