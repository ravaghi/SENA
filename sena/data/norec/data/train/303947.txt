Okkult - og vilt kult
Niki & The Dove går Fever Ray i næringa. 

ALBUM: 
Er det slik det kjennes å være med i en kult? 
Denne følelsen av tilhørighet framkalt av tribale trommer, urkvinnevokal og mørke, mytiske melodier? 

Malin Dahlström og Gustav Karlöf har gått til Prince for rytmene, Kate Bush for dramavokalen og landsfrendene The Knife for underlig og underfundig elektropop. 

Som sitt forbilde (?) Karin Dreijer skaper vokalist Malin en naturpersona som tilsynelatende handler på instinkt, hun er mild og morsk, uforutsigbar og uregjerlig. 

Noe som blant annet fører til et fantastisk øyeblikk 02.12 minutter inn i «Mother Protect». 

Låta modulerer og går plutselig fra å være en romantisk Fever Ray-pastisj til en eksaltert partylåt hvilken som helst russebuss verdig. 

Det er med andre ord både okkult - og vilt kult. 
