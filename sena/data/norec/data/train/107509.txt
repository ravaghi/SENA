Intens og dempet Bruce
(Columbia / Sony BMG) 
(I salg mandag) 

Historiefortelleren tar over for rockeren når Bruce Springsteen nok en gang gir ut plate uten The E Street Band. 

Med unntak av minimal hjelp fra Patti Scialfa, Soozie Tyrell og Danny Federici, er «Devils & Dust» en rendyrket soloplate fra sjefen sjøl - i stemning lik «The Ghost Of Tom Joad», men historiemessig nærmere «Nebraska». 
Likevel har flere av låtene full band-besetning, men dette er likevel en dempet plate i ettertankens tegn. 

Bruce Springsteen avslører tankefullheten allerede i det innledende tittelkuttet - den er til og med tankevekkende i sin lynskarpe utpensling av det moralske dilemmaet de amerikanske soldatene har stått overfor i Irak. 
Selv om dette er platens eneste rene politiske sang, er det ikke tvil om at Springsteen har gitt sine nye tekster en ettertenksom ekstradimensjon. 
Selv om ordene i noen tilfelle er uvant direkte, blant annet i beskrivelsen av den prostituerte i «Reno», ligger det alltid noe mer bak denne direktheten. 

Temaene er velkjente: 
Det handler om å få nye sjanser til å berge en skakkjørt fortid samt lengselen etter en endelig frisone, men innimellom har det sneket seg inn en dypere tvil på hele tilværelsen, noe Springsteen gjerne beskriver med tyngde gjennom mange bibelske metaforer. 
Lignelsen om Jesusbarnet med hånden trygt i sin mors - «Jesus Was An Only Son» - er i så måte betegnende for hele platen. 
Det handler om den universelle sjelen vi alle deler, selv om mennesket - med alle sine iboende demoner og djevler - er forgjengelig som støv, jevnfør platens tittel. 
I det hele tatt viser Bruce Springsteen et større religiøst aspekt enn noensinne i sin låtskriving. 

Tekstenes doble betydninger gjør at «Devils & Dust» blir mer en fascinerende enn en virkelig bra plate. 
Selv med tonemessige lysglimt som «Maria's Bed» og «All I'm Thinkin' About», er ikke de dempede, intime melodiene sterkere enn Bruce Springsteen tidligere har skapt på sine to akustisk anlagte soloplater. 
Det er historiene som skal stå i forgrunnen denne gangen - historier som bønnfaller om å bli tolket på flere nivåer, og enkeltvis er disse historiene like sterke som de alltid har vært fra denne mannen. 

Og som vi alle vet - som formidler av slike historier er det fremdeles svært få som Bruce Springsteen. 
