Konklusjon og karakter
Din gamle billedrørs-TV er antagelig ikke klar over det, men den er en utdøende rase. 
Flatskjerm-TVene er framtiden, og Hitachi Platara 42PD 3000 er en verdig representant. 

Har du plass til en 42-tommers plasmamodell i stua er vår påstand at dette er et godt valg. 
Det eneste som virkelig trekker ned er en litt skuffende fjernkontroll. 

Vi satte pris på TVens finish, at den er enkel i bruk  og selvsagt den flotte størrelsen. 
Som alle andre store TVer krever den imidlertid god kvalitet på billedsignalene. 
Har du dårlige mottagerforhold der du bor, kan dette bli et irriterende moment. 

For deg som ser mye på DVD og i tillegg har digitalt parabolanlegg, er det imidlertid lite å sette fingeren på. 

Fortsatt dyrt med flatskjerm 

Vi har sett denne modellen til rundt 50.000 kroner, inkludert mottagerenheten. 

Noen gratis fornøyelse er det altså ikke. 
Trøsten får være at prisen ikke utgjør særlig mer enn verditapet du får når du vrir om nøkkelen på din nye bil på vei ut av bilbutikken. 
Og helt ærlig, hvor tilbringer du mest tid? 
I sofaen - eller i bilen? 

Synes du fortsatt at det er for dyrt kan du trøste deg med at prisene på flatskjermene er på vei nedover. 

De LCD-TVene vi har testet i 30-tommers klassen, ligger til sammenlikning på rundt 32.000 for Philips-modellen og 50.000 kroner for Sony-modellen. 

Sammenliknet med andre plasma-TVer havner Plataraen dermed midt på treet når det gjelder pris. 
Du finner altså både billigere og langt dyrere konkurrenter. 

Når det gjelder finesser, brukervennlighet og bildekvalitet har imidlertid Hitachi-modellen lite å skjemmes over. 
Blir dette den ultimate julepresangen? 

Spesifikasjoner: 

Selve skjermen: 

42-tommers plasmaskjerm. 
Oppløsning 1024 x 1024 Betraktningsvinkel: 160 ° horisontalt og vertikalt Digital kontakter: 
DVI og 8 pin mini DIN (fra skjerm til mediaboks Subwoofer ut Mål: 103 cm bred, 63,6 cm høy, og cirka 9 cm dyp. 
(kun selve skjermen - uten høyttalerne & foten) Vekt: cirka 39,8 (uten foten) 

Mediaboksen: 

Mål: 43 cm bred, 8,5 cm høy, og 24 cm dyp. 
Vekten er 3,3 kg. Digital støyreduksjon, progressiv scan Inn og utganger på baksiden: 
Tre scart hvorav to med RGB, komponent med progressive scan, samt compositt og S-VHS. 
I tillegg PC, samt DVI og 8 pin mini DIN (fra mediaboksen til skjermen Innganger på forsiden: 
Hodetelefon kontakt, S-VHS, samt compositt og phonolyd. 
