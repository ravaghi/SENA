Jawbone UP24
Jawbone UP24 er oppfølgeren til Jawbone UP, som vi ga terningkast tre til da vi testet den i fjor. 
Den kommer med flere forbedringer, som at den endelig støtter trådløs synkronisering av data og langt bedre batteritid. 

I motsetning til Fitbit Charge har imidlertid ikke Jawbone UP24 skjerm. 
All informasjonen må du se på via den medfølgende Jawbone-appen, som foreløpig kun finnes til Android og iOS. 

Mangel på skjerm gjør umidlertid UP24 til et særdeles tynt og slankt treningsarmbånd, og det er dessuten ganske lekkert også. 
Det er blant de få treningsarmbåndene som fint kan brukes sammen med julebord-kjolen. 

Armbåndet spennes rundt håndleddet, og selv om det er stivt, er det ganske behagelig å ha på seg. 
Det kommer i tre størrelser, liten, medium og stor. 
Det tåler regn og svette, men er ikke vanntett. 

UP24 kan måle skritt, men ikke antall trappetrinn som Charge. 
Det kan heller ikke varsle om innkommende anrop fra telefonen. 
UP24 registrerer søvn og har en smart vibrerende alarm, som kan vekke deg på rett tidspunkt i søvnsyklusen din. 
I tillegg finnes det en kjekk Power Nap-funksjon for når du vil bare ta en rask cowboystrekk. 

Ved lansering hadde UP24 en batteritid på sju dager, men en oppdatering tidligere i høst doblet batteritiden til 14 dager. 
Jawbones løsning bruker også proprietør ladekabel, men at vi ikke trenger å lade så ofte, gjør det litt mindre problematisk. 

Selv om UP24 ikke har skjerm, har det til gjengjeld den beste appen blant treningsarmbåndene vi har testet. 
Den er brukervennlig og viser frem aktivitetsdataene på en oversiktlig og informativ måte, med kule grafer det går an å fordype seg i. 
Jawbone har dessuten god støtte for tredjepartstjenester. 

Jawbone UP24 har det meste et treningsarmbånd bør ha, bortsett fra skjerm. 
Det er lekkert, enkelt å bruke og har veldig god batteritid. 
