ZOMBIEACTION
Regi: Juan Carlos Fresnadillo. 
England/Spania. 
Aldersgrense: 
18 år absolutt grense. 

MED: Robert Carlyle, Rose Byrne, Jeremy Renner, Amanda Walker, Shahid Ahmed, Harold Perrineau, Catherine McCormack 

HANDLER OM: 
Det er 28 uker etter virusutbruddet som infiserte Englands befolkning i Danny Boyles «28 Days Later» (2002). 
Hurtigzombiene er døde av sult (kan de ikke spise hverandre da?) og amerikanske styrker står for sikkerheten i London hvor flyktninger har begynt å vende tilbake. 
Familien Harris blir gjenforent, og alt ser ut til å være fryd og gjenoppbyggelse, inntil ungene stikker av fra sikkerhetssonen og drar hjem til sitt gamle hus for å lete etter ett bilde av sin antatt døde mor. 
Der finner de ikke bare bildet? 

DOM: 
Danny Boyles film tilbød med en viss futt ett knippe nye zombieidéer og var ett friskt pust i genren, kanskje mer inspirert av George A. Romeros «The Crazies» (1973) enn av hans zombiestandard «Night of the Living Dead» (1968). 
Det må nå innrømmes at Boyles film ved gjensyn faktisk har tapt seg ganske mye, da det lave budsjettet og den nokså tynne handlingen avslører seg tydelig. 

Et av høydepunktene i forgjengeren var Boyles imponerende formidling av et øde London, et av mange elementer oppfølgeren faktisk overgår med glans. 
Aldri har London vært så øde og forlatt. 
I tillegg har man denne gang et større budsjett som gir den mulighet til å øke det visuelle omfanget av katastrofen, sikkerhetssonen og amerikanernes voldsomme løsning på re-infiseringen. 

Familien Harris? veldige tilstedeværelse som årsak til, og løsning på det meste tøyer troverdigheten noe, men gir samtidig filmen et klart fokus og regissør Fresnadillo en mulighet å veve en stram historie som engasjerer og er langt mer tilfredsstillende enn forrige omgang. 
Det er også flust med skvett, splatter og alt som skal til for å gjøre dette til ett høyst verdig bidrag til zombiegenren. 

Fresnadillo langfilmdebuterte i 2001 med den fiffige thrilleren Intacto og er tydeligvis et genretalent å holde øye med. 

ATLE H. BOYSEN 
