Perfekt for vin-nybegynneren
Noe av det kjekkeste med å drikke vin, er når du finner perfekte kombinasjoner med mat. 
Denne boka hjelper nybegynnerne i gang, og har også gode tips til de mer erfarne. 

Mat & vin til folket 

Klaus og Sara Døscher 

221 sider 

Gyldendal 

Mange har sikkert opplevd ulike variasjoner av disse scenariene: 
Man har smakt på en kraftig rødvin og bare kjent en snerpete og utilgjengelig smak, for så å oppleve at vinen blir langt mer medgjørlig når man får en kraftig kjøttrett på tallerkenen. 
Eller man har nippet til en frisk og herlig vin før måltidet, for så å oppleve at den blir som en anonym saft i møte med maten. 
Mange kjøper også den samme vinen igjen og igjen fordi «vi vet hva vi liker». 
Ofte tror jeg det henger vel så mye sammen med en forestilling om vinens verden som noe utilgjengelig og vanskelig. 

Vel, her er redningen for deg som gjerne vil løfte både mat- og drikkeopplevelsen, men som ikke helt vet hvor du skal begynne. 
Her viser en vinkjenner og en hobbykokk oss hvordan vi kan sette riktig vin til et knippe retter, alt fra supper til fisk og skalldyr til kjøttretter, ost og dessert. 
Og frykt ikke, du som helst vil ha pizza eller burger til helgekosen, det er også med. 

Oppskriftene er forholdsvis lette å følge, flere av dem er kjente klassikere, og mange har du helt sikkert laget før. 
Det som gjør denne boka spesiell er de grundige og godt forklarte vintipsene. 
Sara Døscher forteller litt om druer og vinstiler, men først og fremst forklarer hun hvorfor akkurat denne vinen passer til denne retten, blant annet gjennom å peke på hvile typer aromaer man finner i både mat og vin og hvorfor disse harmonerer med hverandre. 
Uten å bruke vanskelige og abstrakte begreper. 
Kjenner du noen som er glade i både mat og vin, men som fortsatt ikke har knekt koden for å kombinere de to, er dette et godt julegavetips. 
