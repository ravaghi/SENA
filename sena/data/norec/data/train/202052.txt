Nokia 9300i
Nokia har endelig oppgradert Nokia 9300i med trådløst nett. 
Men man kan lure på om de har testet mobilen før den ble sendt ut. 
Det har i hvert fall vi gjort. 

For et drøyt år siden testet vi Nokia 9300. 
En telefon som i prinsippet var genial, med sine enorme muligheter og fine størrelse. 
Men noen få svakheter gjorde at den ikke klarte å nå helt til topps i vår test. 

Så annonserte Nokia for noen måneder tilbake at oppfølgeren skulle komme. 
Nokia 9300i ville blant annet bli oppgradert med trådløst nett, noe vi savnet på den forrige versjonen. 
Vi har derfor gått og gledet oss til denne mobilen skulle dukke opp på pulten, for vi hadde tro på at dette kunne bli en telefon vi hadde lyst til å bruke i noen måneder fremover. 
Men igjen har Nokia skuffet. 
For det kan virke som om Nokia ikke tester mobilene sine før de sendes ut. 

Ubrukelig på nett 

Den viktigste nye funksjonen i Nokia 9300i er nemlig mer eller mindre ubrukelig. 
For selv om tilkoblingen til trådløst nett er både enkel og grei er selve nettopplevelsen ubrukelig. 
Riktignok virker overføring av mail og enkle vedlegg ganske greit, men det er når man tester nettleseren at man virkelig skjønner hvilke problemer denne mobilen har. 

Vi testet nemlig VG Nett via nettleseren på 9300i og det tar i overkant av fem minutter å laste ned forsiden. 
Nå skal vi innrømme at forsiden til VG Nett ikke er blant de enkleste sidene der ute, med en samlet datamengde på over én megabyte. 
Allikevel tok dette altfor lang tid og tanken om at man rekker å gå til nærmeste kiosk for å kjøpe VG før forsiden er lastet ned på 9300i var ganske dominerende. 

For å sikre at dette ikke hadde noe med det aktuelle trådløse nettet å gjøre har vi testet dette på fem forskjellige trådløse nett, som samtidig er testet med bærbar PC (samme siden lastet ned omtrent ett sekund. 
I alle fem tilfellene var resultatet det samme. 

Noen mangler 

Vi må også si at vi er litt skuffet over at Nokia 9300i ikke er utstyrt med 3G-støtte. 
Denne modellen er tross alt giret inn mot datakommunikasjon. 
Riktignok har den EDGE innebygd, men for en toppmodell burde 3G vært standard. 
Men som vi har nevnt har den jo problem med nettopplevelsen, så hvorvidt det hadde vært noe vits med 3G kan jo diskuteres. 

Når vi snakker om mangler må man vel også nevne at denne modellen heller ikke har kamera. 
Dette er imidlertid ikke noe stort problem da denne mobilen ikke er noen multimediemobil. 
Den er også først og fremst beregnet på forretningsbrukeren, som i mange tilfeller ikke er interessert i kamera, også av hensyn til industrispionasje. 

Gamle problemer 

Nokia 9300i sliter også med noen av de samme problemene som forløperen slet med. 
Operativsystemet Series 80 er tregt, i likhet med de aller fleste av de avanserte mobiltelefonene til Nokia. 
Vi hadde håpet at Nokia hadde tatt et grep eller to her, men nei da. 
Man blir riktignok fort vant til å vente noen sekunder her og der, men nå bør virkelig finnene fikse opp i disse hastighetsproblemene. 

Overraskende nok sliter den også med noen problemer med synkroniseringen. 
Vi får opp uregelmessige og uforståelige feilmeldinger på telefonen ved synkronisering. 
Disse feilmeldingene ser ikke ut til å påvirke telefonen i noen særlig grad, men man føler seg uansett litt utrygg på hvordan mobilen vil holde i lengden. 

Ikke bare elendighet 

Nå virker det som om Nokia 9300i er en helt elendig mobiltelefon, men det er det utvilsomt ikke. 
Forløperen ble en av storselgerne blant forretningsfolkene i fjor, mye på grunn av den klarte å kombinere et stilig design, med imponerende funksjonalitet og et fullstendig QWERTY-tastatur. 
Det samme gjelder enda. 

Man har blant annet veldig gode Office-muligheter med denne mobilen, med regneark, tekstbehandler og presentasjonsverktøy. 
I tillegg er den utstyrt med en rekke nyttige ekstraprogrammer, som Hotspot Finder (finner trådløse nettverk) og Mobile IP Controller (sikrer overføring via raskeste tilgjengelig nettverk). 

Allikevel er det kanskje basisfunksjonene som e-post, kalender og kontakter som gjør denne mobilen så bra. 
Nokia 9300i er også utstyrt med det man trenger av MP3-spiller og videospiller, slik at man får noe multimediebruk ut av den. 
Den er også utstyrt med minnekort, i tillegg til 80 megabyte internminne. 

Ikke oppgrader 

Alle disse positive trekkene gjør at denne mobilen sikkert kommer til å bli en storselger på lik linje med forløperen. 
Vi vil imidlertid ikke anbefale denne mobilen. 
Noe av det eneste som er fordelen med denne modellen er støtten for trådløst nett, men vi har jo allerede gått i detalj på hvor elendig denne støtten er. 

I prinsippet er som sagt Nokia 9300i en genial telefon, men den skuffer veldig på visse områder. 
Derfor er det kanskje på tide at Nokia oppgraderer sin testavdeling, for de kan da ikke selv mene at brukeropplevelsen er bra. 

Som forretningsbruker ville jeg helt klart ventet på at Nokia får sendt sin E-serie ut i butikkene. 
Her kommer det nemlig tre nye mobiltelefoner som er optimalisert for slik bruk og som (ut fra den begrensede titten vi har fått) ser ut til å gjøre flere av oppgavene langt bedre enn det 9300i klarer. 
