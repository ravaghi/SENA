Tung tids teater
«Tung tids tale» er blitt en hjerteskjærende forestilling. 

Det er ikke overraskende at kulturhuset Oseana på 
Os var utsolgt til siste stol på en helt vanlig og svært regntung tirsdag denne uken, da det var premiere på «Tung tids tale». 

Og det er gledelig at Riksteatret er så raskt på ballen at Olaug Nilssens roman er blitt teater akkurat nå, midt i den offentlige samtalen om den. 

Fortellingen om forfatter og dramatiker Nilssen og sønnen Daniel er blitt en av disse fortellingene som har beveget et helt land. 

Romanen er blitt et politisk fenomen, og forfatteren har kommet imponerende langt med historien om moren som kjemper for sitt barns rettigheter. 

Fra leserinnlegg i lokalavisen til møte med statsministeren har hun fokusert på problemstillinger rundt blant annet autisme, tilrettelegging og omsorg. 

Riksteatret reiser over hele landet, og dette legger også visse føringer på oppsettet og scenografien. 

På scenen står en enkel firkantet boks som brukes av de fire skuespillerne på ulike og effektive vis. 
Den er en godt integrert del av forestillingen, som hus med ulike rom, institusjon og legekontor. 

Siren Jørgensen, Jon Bleiklie Devik, Marianne Krogh og Julie Moe Sandø veksler på å gå inn og ut av rollene som «den sterke gutten Daniel på ni år» og «den store dama Olaug på snart 40 år». 

Hadde det ikke vært for at det er en ganske teit og forslitt øvelse å kalle noe «kafkask» ville jeg vurdert å gjøre det nå. 

Hovedpersonens manøvrering i byråkratiet er av en sånn art at latteren setter seg fast i halsen. 
Hun settes over på telefon, de må vente, tiltak er innvilget, men hvem skal utføre? 

Hun røyker, venter, blir mer oppgitt, før hun til slutt lærer seg å sette blikket rett i de som skylder henne et svar. 

Forestillingen legger sterk vekt på denne dobbeltkampen hovedpersonen Olaug kjemper. 

Først opplever hun denne vanskelig situasjonen hjemme, med et barn som både kan bite og slå, for så å kjempe mot stemmer i telefonen som ikke kan hjelpe fordi noe er «politisk bestemt» langt vekke et sted. 

«Tung tids tale» veksler mellom at de fire skuespillerne spiller ut vanskelige, men hverdagslige situasjoner med barnet og møter med fagmiljøet. 

Men store deler består også av at de snakker rett til publikum og beskriver situasjonen og håpløsheten i den. 

Nilssens tekst er tidvis hjerteskjærende, men uten å være sentimental. 
Det gjør absolutt inntrykk å få den fremført sånn. 

Likevel skulle jeg ønske at den i større grad ble spilt mer ut. 
Mindre gjenfortelling og mer dramatikk. 
Bedre tilpasset scenen. 

Det er også et par litt merkelige bruddscener med sang og dans, som ikke bidrar til en bedre helhet. 

Siren Jørgensen, Jon Bleiklie Devik, Marianne Krogh og Julie Moe Sandø gjør alle en fin innsats. 

Et spesielt gledelig gjensyn er det med min gamle favoritt, Siren Jørgensen, som veksler mellom det tragiske og komiske på en god måte. 

Forestillingen legger inn en del humor i det triste, og oppleves også litt oppløftende. 
Fokuset på «det store vi», og at det noen ganger trengs mange mennesker for å passe på et barn, er bra. 

Det er slik det bør og må være. 
