Nitrist avslutning for England
(Costa Rica-England 0-0) England var allerede slått ut før den siste kampen mot gruppevinner Costa Rica. 
Det ble en nitrist affære. 

Til tross for at England-sjef Roy Hodgson ga en rekke nye spillere sjansen, så var det ikke mye å glede seg over sett med engelske øyne. 

Daniel Sturridge, som spilte alene på topp, var nærmest scoring for England. 

I første omgang gikk han først over ende inne i feltet etter en duell med Oscar Duarte uten å få et straffespark han kanskje burde fått. 
Minutter senere headet han over mål fra god posisjon. 

For Costa Rica var den gamle Fredrikstad-spilleren Celso Borges nær uttelling med et frispark fra langt hold som smalt i tverrliggeren bak England-keeper Ben Foster, men laget som hadde full pott etter møtene med Uruguay og Italia hadde minimalt å spille for. 

Etter pausen burde Sturridge ha fått mer ut av et farlig frispark fra Frank Lampard, og så skjøt han centimetere utenfor alene med Keylor Navas i Costa Rica-målet mens Liverpool-kollega Raheem Sterling sto fortvilet foran det åpne målet og ventet på en pasning. 

Steven Gerrard ble byttet inn og spilte de siste 17 minuttene. 
Sjansene er store for at både ham og Frank Lampard spilte sin siste landskamp for England. 
