Deilig og bittersøt
Regi: 
Robert Altman. 
Amerikansk. 

GENRE: KOMEDIE Vidunderlig sentimental, vemodsfull og munter fortelling om et særegnet amerikansk radiofenomen. 

STJERNER: 
Meryl Streep, Lily Tomlin, Lindsay Lohan, Kevin Kline, Woody Harrelson, John C. Reilly, Garrison Keillor, Tommy Lee Jones. 

HANDLING: 
Garrison Keillor driver et live radio-show i Minnesota, noen han har gjort en mannsalder. 
Dette er imidlertid en oppdiktet historie om showets siste kveld før nedleggelse. 
Syngende cowboyer og sentimentale søsken er blant artistene som følsomt eller frekt hyller showets eksistens. 
En engel gjør seg også gjeldende i kulissene. 

DOMMEN: 
Dette er snaddermat for folk som liker å se skuespillere i eliteserien utfolde seg i sentimentale omgivelser. 
Veteranen Robert Altman har forsynt seg på øverste hylle og lar Meryl Streep sippe og synge med hjerte og smerte, han lar Woody Harrelson fortelle den ene bløte, grove vitsen etter den andre, han lar Kevin Kline vandre rundt som underfundig detektiv med sans for sarkasmer. 
Kameraet beveger seg på scenen og bak scenen. 
Små pussige, morsomme, men også melankolsk vemodige scener er spekkfulle av talende detaljer. 
Her går det i country og skillingsviser, i tillegg til musikalske reklamesnutter. 
Dødstrusselen hviler over stedet, og Altman benytter anledningen til å dvele ved tidsepoker og liv som ebber ut. 
Vakkert og vemodig med bittersøt ettersmak. 
