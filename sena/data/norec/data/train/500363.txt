Møt The family of Killers
Stort om det lille livet. 

Den trebente hunden begikk selvmord og middagsgjesten ligger begravd ved dammen. 
Prøv å bortforklar det til media. 
Det er det familien Thompson forsøker, som nå er blitt døpt om til The Family of Killers. 

Tom Thompson, en helt alminnelig familiefar tar med seg mannen Blake, som han for øvrig fant i skogen, med hjem for å ta en kopp te. 
Et par varsellamper burde ha gått av fra begynnelsen av, men av en eller annen grunn er det ingen i familien Thompson som setter spørsmålstegn ved Blakes merkelige oppførsel. 
De lar Blake spise ved deres bord, drikke deres vin og sove i deres hus. 
Det faktum at Blake viser en unaturlig fascinasjon for en drukningsulykke i den nærliggende dammen er det ingen som stusser ved. 
Blake er jo tross alt bare en hyggelig mann som kanskje bare er litt ekstra emo for tiden. 

Vi hopper frem i tid og «Black Pond» forsøker å fortelle oss hva som virkelig skjedde rundt Blakes dødsfall. 
Familien Thompson serverer oss en rekke tilbakeblikk på hvordan de opplevde hendelsene, på en svært rotete og forvirrende måte. 
Men misforstå meg rett, rotete og forvirrende er akkurat hvordan «Black Pond» skal være. 

«Black Pond» er Tom Kingsley og Will Sharpes debutfilm som allerede er nominert til flere filmpriser. 
De er begge svært unge, noe som skinner igjennom i denne moderne og kreative filmen. 
Filmingen er som en blanding av en vanlig spillefilm og en dokumentar, uten at det er en dokumentar i det hele tatt. 
Rollefigurene henvender seg stadig direkte til publikum, men dette er bare et verktøy som understreker den merkverdige historien vi blir fortalt. 
Kingsley og Sharpe har dessuten klart å kombinere klipping og lydspor på en utmerket måte, og de leker seg med en rekke filmatiske uttrykk. 
Dette gjør "Black Pond"til en fryd for øyet. 

Dette er en sort komedie som du nødig vil gå glipp av. 
Glem de tunge og seriøse filmene en stund. 
La deg underholde av små uviktige mennesker som ufrivillig blir en del av noe stort. 
Hør poesien i de hverdagslige samtalene, og la deg bli fylt av filosofiske tanker utløst av en trebent hunds selvmord. 
