Asus G75VW
Flott gaming-maskin fra Asus, som til alt overmål er oppsiktsvekkende stillegående. 

Asus er verdens tredje største PC-produsent, og satser i alle segmenter av markedet - fra lette netbooks til svære beist av noen gaming-maskiner. 
G75VW havner i sistnevnte kategori, definitivt med positivt fortegn. 

Vi snakker her om en stor og tung maskin med 17" skjerm, med full HD-oppløsning og nok krutt under panseret til å ekspedere de siste spilltitlene med alle detaljer aktivert. 
Mer om det senere i denne anmeldelsen, men først skal vi se litt mer på de tekniske egenskapene: 

Fullt navn: 
Asus G75VW-T1031V 17,3" matt LED-baklyst LCD-skjerm, 1920 x 1080 piksler (full HD) 
Intel Core i7 3610QM-prosessor (Ivy Bridge) 8 GB RAM (maks 16) 750 GB harddisk, 7200 rpm Nvidia GeForce GTX 670M dedikert grafikkort, 3 GB HDMI, DisplayPort og VGA-utganger 4 x USB 3.0-porter Trådløst nett (b/g/n) Gigabit LAN Bluetooth 4.0 Webkamera Minnekortleser for MS/SD-kort (ikke SDXC) 
DVD-brenner Windows 7 Home Premium 64-bit Mål: 415 × 52 × 320 mm Vekt: 
4,2 kg + 180W strømforsyning på 1 kg 

Dette er den andre gamer-PC-en vi tester som er basert på tredje-generasjon Core i-prosessor fra Intel, også kalt Ivy Bridge. 
Det er en firekjernet Core i7-prosessor, klokket litt lavere enn i7 3720QM som sitter i Multicom Kunshan P150E. 
Med GTX 670M-grafikkortet fra Nvidia er det duket for høy ytelse. 

Den minner mye utseendemessig om fjorårsmodellen G73SW, men mangler 3D-støtte i skjermen. 

Overflaten er av plast. 
Den er matt, men du kan oppleve å se fingeravtrykk hvis du har fettete fingre: 

Meget oppdatert maskinvare 

Dette er for øvrig den første PC-en vi har på testbenken som bare har USB 3.0-porter. 
Alle tilkoblingene sitter på sidene: 

Det gir lett tilgang til dem alle. 
Baksiden domineres av store luftehull som blåser varm luft ut av kabinettet: 

På undersiden sitter det lokk som du enkelt kan åpne for å få renset viftene, dersom behovet melder seg. 
Slikt setter vi pris på. 
Her sitter også en bass-høyttaler (subwoofer) som skal sørge for ordentlig dybde i lydbildet. 
Mer om dette senere i denne testen. 

PC-en er utstyrt med harddisk, en rask som sådan, men hvis du er ute etter å tyne ytelsen til det maksimale bytter du den ut med en SSD, og setter harddisken inn som disk nr 2. 
Ja, her er det nemlig plass til en ekstra harddisk/SSD. 
Vi tipperat mange i målgruppen vil sette pris på romslig lagringsplass til spill og videoer. 

Skjermen er stor og kontrastrik. 
Flere og flere gaming-PC-er kommer med matte skjermer nå, fordelene med hensyn til gjenskinn er formidable. 
OK, du mister kanskje litt kontrast, men rett forfra er dette ikke noe vi savner. 

Skjermen oppleves som skarp, med god lysstyrke og kontrast mellom mørke og lyse partier. 
En prima skjerm, i våre øyne - med en fin oppløsning til en 17,3-tommer. 

Tastaturet er av chicklet-typen der hver tast er isolert fra de andre. 
Det er svært fast og responsivt, og baklyset er prikken over i-en: 
Dette er et glimrende tastatur. 
Under tastaturet sitter en pekeplate som er multiberøringsfølsom, stor og presis. 
Nok en gang: 
Excellent. 

Maskinen er utstyrt med stereo-høyttalere og en basshøyttaler under. 
Vi synes imidlertid at lyden blir litt hul, det er rett og slett litt lite diskant. 
Nok en gang foretrekker vi hodetelefoner eller eksterne høyttalere. 

Nest-best på ytelse 

Windows og programvaren virker meget godt konfigurert, og maskinen er kjapp til nær sagt alle formål - naturlig nok. 
Windows Opplevelsesindeks gir oss følgende indikasjon på ytelsen, sammenlignet mot den aktuelle Kunshan-modellen fra Multicom. 
Vi minner om at skalaen går fra 1.0 (tregest) til 7.9 (raskest): 

Ikke store forskjellene altså, med unntak av harddisken, da. 
Kunshan P150E var utstyrt med en lynrask SSD. 

Passmark PerformanceTest gir oss mer kjøtt på benet, og i tabellen under har vi sammenlignet noen av de viktigste målingene mot Kunshan P150E + monstermaskinen fra Alienware til 50.000 kroner som vi testet i vinter: 

Generelt litt lavere ytelse på Asus-en, altså - men det behøver ikke å bety at dette er noe dårlig valg for de av oss som krever høy ytelse og er godt over middels spillinteresserte, tvert imot. 
Denne maskinen har overhodet ikke noe problem med å spille de seneste spillene, med dypt detaljnivå og høye oppløsninger, og gjør jobben uten at støyen blir sjenerende. 

Men hvis du er interessert i en PC med lang batteritid, må du se andre veier. 
Denne PC-en har ikke svitsjbar grafikk, noe som kan være litt av forklaringen på at vi aldri fikk batteriet til å holde ut i mer enn 3 timer - og da med minimal belastning. 
Under videoavspilling var det tomt på 2 timer. 
Vi har ikke målt batteritid under spilling, men det skal ikke mye fantasi til for å forestille seg at det ikke vil bli lange gleden. 

Konklusjon 

Dette er absolutt en høypotent spill-bærbar som imponerer på flere plan; God ytelse, glimrende skjerm og tastatur, samt meget lav støy. 
Det finnes så klart modeller med mer krutt under panseret, men da stiger gjerne prisen betraktelig. 

Merk imidlertid at den både er stor og tung, og batteritiden er ikke noe særlig å skryte av. 
Hvis du ikke bryr deg om det, har vi ikke noe problem med å anbefale denne maskinen. 

Asus ROG G75VW-T1031V 
