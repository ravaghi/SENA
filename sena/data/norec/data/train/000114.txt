Broen
Alt du kan ønske deg fra en dansk-svensk spenningsserie! 

UTE PÅ BLU-RAY OG DVD: 

Oppdatering 25.01: 
Jeg har nå fått sett alle ti episodene av Broen, og puster lettet ut. 
Serien holder spenningen hele veien, og jeg har fått presentert mange slags handlingsvendinger og sett flere potensielle gjerningsmenn komme og gå. 
Jeg digger at manusforfatterne bare slenger inn nye elementer som gis plass i historien og ikke bruker tiden på å snakke om hvor fælt ting er. 
Det setter Saga en effektiv stopper for med sin avfeiende væremåte. 
Både Saga og Martin har en vei å gå i Broen som begge skal lære noe av, og de er rimelig herja inne i tiende episode. 
Jeg óg. 
Broen er en serie du får mest utbytte av hvis du ser et par-tre episoder i slengen. 

Så, videre til det jeg skrev om den 2. januar i år: 

Takk og lov for kommentarfeltet vårt. 
Uten det hadde vi bare vært halvparten så artig et nettsted. 
Hos oss er ikke en artikkel ferdig idét den publiseres - tvert imot: det er når den er ute, at moroa begynner. 

Før jul la vi ut hver våre lister over årets beste utgivelser innen film, spill og serier. 
Og det er fra kommentarfeltet i min sak over 2011s beste serier at jeg nå vil trekke frem bruker triestes utsagn: 

- Den beste serien har ennå ikke blitt vist på norsk TV og heter Bron/Broen. 
-trieste. 

- Den beste serien har ennå ikke blitt vist på norsk TV og heter Bron/Broen. 
Dette er en mørk svensk-dansk thrillerserie som mest sannsynlig blir vist på NRK på nyåret. 

Som jeg sa til trieste: 
-du hadde meg på 'Bron'. 
Slike oppfordringer i kommentarfeltet svelger jeg rått, og gleden var stor da jeg første nyttårsdag fikk sett de tre første episodene av Broen selv. 

Jeg kan uten videre slutte meg til triestes anbefaling og gjøre deg ekstra oppmerksom på kveldens dansk-svenske krimthriller på NRK1. 

En død kvinne i kjørefeltet 

Broen begynner på Øresundsbroen - den nesten åtte kilometer lange broforbindelsen mellom Malmø og København. 
En kveld slukkes lyset midt på broen i omtrent et minutt, og når lyset kommer på igjen ligger det en død kvinne midt i det ene kjørefeltet. 

Fra Malmø kommer politietterforsker Saga Norén (Sofia Helin) og fra København kommer politietterforsker Martin Rohde (Kim Bodnia). 
Dette er starten på et fascinerende samarbeid, siden det som ser ut som et enkeltstående drap viser seg å være noe helt annet. 

Et slags vakkert romvesen 

Helins rollefigur Saga Norén er en av de mest spesielle etterforskerne jeg har sett på TV. 
Tankene går mot et slags vakkert romvesen, eller et barn i en voksen kropp. 
Sagas måte å være på er nemlig alt annet enn A4, og etter et par-tre episoder er Saga Broens komiske ingrediens, siden hun ikke skjønner hva sosial omgang vil si. 

Det gjør derimot Martin Rohde, som liker Saga og ler av hennes merkelige vesen. 
Bodnia er naturlig og sosial i rollen som Rohde - en rolle som utrolig nok passer ham glimrende. 
Her er nemlig ingen voldelige utbrudd, ingen eksplosjoner og harde virkemidler som Bodnia har gjort seg mest kjent for. 
Han er en bamsete danske med vondt i pikken som følge av en sterilisering - en jordnær og fin fyr. 

Spennende og overveldende 

Broen introduserer flere figurer enn som så, og noen av dem presenteres helt løsrevet fra den pågående etterforskningen før de flettes inn i hovedhistorien på snedig vis. 
Birollene står ikke tilbake for hovedrollene heller - i det hele tatt er Broen nydelig rollebesatt. 

Drapsmysteriet som flik for flik avdekkes er like spennende som det er overveldende. 
Broen er velspilt, velregissert og vanskelig å legge fra seg - alt det jeg vil at en dansk eller svensk eller hvilken som helst spenningsserie skal være. 

Iblant får jeg den gode, gnagende følelsen av at ingenting er som det ser ut til og at avsløringene kommer til å rive opp alt med rota. 
Dét er en god følelse. 
Det skorter ikke på makabre og oppfinnsomme vendinger i Broen, og jeg finner ikke en eneste ting å sette fingeren på. 

Broen er den varmeste krimanbefalingen så langt i det nye året, og vil nok gi deg ti engasjerende mandagskvelder. 

Broen er ute på Blu-ray og dvd fra og med i dag, 25.01. 
