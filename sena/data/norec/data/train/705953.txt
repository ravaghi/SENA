Herlig popcornfilm med nye Lara Croft
Et smartere, mer menneskelig og mer uforutsigbart actioneventyr med dataspillheltinnen Lara Croft er født. 
Hilsen den norske regissøren Roar Uthaug. 

Tomb Raider 

Sjanger: Action/Eventyr. 
Nasjonalitet: USA 2018. 
Regi: Roar Uthaug. 
Skuespillere: Alicia Vikander, Walton Goggins, Daniel Wu, Dominic West, Kristin Scott Thomas. 
Lengde: 
1 time 58 min. 
Aldersgrense: 12 år. 

Når tøffe Lara Croft inntar kinoene for tredje gang i «Tomb Raider», er det i en 2018-oppdatert versjon av en kvinnelig superhelt: svenske Alicia Wikanders Lara Croft er ikke fullt så råsterk, tøff og sexy som Angelina Jolies var. 

Faktisk er hun både sårbar og emosjonell. 
Til gjengjeld er hun minst like modig og smart. 
Og et mye mer interessant menneske av kjøtt og blod. 

Lara Croft er tidenes største dataspillheltinne, en vakker, modig og intelligent engelsk arkeolog. 
Det sies at hun har prydet flere magasinforsider enn noen av verdens supermodeller. 
Hun dukket først opp i dataspillserien «Tomb Raider» i 1996. 
Angelina Jolie spilte henne i to filmer i 2001 og 2003. 
Nå har «noen» innsett at kvinnelige helter er i skuddet, og hentet Lara Croft fram igjen. 
Jobben med å få henne tilbake på filmlerretet igjen ble gitt til norske Roar Uthaug, som har gjort seg svært så bemerket som blockbuster-regissør med filmer som «Fritt vilt» og «Bølgen» her hjemme. 

Popcorn-kommers 

Selv om han på ingen måte har oppfunnet nytt actionkrutt, kommer Uthaug svært så godt fra debuten som Hollywood-regissør. 
For dette er en popcorn-kommers film som leverer akkurat det den skal: spenning, spektakulære stunt og fantastisk natur, snedige gåter og rebuser. 
Og blåsende basuner som understreker hva vi skal føle. 
Tradisjonelt, men velspilt, tøft og vakkert. 
Den lykkes i å overraske helt til slutten, som kommer uten at det har vært et eneste kjedelig øyeblikk. 

Ny Lara krever ny bakgrunnshistorie: 
Faren er fortsatt en søkkrik lord. 
Men han har vært forsvunnet i over sju år, etter at han la ut på en arkeologisk ekspedisjon på jakt etter en farlig, overnaturlig kraft som kan sette verdensfreden i fare om den havner i gale hender. 

Lara er 21 år gammel og svært selvstendig, men ingen arkeolog. 
Hun nekter å signere papirene som erklærer faren død. 
Dermed blir det ingen arv, og ingen studier på prestisjeuniversitet. 
I stedet livnærer Lara seg som sykkelbud i London-trafikken, og påtar seg flere snodige oppdrag for å kunne tjene noen kroner ekstra. 

Allerede i denne fasen av filmen får vi et godt innblikk i Laras ekstraordinære egenskaper: kreativ kløkt, mot, optimisme, stahet. 
Men hennes store og sårbare sårbare savn etter faren preger henne også. 

Nye oppdagelser om farens mystiske oppdrag gjør at Lara bestemmer seg for både å lete etter faren og å løse oppdraget han hadde planlagt. 
Dermed går turen til en mystisk ubebodd øy utenfor Japan, der en stor fare skal lure i et gravkammer. 

Uten superkrefter 

Du trenger ikke å ha spilt dataspillene for å sette pris på denne filmen, den står trygt på egne ben som actioneventyr. 
Samtidig er nok Laras oppgaveløsningsmetoder gjennom koder og gåter preget av spilluniverset. 
Forfriskende i en tid der det er superkrefter som skal løse de fleste floker. 

Alicia Wikander gir Lara Croft en ungdommelig naivitet i all tøffheten som gjør henne mer menneskelig og uforutsigbar enn vi husker henne fra de to foregående. 
Og dette er den klart beste filmen om dataspillegenden. 

Og ja. 
Etter sluttscenene i «Tomb Raider» å dømme, kan du være ganske så trygg på at det kommer mer film om Lara Croft. 
