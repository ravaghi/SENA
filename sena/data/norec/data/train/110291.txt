Sisi topp!
Kordamen til Admiral P og Stella Mwangi viste torsdag at hun kan stå på egne ben med fjorårets flotte gladlåt, «Stay». 

Og i år har souldamen tydeligvis mer på lager. 
Det svinger når Suzanne «Sisi» Sumbundu synger. 

Retrosoul 

I et etter hvert fullsatt John Dee leverer hun variasjoner av retrosoul, med god hjelp av et tight flinkisband, blåsere, korister og Tshawe-søster Nosizwe Baqwa. 
Stemmen til Sisi stråler med en erfaringsrik heshet, og det blir lettvint å trekke Winehouse-paralleller, men vår pike veier mer mot sekstitallets surfete jovialitet og får den fullsatte salens funky føtter til å ville feste. 

Funn 

Ja, hun kunne godt ha skrinlagt sin «Black Hole Sun»-cover til fordel med mer interaksjon med publikum, men by:larms tidsnazisme kan med godvilje utpekes som syndebukk. 
Sisi må fortsatt bevise at hun kan skille seg ut på et internasjonalt nivå, men her hjemme er hun litt av et etterlengtet funn. 
