The Leftovers S02 E01-E03
Frustrerende, men fengslende mystikk i starten av andre sesong. 

I første sesong av The Leftovers fikk vi se en verden i sjokk da to prosent av jordens befolkning plutselig sporløst forsvant fra klodens overflate. 

Mystisk, forvirrende og en Twin Peaks-aktig særhet, er stikkord for serien, som er laga av manusforfatteren bak Lost, Damon Lindelof, sammen med forfatteren av boken serien er basert på, Tom Perotta. 

I de tre første episodene av denne andresesongen er mystikken tilstede som aldri før. 
Det virker som om Lindelof og Perotta nå vil vie mer tid til selve mysteriet – hva det var som egentlig skjedde den skjebnesvangre dagen – men serien handler fortsatt mer om hva som skjer psykisk med menneskene som er igjen, og hva dette gjør med samfunnet. 

Røsker oss ut av den gamle settingen 

Det ser ut til at The Leftovers er ferdig med New York-forstaden Mapleton. 
Sesongpremieren tar oss med til en helt ny by, med helt nye mennesker. 
Vi drar til Jarden, Texas – omdøpt til Miracle National Park etter «dommedagen» – den eneste byen i hele verden som ikke mistet et eneste menneske til de to prosentene som forsvant. 

Første episode er viet fullstendig til familien Murphy, som lever et lykkelig liv som den sunne kjernefamilien, der far er brannmann, mor er sykepleier, datteren er skoleflink og sønnen drømmer om å bli predikant. 

Jeg liker at Lindelof og Perotta røsker oss ut av den gamle settingen i Mapleton, serien trengte at det skulle skje noe nytt. 
Men dette betyr samtidig at vi får en ny ladning med mysterier oppå alle de andre ubesvarte spørsmålene vi allerede har. 

Faren i Murphy-familien, John, spilt av Kevin Carroll, ser ut til å ha et mørke i seg som kommer frem i små glimt når det brede smilet faller bort. 
Alt er ikke som det skal være i mirakelbyen, og det er tydelig at John har noe med det å gjøre. 
Og hvorfor var det ingen som forsvant i Jarden, hva er det som var så spesielt med akkurat dette stedet? 

Profet eller gal? 

På grunn av skifte av sted og perspektiv er første episode litt forvirrende, hvor blir det av rollefigurene fra første sesong? 
Det viser seg at hovedpersonen Kevin Garvey (Justin Theroux), som nå har stifta familie med kjæresten Nora, flytter med henne og resten av familien til Miracle, for å få en ny start, og i episode to får vi se hvordan det står til med dem. 

Kevin sliter mer enn noensinne med hallusinasjonene sine. 
Personen han begravde i forrige sesong henger med ham og kommenterer det han gjør, noe som tærer på Kevins mentale helse. 
Er han riv ruskende gal, eller er hallusinasjonene i virkeligheten knyttet til menneskene som forsvant? 
Det ser ikke ut til at vi får noe tydelig svar på dette med det første. 

Frustrerende, men fengslende 

I min anmeldelse av første sesong konkluderte jeg med at svarene ikke var det viktigste med The Leftovers – at det er rollefigurenes utvikling som er interessant. 
Det mener jeg til dels fortsatt, jeg lar meg fengsle av rollefigurenes problemer, men hovedmysteriet begynner å bli så påtrengende at jeg trenger å få noen svar hvis jeg skal orke å bli med på fortsettelsen. 

Sekten the Guilty Remnants som oppsto etter hendelsen – vi vet at de tror jorda har gått under, men hva er det de vet som ikke vi vet? 
Er Kevin gal eller ikke? 
Hvorfor forsvant alle menneskene? 
Og hvor ble de av? 

Jeg kjenner at jeg blir frustrert av at The Leftovers ikke gir meg svarene, men samtidig er det nettopp det som gjør serien så uutholdelig spennende! 
Noen svar må likevel The Leftovers gi oss i denne sesongen, og med mirakelbyen Jarden i sentrum, ser det ut til at vi nå er i ferd med å begynne å nøste opp i mysteriet. 

«The Leftovers» ser du i HBO Nordic, eller på C More Series – nye episoder hver mandag. 
