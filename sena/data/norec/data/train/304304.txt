Sukkerspinnvill
«Rive-Rolf» har energi som en barnebursdag, et fargesprakende sukkerkick for små barn og store spillentusiaster. 

FILM: 
Animasjonsfilmer som koster én milliard kroner å lage, ønsker gjerne å appellere til mer enn én generasjon. 
Utfordringen er å smigre mor og far, samtidig som barna forblir oppslukt. 
For en del voksne vil nok «Rive-Rolf» framstå som rein barnefilm, for ikke å si en ekstremt utmattende barnebursdag. 
For barna vil den oppleves som en fargesprakende og ekstremt morsom barnebursdag. 

Samtidig er sannsynligheten stor for at alle som har vært glade i videospill siden 1980, sånn omtrent, vil sette stor pris på «Rive-Rolf». 
Likte du Donkey Kong og har holdt interessen ved like, vil du kose deg i selskap med retro-Rolf og vennene hans, for dette er en film som feirer videospillenes historie og utvikling. 
Den tar oss med inn i spillfigurenes verden og viser hva som skjer når spillet er over og spillehallene (som det var flere av før i tida) stenger for kvelden. 

Kaotisk 

Rive-Rolf er skurken i «Fix-It Felix», der Felix og de andre leker sammen på fritida, mens de holder Rolf utenfor, siden han er så diger og har det med å rive ned og knuse og ødelegge ting. 
Skurken Rolf bestemmer seg for å bli en helt og når en soldat fra skytespillet «Hero's Duty» forteller at han kan vinne en medalje i nevnte spill, vil Rolf prøve lykken. 
Selv om han er en kraftig plugg, lager Rive-Rolf totalt kaos i det moderne spillet og slipper løs noen ekle edderkoppliknende viruskryp som kan ødelegge hele spillehallen. 

Etter mye baluba havner Rive-Rolf i bilspillet Suger Rush, der alt er laget av godteri. 
Han blir også venner med ei lita bøllejente og sammen skal de vinne et løp med en bil laget av drops og samtidig kommer Fikse-Felix etter dem fordi spillet der han er helt har sluttet å virke og ... puh. 

Sparer på følelsene 

Kort sagt, «Rive Rolf» tar deg med inn i et univers der alle har spist for mye sukker. 
Samtidig er filmen fylt med spillreferanser, «spilleregler» og gjesteopptredener som vil glede gamere i alle aldre. 
Animasjonen er spektakulær og fargeglad, men historien er i overkant kaotisk. 
I sin streben etter å følge spilluniversets regler, har man spart på følelsene. 
Rive-Rolf er en godhjertet fyr, men de andre karakterene er mer slitsomme i lengden og lar oss ikke investere i dem følelsesmessig. 

Før filmen vises kortfilmen «Paperman», som i løpet av syv minutter forteller en søt historie om kjærlighet. 
Både den og «Rive-Rolf» er nominert til sine respektive Oscarpriser. 
