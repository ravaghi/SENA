Elva flommet over
"The river" vokste til et dobbeltalbum, men det var sanger nok til mye mer. 

Det var med "The river" at Bruce Springsteen i 1980 for første gang toppet hjemlandets albumlister. 
Samtidig brakte singlen "Hungry heart" ham inn på topp ti, med en femteplass. 
Høyere har han bare vært med andreplassen til "Dancing in the dark" fire år senere.Springsteen er først og fremst en albumartist. 
"Born to run" var det store gjennombruddet, "The river" gjorde ham til allemannseie og "Born in the U.S.A" sendte ham til himmels. 

Samtidig er det dem som mener at dystre "Darkness on the edge of town" er bedre. 
Og hva med 11. september-albumet "The rising"? 
Nedstrippede "Nebraska"? 
"The wild, the innocent & the E Street shuffle" eller "Tunnel of love"? 

Det var "The river"-turneen som brakte ham til Norge og stappfulle Drammenshallen i 1981. 
Albumet toppet norske lister, og ryktene gikk om mannens konserter. 
Han levde opp til forventingene og mer til. 

Under arbeidet med "Darkness on the edge of town", var "Independence Day", "Point Blank", "The ties that bind", "Ramrod" og "Sherry Darling" blant sangene som ble til overs. 
Disse skulle dannet stammen i neste album, "The ties that bind". 

Det var klart til utgivelse i 1979, men Springsteen ombestemte seg. 
Han ville gjøre tematikken bredere, musikken mer innholdsrik, mer variert. 
Mer lik de lange konsertene. 
Balladene måtte balanseres med treminutters poplåter. 
Dermed trakk han platen tilbake og vendte tilbake til studio. 

Det viste seg at selv dobbeltalbumet ikke kunne romme alt. 
Boksen som gis ut nå, markerer at det er 35 år siden "The river" kom ut. 
Den er på fire cd-er og tre dvd-er. 
Det betyr 52 sanger pluss fire timer med video. 
Og en bok med 200 bilder.Hele "The river" er selvsagt med, pluss de ti sangene som utgjorde vrakede "The ties that bind". 
Sju av dem kom siden med på "The river". 
I tillegg kommer en hel cd med sanger som ikke fikk plass. 

Noen havnet som b-sider på singler, mens en haug var med på boksen "Tracks" i 1998. 
Likevel har halvparten av de 22 tiloversblitte sangene ikke vært utgitt før. 

Det er ingen grunn til at minst sju-åtte av disse ikke kunne vært med på "The river". 
Annet enn at det ikke var plass. 
Og når det ikke var det, hvilke sanger skulle de i tilfelle vært byttet ut med? 
Det finnes ikke fyllmasse der, ingen sanger som går på tomgang. 

Ikke alle ekstrakuttene er like bra, men det er ikke vanskelig å høre at selv skissen "Mr. Outside" kunne blitt en flott låt. 
Noen sanger er kanskje betraktet som for like andre, og noen ville passet bedre til andre artister. 
Som Clash-aktige "Living on the edge of the world". 

Andre ting ville passet hans eget forbilde Gary U.S. Bonds, som i denne perioden fikk fire andre sanger av Springsteen. 
Han ga også én til Warren Zevon, og "Hungry heart" ville han gi til The Ramones før manageren Jon Landau stoppet ham. 

Beste "nye" låter: 
"Meet me in the city", "Stray bullet", "Where the bands are", "I wanna be with you", "Cindy", "Loose end". 
