Gøy på landet
Hva om «Burnout 3» eller «Need For Speed Underground 2» hadde foregått på bondelandet? 
Svaret får du i «Flatout». 

Action-bilkjøring med heftige kollisjoner ble tatt til nye, episke høyder i «Burnout 3: Takedown». 
Nå er bondetamp-kopien av spillet her, og resultatet er ikke så ille som man skulle tro. 

«Flatout» handler om amatør-racing på provisoriske racingbaner i landlige omgivelser, vill kjøring på gjørmete baner i skogholt og nedlagte steinverk. 
Det handler om å presse konkurrenter inn i trær, tømmerstabler og andre hindere i veibanen. 

Og det handler om å unngå at de gjør det samme med deg. 

Du starter med et puslete vrak av en bil. 
Den har elendig veigrep, dårlig motor og ser utrolig kjipt ut. 
Men etter hvert som du vinner løp, kan du kjøpe nye deler og slikt, og sakte men sikkert vokser det frem et mer sexy og veidyktig beist. 

Konsekvensen er at det tar ganske lang tid før «Flatout» blir morsomt. 
Og er det noe et spill aller helst bør være, gjerne fra første minutt, er det morsomt. 

Frustrasjonen og kjedsomheten lå i det minste som en tykk tåke i min egen stue. 
Målt i ren spilleglede var «Flatout» lenge milevis bak «Burnout 3». 

Spillet tar seg betraktelig opp etter hvert, det er kos å kjøpe stadig nye og bedre deler til bilen, og grafikken og miljøene er nydelige å se på. 
Men det ble aldri så engasjerende at jeg egentlig vil anbefale det til spillere som kun er interessert i enspillerdelen. 
Med mindre du er villig til å investere en god del tid i håp om at bedringen er på vei. 

Flerspillerdelen, derimot, er noe helt annet. 
For det første er det langt mer morsomt å bli presset av veien gjentatte ganger dersom det er noen du kjenner som står bak. 

Og for det andre er det enda mer morsomt å mose bilen til en konkurrent når det er en kompis bak rattet. 

Det går nemlig styggfort unna på disse dårlige veiene, og mulighetene til kollisjonskaos lurer i hver eneste sving. 
Her viser «Flatout» sitt sanne ansikt: glem enspillerdelen, det er i multiplayer det skjer. 
Både i din egen stue, på lokalnettverk og over Internett. 

Her synes jeg kanskje «Flatout» har mer til felles med racingspill som «Mario Kart» enn «Burnout». 
Vi snakker om useriøs og morsom kniving mot kjentfolk. 
Du skal ikke bare komme først over målstreken, du skal komme dit med stil. 

Og i tilfellet «Flatout», defineres «stil» som kollisjonssulten rølpekjøring. 
