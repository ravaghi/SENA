Måltørken over for Higuain:- Dette er stort 

OSLO/BRASILIA (VG) (Argentina - Belgia 1-0) Gonzalo Higuain (26) hadde aldri gått lenger uten scoring på landslaget. 
Så smalt det. 

Allerede etter åtte minutter sørget Napoli-spissen for at Argentina er i sin første VM-semfinale siden 1990. 

Belgierne mistet ballen på vei frem, og da var det dårlig nytt at Lionel Messi fikk tak i kula. 
Han fant etter hvert Angel di Maria som forsøkte å slå videre ut på kanten. 
Ballen traff Jan Verthongen, endret retning og landet hos Gonzalo Higuain 18 meter fra mål. 

Angriperen klinket til på direkten og volleyskuddet suste i hjørnet bak en overrasket Thibaut Courtois. 

– 
Dette er stort, og vi kan feire. 
Dette fortjente laget. 
Målet kom i et viktig øyeblikk, og jeg har vanskeligheter med å beskrive dette, sier Higuain. 

- Dette laget vil gå inn i historien som et av de fire beste i årets VM. 
Nå får vi se om vi kan ta ytterligere ett steg, sier sjefen Alejandro Sabella. 

Tok av seg draktene 

Higuain jublet vilt og pekte på seg selv for å understreke at det ikke bare er Lionel Messi som kan score mål for Argentina. 
26-åringen hadde før scoringen gått seks kamper på rad uten nettkjenning i den hvite og blå landslagstrøya. 
Det var negativ rekord for hans del. 

- Higuain har vært preget og slitt voldsomt i dette mesterskapet. 
En spiller jeg unner scoring, sier TV 2-ekspert Petter Myhre i kanalens VM-sending. 

Belgia skapte kun to store målsjanser på 95 minutter og kan ta sommerferie etter 0-1-tapet. 
Fire minutter på overtid burde Argentina punktert da Messi ble spilt helt alene gjennom, men for en gangs skyld misset den lille magikeren. 

Etter 1-0-seieren feiret de argentinske spillerne semifinaleplassen med å hoppe rundt og vifte med draktene sine over hodet foran fansen. 
Messi beholdt drakten på, men klemte alle lagkameratene han så. 

- Jeg synes kampen viser at Argentina er litt som Tyskland. 
De er så bevisste på hva de skal gjøre i en situasjon som dette. 
De klarte å holde resultatet hele veien inn og drepe matchen, sier VG-kommentator Truls Dæhli i studio. 

Oppgitt Wilmots 

En som ikke lot seg imponere var Belgia-sjef Marc Wilmots. 

- Argentina var høyst ordinære. 
De imponerte oss ikke. 
De brukte 30 sekunder på hvert innkast og ødela rytmen i kampen. 
Hvis jeg hadde spilt slik de gjør ville jeg blitt slaktet i belgisk presse. 
Jeg vil ikke surve, men hver gang dommeren blåste billige frispark var det i favør Argentina. 
Messi får frispark hele tiden. 

Belgia kom ikke nærmere enn et Kevin De Bruyne-langskudd Sergio Romero hadde god kontroll på den første halvtimen. 
Kort tid senere kunne Angel di Maria lagt på til 2-0 da han ble lekkert spilt fri av Messi og kom én mot én mot Vincent Kompany, men Belgia-kapteinen fikk blokkert. 

– 
Vi har gitt alt, det er det viktigste, sier Belgias kaptein Vincent Kompany, som mistet ballen da Argentina scoret vinnermålet. 

Traff tverrliggeren 

Fem minutter før pause var det Messi tur til å vise seg skikkelig frem på egenhånd. 
Han skaffet selv frispark 17 meter fra mål og det var liten tvil om hvem som skulle skyte. 
Messi gikk for kraft i keeperhjørnet og ballen suste like over. 

Jan Verthongen slo flere gode innlegg fra venstre, og like før pause holdt det på å gi utlikning da Kevin Mirallas kastet seg frem og headet hardt like utenfor. 

Higuain fikk to gode muligheter til å øke like etter pause. 
Den første sjansen ble blokkert av Daniel Van Buyten og den andre endte med en avslutning i tverrliggeren etter at ballen gikk opp og Thibaut Courtois ned. 

Til tider utskjelte Marouane Fellaini fikk den siste virkelige store sjansen til å sikre ekstraomganger, men nikket like over etter nok et godt Verthongen-innlegg. 
