Din egen mesterliga
Bredden fra «FIFA 07» mangler, men EA Sports viser gode tendenser i «UEFA Champions League 2006/2007». 

Det er godt å se at EA Sports fortsetter å levere fotballspill til PS2 som varmer, selv om denne versjonen kanskje eksluderer noen fordi den stort sett dreier seg om Champions League. 

Det er nemlig UEFAs offisielle Champions League-spill som er i hyllene. 
Forandringene er ikke så veldig store i forhold til «FIFA 07» som kom ut for et halvt år siden. 

Men «FIFA 07» var en opptur fra den kanten sett med mine øyne, og i «UEFA Champions League 2006/2007» synes jeg faktisk ting har blitt enda bedre. 

Det som skjer ute på banen er tydeligvis pusset og flikket litt på, og det første man legger merke til er at det utseendemessig er enda mer delikat enn tidligere. 
Grafikkdetaljer som at du ser frostrøyken fra munnen på spillerne er bagateller, men det gjør virkelig noe med helheten. 

Bevegelsesmessig føler jeg også at dette spillet er mer velsmurt enn sine forgjengere på PS2. 
Når også det som skjer ute på banen er mindre forutsigbart enn før - noe som også gjaldt «FIFA 07» - så er det en fryd å bruke timer på virtuell fotball! 

Og den følelsen har undertegnede ikke hatt for FIFA-serien på flere år. 

En godt synlig forandring er for øvrig at man hurtigere kan sette i gang spillet ved dødballer. 
Ingen stor greie, men likevel hjertelig velkomment. 

Men til de som skulle være i tvil: det er fortsatt forbedringspotensial. 

Kommentatorene er fortsatt helt på jordet i mange situasjoner - akkurat som i virkeligheten vil noen si... 
Å sette ballen i mål for tomt mål fra én meter kan bli beskrevet som et fantastisk skudd, mens det kan være helt stille fra kommentatorboksen selv om keeperen skyter i en motspiller og ballen smeller i tverrliggeren. 

Dessuten er den kunstige intelligensen til spillerne dårlig i enkelte situasjoner. 
Som for eksempel ved at de datastyrte motspillerne ikke presser deg i situasjoner der det er helt opplagt at de burde det på grunn av tidspress og jakten på utligning. 

En annen ting jeg har merket meg er at lange utspill fra keeper svært ofte fører til at spissene kommer alene igjennom. 

For noen er det sikkert også negativt at alt i dette spillet dreier seg om Champions League. 
Du kan glemme å styre landslag eller lag fra lavere divisjoner. 
Der er bredden langt bedre i «FIFA 07». 

Spillet er likevel spritet opp med blant «The Treble». 
Der blir du geleidet gjennom en sesong der det skjer ting. 
Jeg for min del synes det er litt håpløst når du bare får spille de ti siste minuttene av en kamp, men det er samtidig en fascinerende greie som er verdt å prøve ut hvis man spiller alene. 

Xbox 360-versjonen av «FIFA 07» var slurvete, men hvis trenden EA Sports viser i «UEFA Champions League 2006/2007» overføres til PS3 og Xbox 360 kan det bli moro. 

Uansett gleder jeg meg stort over «UEFA Champions League 2006/2007» og de fem øynene på terningen er etter min mening vel fortjent! 

PS: 
Spillet er testet på PS2. 
Versjoner er også ute på PC, Xbox 360 og PSP. 
