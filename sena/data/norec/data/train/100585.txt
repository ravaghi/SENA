Katie Melua «Pictures»
(Dramatico/Bonnier Amigo) 

Finnes ikke noe annet ord for det: 
Pent. 

Det at den gamle lurendreieren Mike Batt holder i trådene over Katie Meluas vakre hode, gir den unge artisten et litt suspekt Idol-preg i øynene til folk som påberoper seg edlere motiver for sin musikkinteresse enn den gjengse platekjøper. 

Men det kan være lurt å skille snørr fra bart, spesielt i løpet av en sur norsk høstsesong. 
Katie Meluas tredje album inneholder en liten håndfull av de peneste popsangene vi vil få høre i løpet av mørketiden 2007-08, og den slags kan jeg ikke se at noen har råd til å takke nei til. 

«Pictures» låter på alle måter som de to foregående platene hennes: 
Vakker, luftig balladepop, smakfullt diskret orkestrert, sunget av en stemme som allerede er moden nok til å våge å opptre subtilt. 
Sangene der Batt og Melua prøver noe nytt - så som slapp reggae i «Ghost Town» og mild mariachi i «Dirty Dice» - er de minst vellykkede. 

Mangelen på temperatur og temperament medfører at man går litt lei mot slutten. 
Men «Pictures» er et album som skal kappes opp og spilles i små doser på radio, så det gjør neppe noe. 

ANBEFALTE KJØP: 
«Mary Pickford», «If The Lights Go Out», «If You Were A Sailboat» 

MORTEN STÅLE NILSEN 
