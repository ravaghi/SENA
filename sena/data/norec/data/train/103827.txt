Tett på Fidel Castro
Regi og manus: 
Oliver Stone. 
Med: 
Fidel Castro, Oliver Stone m.fl. Amerikansk/spansk dokumentarfilm. 

Manipulativ, nær og svært underholdende dokumentarfilm tett på Cubas legendariske leder Fidel Castro, skapt av hans beundrer Oliver Stone. 

Tillatt for alle - egnet ungdom/voksne. 
Oliver Stone er ikke alene i sin fascinasjon for Cubas revolusjonshelt og vedvarende statsleder Fidel Castro (76). 
Hans filmmanipulative evner burde også være vel kjent fra filmer som «JFK», «Nixon», «Natural Born Killers» og nylig TV-gjenviste «U-turn». 

Begge deler bør man ha friskt i minne i møtet med denne medrivende, intense og uhyre severdige - men på vesentlige punkter mangelfulle - dokumentar om Cubas revolusjonshelt og leder. 

Alt i alt gir filmen et besnærende bilde av den realisme, intelligens, overbevisning og vilje som ligger bak Castros nærmest mirakuløse overlevelse gjennom 44 år i sitt brennbare og strategisk utsatte rike fra han ledet revolusjonen som besørget Batistas fall i 1959 frem til dags dato. 

«Pisker» Castro 

Stone har ikke kastet bort tiden. 
Tre fortettede dager varte hans unike audiens hos Fidel Castro i Havana i februar 2002. 
Resultat: 
30 timer film, kuttet ned til halvannen times filmportrett, da de to er innom et imponerende spekter av begivenheter, epoker, kriser og statsledere. 

Men også den personlige Castro, hans bakgrunn, filosofier, preferanser, familie, kvinner, kultur - og film. 
Stones sans for talende detaljer gir stor gevinst: 
Når han «pisker» Castro til å demonstrere sin daglige trimrute rundt skrivebordet. 
Dertil: 
En fornøyelig sekvens om foretrukne filmstjerner, der Castro med stor sjarm holder seg på omhyggelig «Hollywood-nøytral» grunn i en innrømmet fascinasjon for Brigitte Bardot (samt Sophia Loren, Charlie Chaplin og Gérard Dépardieu). 

Alt mot et bakteppe av frenetisk skiftende bilder fra dramatiske hendelser i internasjonal politikk. 
Datoer, årstall og historisk kronologi er ikke Stones anliggende. 
Det er ingen skolebok som her er laget. 
Til stor gunst for filmen, som skyr enhver opplevelse av pliktløp. 

Stone skyr ikke «farlige» spørsmål, som faller tett som hagl. 
Men mens han henger på som en klegg i spørsmål om kvinner, film, Che Guevara og Eva Peron, er han påfallende og irriterende rask til å slippe taket i åpenbare halvsannheter og generaliseringer i tema som narkotika, homoseksualitet og tortur. 

Ikke desto mindre: 
Man er kommet et drøyt skritt nærmere Fidel Castro, hans lære og ekstreme liv etter å ha tatt del i Stones nære møte i Havana. 

ELLEN MARGRETHE SAND 
