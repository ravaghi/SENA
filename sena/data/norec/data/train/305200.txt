Dette er pop som bare britene lager det
AlunaGeorge innfrir. 

ALBUM: 
Med en liten håndfull singler har AlunaGeorge allerede vist en velutviklet evne til å blande sjelfull pop med smarte, elektroniske produksjoner, og sammen med de mer klubborienterte kollegaene Disclosure står de for en av årets mest imøtesette britiske albumdebuter. 

Tilbakelent stil 

«Body Music» fortsetter leken med synthpop, rnb og moderne britisk elektronika, i en dempet stil som på mange måter ligger nært landskvinnen Jessie Ware. 

Lydbildet er riktignok mer gjennomført syntetisk, og den lyse, luftige stemmen til Aluna Francis har et uttrykksfullt, barnlig drag i motsetning til Wares modne dybde. 

Det er ofte tilbakelent og pent, og noen få steder balanserer duoen på grensa til det motstandsløse — for eksempel i Morcheeba-chillpopete «Your Drums». 

Elegante detaljer 

Men som regel har de full kontroll med elegante produksjonsdetaljer og sterke melodier: 

«Bad Idea», «Diver» og «Lost & Found» er alle låter av ypperste klasse, i spennet fra urban pop med retrosynth, via sexy rnb med oppkuttede detaljer, til en miks av dub-/2-step og fengende La Roux-beats. 

Og på det rolige tittelsporet faller alle elementene på plass, med en nydelig sangmelodi og delikat produksjon, der den oppkuttede introen og ukonvensjonelle rytmen gir akkurat den lille utfordringen som skal til for å pirre ørene. 
