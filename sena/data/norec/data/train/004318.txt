Heli
En velspilt og rystende beretning. 

Regissør Amat Escalantes forrige film, Los Bastardos, var et knyttneveslag i magen. 
Heli er - bokstavelig talt - et cricketkølleslag mot ryggmargen. 

Det er en rystende beretning om narkobanders umenneskelige fremgangsmåter i Mexico. 
Det er et velspilt drama der Escalante velger sine virkemidler med omhu. 

Filmen farer stille frem, men noen av bildene er svært sterke. 
Effekten er uunngåelig. 
Heli gjør inntrykk! 

Får fatale konsekvenser 

Heli (Armando Espitia) bor på den meksikanske landsbygda med familien sin. 

Lillesøster Estela (Andrea Vergara) har en hemmelig kjæreste, Beto (Juan Eduardo Palacios), som er politistudent. 

Han finner noen pakker med narkotika og gjemmer det hjemme hos Estela. 
Heli oppdager pakkene, og kaster innholdet. 
Det skal vise seg å få fatale konsekvenser. 

Filmen viser hvordan en helt vanlig familie dras inn i narkobandenes nådeløse verden, og hvilke konsekvenser det kan få og krysse deres veier. 

Historien viser også avmakten familien føler i forhold til den videre politietterforskningen, all den tid det finnes klare indikasjoner på at politiet selv er involvert i narkotrafikken. 

En scene der politiet har iscenesatt en destruksjon av et stort parti narkotika foran et stort medieoppbud, viser ved hjelp av politimenns indignerte ansiktsuttrykk at dette slett ikke er en gledens dag for dem. 

En sterk sosial kommentar 

Det skjer ting i løpet av filmens gang som er både vondt og sjokkerende. 
Figurenes reaksjoner på det som skjer viser at de mer eller mindre har resignert allerede fra utgangspunktet. 

De vet hvilke krefter de har mot seg, og at det er best å ligge lavt og ikke lage for mye bråk. 

Hovedrollen som Heli spilles svært godt av Armando Espitia, som både får frem figurens følelse av hjelpeløshet og resignasjon, men også det underliggende raseriet. 

Heli er en ny gledelig god film fra Amat Escalante, som fortsetter å skildre fattige meksikaneres utfordringer. 
Dette er en sterk sosial kommentar til den altomfattende narkokriminaliteten i landet. 

Og akkurat som i Los Bastardos, har han skapt én spesiell scene som du vil huske lenge etter at du har glemt resten av handlingen. 

Heldigvis avsluttes 
Heli med et nydelig stemningsbilde som viser glimt av håp. 
