The Owens:«It Was Near I Died» 

(Reel Noise Records) 

Nok en spennende stemme basert i bergensområdet. 

Ove Svendsen heter mannen bak prosjektet The Owens, og han har en vakker, lyst nasal stemme som du like gjerne kan bli kjent med umiddelbart. 
På mange måter er han americana-utgaven av Magnet, eventuelt poputgaven av Ryan Adams. 
Musikken - og tekstene - er av det såre og melankolske slaget, med pen lyd og myk produksjon som burde være skreddersydd for norske radioer i en tid da James Blunt er det store navnet. 
Svendsen har også skrevet et par låter som kryper inn under huden og blir værende, ikke minst «Didn't Mean To Hurt You» og inntrengende «In My Pockets», som nesten er genial i sin enkelhet. 
Låtkvaliteten blir mer triviell midtveis, men enkeltøyeblikkene i første halvdel - samt den flotte «The Ghost Of Christmas Future avslutningsvis» - er så sterke at jeg føler meg ganske trygg på å høre mer fra The Owens. 
