Mums for morbide
Regi: 
Stefan Fjeldmark. 
Manus: Anders Matthesen. 
Norske stemmer: 
Aksel Hennie (alle!). 
Dansk animasjonsfilm. 
11 år. 

Dette er absolutt ikke noe for fintfølende, og umåtelig fjernt fra en barnefilm. 

Den sterkt animerte historie om mobbeofferet Terkel og de skrekkelige skoledagene hans er derimot å anse som en riktig hjertevarmer for morbide. 

Eller snarere: 
For enhver med sans for det såre, det sviende og det sanne bak en rampete, brutal og himmelstormende udannet humor. 

Danske «Terkel i knipe» er en forenklet variant av den sammenlignbare film- og TV-satiren «South Park». 
Men med smalere fokus, enklere målskive og et tydeligere, varmt bankende hjerte under et råbarket ytre. 

I Danmark er Terkel et kjent begrep, basert på en radioføljetong av komikeren Anders Matthesen. 
Et hjertelig provoserende språk og innhold passer som hånd i hanske til filmens enkle, data-animerte visualitet og like enkle «budskap». 

Terkels univers av bestialske medelever, rå ramp, morderiske lærere, selvmordskandidater, bayer-onkel, ulykksalig lillesøster og selvopptatt familie slår bena under enhver falsk formodning om barndommen som uskyldens glade epoke. 
Hvor han enn vender seg, er Terkels voksne «hjelpere» en gjeng døve, blinde og ekstreme selvdiggere, som i sin uendelige bedreviten vekselvis overdøver, overhøvler eller overser pjokken, der han kjemper for sitt liv foran bena på dem. 

Alle figurer i norsk versjon er gitt stemme av Aksel Hennie. 
Men det er en universal-Hennie med imponerende variasjon og konsekvens. 
Særlig overbevisende som nedtråkket småpike i smertekrampe med gaffel i øyet. 

Som sagt: 
En hjertevarmer! 

ELLEN MARGRETHE SAND 
