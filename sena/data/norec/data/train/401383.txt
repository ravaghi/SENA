Nytt album:Greit fra Skambankt 

En ny halvtime med velprodusert og røff rock på jærdialekt. 

Så er Skambankt tilbake igjen. 
Gjengen fra Jæren startet originalt bandet i tenårene, men det var først for femten år siden at hjulene virkelig begynte å rulle. 
De var suksessfulle fra start, og bygget seg raskt opp et solid rykte. 

Det hjalp nok at frontmann Terje Winterstø Røthing var kjent som gitarist i Kaizers Orchestra, men Skambankt er en størrelse i norsk rock også uten drahjelp. 
Dette er deres sjette album, pakket inn i et svært stilig cover, og med samme maniske rockefot. 

Yrkesglede 

Albumet starter rått og kontant med låtduoen «I dette huset» og «Når imperiet faller». 
Førstnevnte er en energibombe, nummer to rullende og seig. 
Bandets to grunnleggende modus, effektivt presentert på drøye fem minutter. 

Dette er røff og punkete rock i kjent stil, pakket inn i en dynamisk sound som gir instrumentene pusterom, samtidig som bandet lyder som en kompakt enhet. 
Hovedingrediensene er grove bassganger som får høyttalerne til å riste, gitarer med skarpe kanter, dundrende trommer og frekke tangenter, mens melodisk vokal binder låtene sammen. 

Musikken fokuserer på gode grooves. 
En idé blir introdusert, og bandet leker seg rundt med den innenfor tradisjonelle vers/refreng/gitarsolo-rammer. 
Man kan høre yrkesgleden, som mange rockere dessverre mister innen sjette slipp. 

På singelen «Fremmed i en fremmed verden» rettes fokuset mot en spretten, insisterende rytme, og harmonisk riffing som bringer tankene til Thin Lizzy. 
En tøff låt som viser bandets samspill fra sin beste side. 

Noe variasjon 

Selv om Skambankt ikke er verdens mest varierte band, har de en og annen låt som bryter med formelen. 
Tittelkuttet roer ting litt ned, med store akkorder og rolig progresjon, uten at bandets bitt forsvinner. 
Ikke akkurat en ballade, men en atmosfærisk avløsning fra headbangingen. 

Vi får også gode eksemplarer av Skambankts typiske format, som «Stein for stein», hvor mollstemte gitarer skjærer gjennom den røffe rytmeseksjonen, komplettert med allsangvennlig koring før det hele ender med fet bassynth man får lyst til å bevege seg av. 

Som å ha bandet i stua 

Horisonten brenner beholder energien hele veien gjennom, også i roligere passasjer. 
Det er som å ha bandet stående i stua – man kjenner nesten lukten av svette og lunken pils. 

Musikken er strømlinjeformet og går litt i ett, men bandet leverer varene i løpet av halvtimen den pågår. 
Det er god flyt fra begynnelse til slutt, og albumet har en produksjon som ivaretar bandets fandenivoldske uttrykk. 

Hvis du har noen som helst interesse i norsk rock, er dette verdt tiden. 
