David Bowie:«Stage» 

(EMI) 

Ingen uke uten en Bowie-nyutgivelse eller to. 

«Stage» er på de fleste måter en usedvanlig god konsertplate. 
Glimrende fremført, nydelig innspilt og fantastisk sunget av en mann midt i sin mest gyllent kreative periode (1978). 
Platen er blitt enda litt bedre nå, i en lekker dobbeltdiskversjon som plusser på to tidligere uutgitte kutt («Be My Wife» og en fint funky «Stay») og restaurerer den vann-i-munnen attraktive låtlisten til sin opprinnelige sekvens. 
Skal du ha én liveplate med David Bowie, etc. 
Skal du på den annen side ha to, er «David Live» (1974) også tilgjengelig i en tilsvarende restituert utgave. 
Ofte latterliggjort som livløs og stiv 
- «David Live» er med grei margin bedre enn sitt dårlige rykte, og av interesse for en rekke omarrangerte versjoner av kjent materiale. 
Bowie fanget i spagaten mellom sin mest teatrale «Diamond Dogs»-æra og den gryende blåøyde Philadelphia-soulperioden. 
Slett ikke uinteressant. 

MORTEN STÅLE NILSEN 
