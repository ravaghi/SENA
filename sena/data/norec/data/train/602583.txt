Konspirasjoner og katastrofer
Klimaapokalypsen – nå også som popcorn-film! 

ACTION/SCIENCE FICTION 

"Geostorm" 
USA 2017 

Regi: 
Dean Devlin 

Manus: Dean Devlin, Paul Guyot 

Skuespillere: Gerard Butler, Katheryn Winnick, Abbie Cornish, Jim Sturgess, Ed Harris, Robert Sheehan, Andy Garcia 

Aldersgrense: 
12 år 

"Geostorm" begynner som en av Al Gores "En ubehagelig sannhet"-dokumentarer – med bekymret fortellerstemme og en nyhetscollage av apokalyptiske miljøødeleggelser – men der opphører også filmens berøringspunkter med virkeligheten. 

Her har alle verdens nasjoner gått sammen om et bokstavelig talt verdensomspennende satelittnettverk for å beskytte seg mot planetens løpske klima. 
Og når noen med onde hensikter begynner å bruke satelittene som våpen i stedet for beskyttelse, må den staute ingeniøren Jake (Gerard Butler fra "300" og "Olympus Has Fallen") ut i rommet og ordne opp. 

Derfra og ut skal "Geostorm" bli progressivt mer dustete og klisjéfull. 

Oppskriften er halvt om halvt katastrofefilm og konspirasjonsthriller – når vi ikke får storbyer som tilintetgjøres av tsunamier eller voldsomme temperatursvingninger, får vi folk som stirrer intenst på dataskjermer eller løper rundt og vifter med pistoler – og den føles ikke spesielt tilfredsstillende som noen av delene. 

Og hvis det skulle ligge et miljøbudskap i bunnen her et sted, blir det grundig undergravet av filmskapernes dårlig skjulte entusiasme for sine egne, datagenererte masseødeleggelser. 
