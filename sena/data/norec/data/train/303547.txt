Sommerlig vinterplate
Fengende countrymiks fra The Decemberists. 

ALBUM: 
Om du kan forestille deg en miks av britisk folkrock a la Fairport Convention, alternativ country og americana a la The Jayhawks og eldre, amerikansk collegerock a la R.E.M., vil du like The Decemberists fra Portland, Oregon. 

Letthørt Bandets sjette album er et herlig, fengende, lett fordøyelig knippe med ti sommerlige låter — bandnavn og utgivelsesdato til tross. 
«January Hymn» teller ned til sommeren, mens «June Hymn» priser den. 

Under ledelse av låtskriver, gitarist, vokalist og munnspiller Colin Meloy har The Decemberists eksistert i ti år. 
Meloy har en sjeldent vakker og mild stemme som kler sangene hans perfekt. 
Kollega Chris Funk har en sentral librorolle på banjo, bouzouki, el-gitar og pedal steel, på samme måte som Jenny Conlees piano, orgel og trekkspill er en viktig stemningsskaper. 

Gode gjester 
På veien har The Decemberists også skaffet seg en del venner, og fire av dem bidrar på «The King Is Dead». 
Band som henter inn Laura Veirs og Gillian Welch og kompanjong David Rawlings som korister har umiddelbart min oppmerksomhet — selv om de ikke er spesielt framtredende i lydbildet. 
En tredje gjest er R.E.M.s Peter Buck på gitar og mandolin. 
De bidrar alle til at «The King Is Dead» er en sjelden lykkepille av et album. 

Øya-festivalen har sikret seg The Jayhawks' gjenforening. 
Det skulle ikke forundre meg om også The Decemberists surrer rundt i festivalens bookinghoder. 
Vel, de er forsåvidt velkomne når som helst. 
