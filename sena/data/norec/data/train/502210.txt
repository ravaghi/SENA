Et greit bidrag til en uvanlig kjedelig kinosommer
Fantastiske skuespillere klarer ikke å redde et kjedelig manus. 

På papiret er det mye å like i actionfilmen «Hotel Artemis», men den begeistrer ikke i praksis. 
Både det positive og negative skyldes regissør og manusforfatter Drew Pearce. 

For eksempel engasjerer filmens fremtidsvisjon. 
For i «Hotel Artemis» sliter Los Angeles med opptøyer, privatisert vannforsyning og mafia. 
Hotel Artemis tilbyr rike kriminelle en frihavn og medisinsk hjelp. 

I tillegg har filmen fantastiske skuespillere. 
Legenden Jodie Foster gjør «comeback» i rollen som The Nurse. 
Endelig får flinke Sterling K. Brown en hovedrolle! 
Franske Sofia Boutella befester sin posisjon som vår generasjons kuleste actionheltinne. 
Sjarmbomber som (norgesvennen) Jenny Slate, Jeff Goldblum og Brian Tyree Henry er med. 

Boutella fortjener litt ekstra oppmerksomhet. 
Hun er karismatisk og passe barsk i «Hotel Artemis», men også i filmer som «Atomic Blonde», «Star Trek Beyond» og «Kingsman: The Secret Service» er hun et høydepunkt – og stjeler rampelyset fra bedre, mer meritterte skuespillere. 

Rart, men egentlig ikke overraskende. 
Boutella er nemlig en av de beste danserne jeg noensinne har sett. 
Hennes filmografi er imponerende, men blekner ved siden av CV-en som danser. 
«Hotel Artemis» er så vidt bedre enn en Youtube-kveld med danse-Boutella. 

Slåssing på film – og vi serveres bitte litt slåssing i «Hotel Artemis» – har lite med virkelighetens slåssing å gjøre. 
I stedet er koreografi såpass viktig at grasiøsitet er mer essensielt enn blåmerker. 
Vakre bevegelser har alltid preget actionfilmens historie. 
Iallfall siden Errol Flynn hoppet rundt på 1930-tallet. 

Årsaken til Boutellas grasiøse bevegelser er at flere kriminelle gjemmer seg på Hotel Artemis. 
Waikiki (Sterling K. Brown) utfører et ran som går galt. 
Broren skades og The Nurse kan hjelpe. 
De sjekker inn, men hotellets andre gjester – Boutella er blant dem – virker mistenkelige. 
Så skjønner Waikiki at han stjal fra selveste «The Wolf King» (Jeff Goldblum). 
Forviklinger følger. 

Jeg tror manusforfatter Pearce var ute etter å skape klaustrofobisk stemning. 
Nesten hele filmens handling skjer utelukkende på hotellet. 
Problemet er at klaustrofobi krever visuelle og rytmiske evner som regissør Pearce ikke maktet i denne omgang. 
Stemningen blir aldri ekkel, og når hovedpersonene virker uovervinnelige, blir det heller ingen nerve i situasjonen. 

Jo da, filmens premiss er knallbra, faktisk så bra at den aldri går videre til noe nytt. 

Handlingen i filmens siste akt overrasker ikke – verken i handlingen eller i det emosjonelle. 
Alt som gjenstår da er en «helt grei film», men denne kinosommeren har vært uvanlig kjedelig. 
Sånn sett er «Hotel Artemis» et greit besøk. 
