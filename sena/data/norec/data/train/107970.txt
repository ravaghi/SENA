Margaret Berger:«Chameleon» 

BMG 

Fin pop-plate fra «Idol»-Margaret 

Margaret Berger overbeviser med sin debutplate «Chameleon». 
Selv om albumet ligger mye nærmere popmusikk enn det man skulle forvente fra rockejenta Margaret, er hun den «Idol»-deltageren som musikalsk har beveget seg lengst vekk fra konkurransen. 
Albumet åpner med «Chameleon», en feiende flott poplåt i Briskeby-stil. 
På «This Is Perfect» beveger Margaret seg i et typisk britisk elektropop-sound, mens hun i «Both Sides» gjør en rolig kassegitar-låt. 
Sistnevnte kler Margarets stemme svært godt. 
Sammen med «Simple Mind» trekker singlen «Lifetime Guarantee» noe ned, men dette er så absolutt bra nok. 
Margaret skal dessuten ha stjerne i boken for å ha skrevet åtte av ti låter selv, vel å merke i samarbeid med tidligere Locomotives-vokalist Hans Jørgen Støp. 
Margaret viser med «Chameleon» at hun er en ekte popartist, ikke bare et idol for åtteåringer. 

MARIT AABY VEBENSTAD 
