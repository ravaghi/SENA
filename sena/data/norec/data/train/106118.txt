Hilary Duff:«Dignity» 

(Hollywood Records/EMI) 

Tegn til liv utenfor sladrespaltene. 

I en alder av 19 har frøken Duff ikke bare en lang filmkarriere å vise til - hun har også solgt 13 millioner plater. 
Det blir nok noen millioner til med «Dignity», og verden er ikke noe dårligere sted av den grunn. 

Litt komisk er det selvsagt at Duff beskriver dette som hennes «modne» plate, når det som først og fremst skjemmer den er umodne tekster. 
Utover det er «Dignity» en tidvis vidunderlig popplate som både sverger til Madonnas eskapader for tjue år siden og det Gwen Stefani driver med nå, hvilket jo ofte er to sider av samme sak. 
Britiske «bad girls» som Sugababes og Girls Aloud er også tydelige veivisere for Duff anno 2007. 

Temaene er lettvektige, men mange av dem viktige fra et tenåringsperspektiv, og den skinnende blanke produksjonen understøtter de ofte utsøkte låtene på forførerisk vis. 
All grunn til å ta Hilary Duff på alvor som popartist etter dette. 

ANBEFALTE KJØP: 
«Never Stop», «Stranger», «With Love», «Danger» 
