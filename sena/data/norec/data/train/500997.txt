Frisk vending
Frekke impulser møter kjent landskap hos Arctic Monkeys 

Arctic Monkeys har alltid vært åpne for nye impulser. 
Siden gjennombruddsalbumet «Whatever People Say I Am, That's What I'm Not» fra 2006 er både punk, ørkenrock og ballader blitt en naturlig del av deres repertoar. 
På sitt femte studioalbum utvider de igjen sitt låtmateriale i en ny og forfriskende retning. 

I likhet med bandets tredje album «Humbug» fra 2009 er også deler av «AM» spilt inn i Rancho De La Luna. 
Studioet i Joshua 
Tree i California er verdenskjent for sine stoner rock-utgivelser med band som Queens Of The Stone Age, Kyuss og Fu Manchu. 
I form av tunge gitarer, skitten lyd og Josh Homme på gjestevokal har dette igjen satt sine spor i Arctic Monkeys lydbilde. 
Bandets fengende tilnærming til ørkenrocken preger platen, men altfor støvete blir det likevel ikke. 

«AM» imponerer med sin samkjøring av rusten rock, Black Sabbath-inspirerte gitarriff og elementer fra både soul, funk, hiphop og r&b. 
Gjennomføringen er frekk, leken og uanstrengt. 
Sheffield-bandet kjenner likevel sine grenser, og med hovedfokus på rocken klarer de igjen å holde sin karakteristiske signatur intakt. 
