Bare få ganger glapp Lars Vaular publikumet ut av sin hule hånd.
En verdig avslutning, men Øyas største scene ble litt for stor for Lars Vaular. 

Han har for lengst posisjonert seg stabilt som en av ledestjernene i norsk hiphop, men som artist er han så evig utforskende i musikalske uttrykk at han er vanskelig å kategorisere. 

I 666-trilogien som ble sluppet i løpet av ett år gikk spennet bredt – fra popkunst med palmesus og catchy refreng i 666 Gir og en soulaktig estetikk i 666 Mening – alltid med et rimelig skarpt blikk på eget liv og de som leves rundt ham, ikke sjelden ironiserende over eget hverdagsliv. 

Lars Vaular har opptrådt på Øya før, men nå har han altså fått æren av å avslutte festivalens siste dag – ingen oppgave å ta lett på. 

Fantastisk entré 

Han vinner i alle fall prisen for beste entré: med solbriller, bar overkropp og en avkuttet brudekjole som strekker seg som en forlengede nett over scenen starter han med «Heartbreak hotell», og vokalen klarer lett å fylle amfiet. 

Han er alene på scenen inntil tredje låt «Stilen», der heises han opp over scenen før låten avsluttes som en romantisk softrockballade med saksofonsolo. 

Han kommer ut igjen i helhvitt og hilser sitt publikum: 
”Jeg heter Lars Vaular”. 
De våkner ordentlig til live først under «DD EG Gjør» – en kruttlåt i denne settingen. 

«En verdig avslutning, absolutt» 

Under «Ung, heit gateflamme» koker det foran scenen tross duskregnet. 

«Eg e fra Bergen» er noe bergensere har en trang til å fortelle, men Lars Vaular er kontroversiell nok til å si at han elsker Oslo – og låten blir en enda større fest med gjester på scenen. 

«God idé» med Store P blir en varm og fin affære. 
Lars Vaular er klar for nytt antrekk, rødt denne gangen, og ny gjesteartist i «Ventet på deg» med Myra, som legger inn myk vokal i instrumenteringen. 
«Det ordner seg for pappa» blir både mektig og rørende idet lysshowet bygger seg opp. 

Han klarer også nesten å holde stemningen oppe i regnet som får deler av publikum til å løse seg opp; med «Fett» lager han et danseshow i de første rekkene. 

Utover i låten «Nøklene» fra 1001 Hjem er det enda flere som ikke bryr seg om regnet. 
«Ninja» kjøres ut med dundrende bassbeats, som bare øker utover mot slutten av konserten – Vaular i toppform, joggende på stedet. 

Og det kulminerer i «Rett opp og ned» – den harde kjerne foran scenen digger i vei. 

Han er umulig å ikke like, en artist som virker genuint ekte, om man kan si det sånn – og raus nok til å dele hovedscenen med dyktige venner – Sondre Lerche var kanskje det mest overraskende innslaget. 

En verdig avslutning, absolutt. 
