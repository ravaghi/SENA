Flare Magnetic
Slik blir iPad nesten til MacBook! 

Det finnes et utall av forskjellige tastaturløsninger til iPad, mange av dem har vi omtalt her på DinSide tidligere (se lenkesamling nederst i artikkelen). 
Vi har ikke vært like begeistret for alle disse tastaturene som vi er for dagens testprodukt, Flare Magnetic. 

Når iPaden er festet til tastaturet, har du langt på vei en innretning som fungerer som en bærbar PC. 

For bakerst på tastaturet sitter det en dokk som iPaden skyves ned i. 
Når den er på plass sørger en kraftig magnet for at iPaden sitter fast og stødig. 

Kan vinkles 

Det store plusset her er at dokk-festene er hengslet, Dermed kan du vinkle iPaden i forskjellige posisjoner, men vi skulle gjerne sett at vi kunne vinklet den enda mer bakover. 
Uansett er dette funksjonalitet som mangler hos de fleste konkurrentene. 

Takket være hengslene kan du også klappe brett og tastatur sammen, som om det var en vanlig PC. 
Siden materialvalget ser ut til å være det samme i tastatur og iPaden, ser det veldig helstøpt ut. 

En annen ting som også mangler hos konkurrentene er det innebygde batteriet på 4000 mAh. 
Batteriet fungerer som en nødlader til iPaden eller andre dingser som lades via USB. 
Du kobler simpelthen ladekabelen i tastaturets USB-port, resten går av seg selv. 

For å lade batteriet i tastaturet kobles det til en PC eller strømforsyning med USB-port ved hjelp av den medfølgende kabelen. 

Selve tastaturet veier 500 gram, så totalvekten blir i overkant av 1.100 gram. 

Enkel kommunikasjon 

Tastaturet kommuniserer med iPaden ved hjelp av Bluetooth, og sammenføyningen er gjort på sekunder. 
I fronten sitter fysisk av/på-knapp, men strømmen skrus automatisk av etter 15 minutter uten aktivitet, selv når tastaturet er påskrudd. 
iPaden går også i dvale når brett og tastatur klappes sammen. 

Vi har ikke målt batteritiden, men den virker å holde i ukesvis ved normal bruk. 

Tastaturet har helnorsk utforming, noe vi setter stor pris på. 
Tastene er litt mindre enn på en normal bærbar PC, og krever derfor litt tilvenning - men er absolutt blant de beste i kategorien vi har lagt våre hender på. 

Over standardtastene sitter noen spesialtaster for ofte brukte funksjoner på iPaden. 
Enkelte av knappene, blant annet den som starter nettleseren og aktiverer søk, fikk vi ikke til å virke. 
Det kan skyldes at vi har oppgradert iPaden til iOS 7, men dette har vi foreløpig ikke fått bekreftet. 

Konklusjon 

Dette er uansett en meget fin tastaturløsning til iPad som absolutt bør vurderes om du er på utkikk etter et slikt. 
Det kan brukes sammen med iPad 2, 3 og 4. 

Prisen er 699 kroner, for mer informasjon sjekk den norske distributøren A-Way. 

Få også med deg disse tastaturløsningene vi har omtalt tidligere: 
