Heroes & Zeros:«Strange Constellations» 

(Nightliner / Universal) 

Nærmere helter enn null, for å bruke bandnavnet. 

Heroes & Zeros har overført den imponerende friskheten etter tålmodig turnering det siste året til plate. 
Lillesandstrioen utfyller hverandre perfekt i det knappe trioformatet, men det er likevel hovedsakelig gitarlyden som driver uttrykket fremover og gir bandet klare ekko fra det mørke åttitallet. 
Denne suggererende, kimende gitaren leder an like stolt og høyreist som hos tidlig U2 og Big Country, mens tilbøyelighetene til dunkel støy tilfører samtidig små doser av både The Cure og Jesus And Mary Chain. 
Da havner Heroes & Zeros selvfølgelig midt i motebag'n med postpønk-klistremerke, men gutta har på overbevisende stil skapt sin egen signatur også her, for øvrig utmerket balansert ved det avsluttende pustehullet «Do This Right». 
En flott debut! 

ANBEFALTE KJØP: 
«Into The Light», «A Strange Constellation», «Oslo Fadeout», «The Foolproof». 
