Spillanmeldelse:Halo Noir 

«Halo 3: ODST» er et småtrivelig, men forglemmelig hvileskjær i den enormt populære «Halo»-serien. 

Den fanatisk religiøse Covenant-alliansen herjer på Jorden. 
Og når supersoldat Master Chief befinner seg mange lysår unna, må mer menneskelige soldater ta på seg ryddejobben alene. 

Det danner grunnlaget for «Halo 3: ODST». 
Her fortelles en «Halo»-historie helt uten Master Chief, mystisk teknologi fra eldgamle sivilisasjoner, enorme ring-verdener og så videre. 

I stedet følger du en tropp «orbital drop shock troopers» på et tilsynelatende umulig oppdrag i byen New Mombasa - dels via ferskingen «The Rookie» som forsøker å finne troppkameratene sine, og dels via tilbakeblikk trigget av funnene «The Rookie» gjør i byen. 

Sistnevnte ligner mest på veletablerte «Halo»-scenarioer, mens «The Rookie» smyger seg gjennom en krigsherjet storby på natten til tonene av jazzmusikk. 

Ja, jazzmusikk. 
Den film noir-inspirerte «detektivhistorien» til «The Rookie» balanserer hårfint på grensen til det absurde, og i kombinasjon med den litt småpinlige, parallelle kjærlighetshistorien mellom to av hans lagkamerater fremstår begivenhetene i «Halo 3: ODST» mer som et interessant konsept enn en fullrealisert, frisk spillopplevelse. 

Derfor blir det at både Nathan Fillion, Adam Baldwin og Alan Tudyk fra kult-serien «Firefly» har sentrale roller i spillet bare en kuriosa - de rekker aldri å bli noe mer enn knagger for en serie actionsekvenser. 

Det tok meg dessuten bare snaue fem timer å fullføre spillet, og flerspillerdelen begrenser seg til et nytt modus - «Firefight» - noen nye brett og gjenbruk av alt multiplayerinnholdet fra «Halo 3». 

Det er allikevel et godkjent actionspill dette. 
Bungie har et svært godt grep om å lage underholdende kampsekvenser, og fraværet av Master Chief til tross - actionformelen fra «Halo»-serien er penslet inn i opplevelsen med stø hånd. 

Det er heller ingen tvil om at dette også kommer til sin rett i flerspillerdelen. 
«Firefight» (som ligner endel på «Horde»-moduset i «Gears of War 2») er et co-op-konsept med stort potensiale, og den samlede «Halo 3»-multiplayerdelen bør være en skattekiste for «Halo»-nykommere. 

Men allikevel er nok «Halo 3: ODST» først og fremst et spill for den hardeste kjernen av «Halo»-fans, spillere som tar imot ethvert glimt av «Halo»-universet med åpne armer. 

For selv om det er et ganske underholdende hvileskjær i «Halo»-mytologien, er innholdet litt for tynt til å sette særlig varige spor etter seg. 

PS: 
I salg fra 22. september. 
