Acer eMachines E527
Den er én av markedets billigste PC-er. 
Men hva duger den egentlig til? 
Vi har testet. 

eMachines er merke under Acer, og består i hovedsak av rimelige maskiner. 
Modellen E527 finnes i flere forskjellige utgaver med blant annet forskjellige prosessorer og minnestørrelse. 
Vår modell er den billigste, og er utstyrt med Intel Celeron-prosessor, 2 GB minne og 320 GB harddisk. 

Her er en kjapp oversikt over de viktigste spesifikasjonene: 

eMachines E527-902G32Mi 15,6" blank skjerm, 1366 x 768 pikslers oppløsning Intel Celeron 900 prosessor, 2,2 GHz. 
Intel GMA 4500M-grafikk (integrert) 2 GB DDR3-minne (maks 4, én slot ledig) 320 GB harddisk, 5400 rpm DVD-brenner for alle formater Kortleser for de vanligste minnekortene (ikke CF) Webkamera, 1,3 megapiksels sensor Trådløst nettverk (WLAN b/g/n) 10/100 Mbit netterkskontakt 6-cellers litiumion-batteri 37.2 cm x 24.7 cm x 4 cm 2,7 kg Leveres med Windows 7 Home Premium, 64 bits Pris: 3.490,- (MPX 21.9.2010) 

Det er ikke noe ved disse spesifikasjonene som tyder på at dette er en kostbar maskin. 
2 GB minne regnes som et minimum i 2010, og prosessoren har kun én kjerne. 
Grafikkløsningen er integrert men burde holde til det meste, med unntak av tunge 3D-oppgaver som spill og lignende. 

For øvrig er dette helt kurante spesifikasjoner for den jevne student, kontorist eller sofasurfer. 

Enkelt 

Designmessig er maskinen også temmelig anonym. 
Den er relativt tykk, hele chassiset er i plast, og utvalget av tilkoblinger er relativt beskjedent. 
Her mangler for eksempel HDMI for enkel tilkobling til TV, Firewire, spor for tilleggskort, og du må klare deg med kun to USB-porter, og overføringshastigheten i nettverket stopper på rundt 12 MB i sekundet hvis du bruker kabel. 

Den brede skjermen har gjort det mulig å utstyre maskinen med numerisk tastatur til høyre, noe som er blitt mer og mer vanlig i det siste. 
Selve tastaturet er svært mykt på midten, men dette byr ikke på problemer under skriving. 
Tastene lager minimalt med "klirrelyder" under skriving, med unntak av mellomrom, slett- og returtastene som kan avgi en litt spiss lyd ved rask skriving. 

Rett over tastaturet til venstre, sitter en meget beskjeden høyttaler som knapt tåler å bli sammenlignet mot en gjennomsnittlig mobiltelefon. 
Du får kun monolyd, totalt strippet for bass, så her må du bruke øretelefoner. 

Skjermen er skarp og fin. 
Kontrast og lys avtar raskt når den vertikale vinkelen forandres, men ikke mer enn hva som er normalt i klassen. 

Pekeplaten er ru og behagelig å bruke. 
Den har et rullefelt til høyre, og to knapper i underkant. 

Oppstart og installasjon 

Første gang du starter PC-en blir du geleidet gjennom en installasjonsprosess der du blant annet skal velge språk. 
Etter ca 10 minutter kan du begynne å bruke PC-en, men installasjon av diverse tillegg fortsetter i bakgrunnen i over 30 minutter. 
Mens dette pågår responderer PC-en temmelig tregt, noe av skylden må den relativt enkle Celeron-prossesoren ta, den er slett ikke optimal for å kjøre mange oppgaver samtidig. 

Som vanlig får du en haug med tilleggsprogrammer med "på kjøpet". 
Disse kan ofte nedgradere brukeropplevelsen noe. 
Dette opplevde vi imidlertid ikke som noe stort problem på denne PC-en, sammenlignet med mye annet vi har testet de siste årene. 
Det meste lar seg dessuten raskt fjerne via kontrollpanelet eller ved hjelp av programmer som Decrapifier. 

Svært stillegående 

Det slo oss imidlertid at maskinen er svært stillegående. 
Ved lette oppgaver som surfing, musikkavspilling og tekstbehandling kan det gå laaang tid mellom hver gang viften starter - om den i det hele tatt gjør det. 
Det er slett ikke hverdags i billig-segmentet, og er et stort pluss for denne PC-en. 

Derfor ville vi ikke nølt med å koble den til stereoanlegget for å spille musikk fra Spotify, nettradio og lignende. 
Muligens også video tilkoblet TV, men det skal vi komme tilbake til i en annen artikkel. 

Ytelstestester 

Maskinen er behagelig å bruke, den blir aldri særlig varm (kanskje mye takket være romslig chassis), og vi opplever den ikke som noen sinke under normal, lett bruk. 

Windows 7 opplevelsesindeksen gir oss følgende resultater: 

Celeron 900-prosessoren er blant de raskeste enkeltkjerneprosessorene på markedet, men det er som kjent ikke veldig mange igjen av disse nå. 
Passmark rangerer prosessoren som "lavre midt-skikt", her ser du den sammenlignet mot noen andre aktuelle prosessorer fra PC-er i 4-5000-kroners klassen: 

I praksis? 

I skrivende stund kjører vi Word 2010, i bakgrunnen spiller vi musikk via Windows Media Player, og vi veksler mellom Word og surfing på nettet. 
YouTubes Flash-videoer i inntil 720P (1280 x 720 piksler) kjører i hovedsak fint uten hakking - så lenge den får kjøre alene uten andre prosessorkrevende oppgaver i bakgrunnen. 

På andre videoformater er inntrykket det samme. 
Enkelte videoer lot seg avspille i full HD (1080P), både MKV- og DivX-filer, men i scener med mye bevegelse opplevde vi av og til hakking. 
Vi brukte her Windows Media Player Classic Home Cinema, som har støtte for grafikkortaksellerert avspilling. 

DVD-avspilling er ikke noe problem i det hele tatt. 

Viften starter nærmest umiddelbart ved avspilling av video, men stopper raskt når avspillingen er ferdig. 
Den er uansett så lavfrekvent at den aldri blir et plagsomt moment. 

Batterilevetiden målte vi i to omganger - én gang uten belastning, og én gang med kontinuerlig videoavspilling. 
I den første testen klarte maskinen 246 minutter, altså i overkant av 4 timer. 
Under kontinuerlig videoavspilling var det slutt etter 177 minutter, altså nesten 3 timer. 
Normalt sett vil altså batterilevetiden ligge et sted mellom 3 og 4 timer, noe som er helt kurant i denne klassen. 

Konklusjon 

Acer eMachines E527 med det rimeligste oppsettet er en helt grei kontor-, musikk- og surfemaskin for deg med begrensede behov. 
Vi gir et stort pluss for at den er svært stillegående. 

Det er imidlertid ingen kraftkar dette, den sliter litt når det skal gjøres flere ting samtidig, spesielt når det er video inne i bildet. 
Den er også i overkant beskjedent utstyr når det gjelder utstyr og tilkoblinger. 

Totalt sett lander vi på en treer på terningen, men det betyr ikke at det er en dårlig PC. 
Slett ikke. 
Det kan imidlertid være smart å legge noen hundrelapper til på bordet, og gå for samme maskin med dobbelkjernet prosessor (Celeron T3300) og 3 GB minne. 
Denne vil være langt mer potent, og sannsynligvis takle alt av høyoppløst video uten problemer. 
Pris på denne er i skrivende stund 3.990 kroner hos MPX. 

Takk til MPX for utlånet av maskinen! 
