Creative Zen Stone Plus
TEST: 
Den lille spilleren har fått display, doblet kapasitet og overraskende mange funksjoner. 

Det er ikke mer enn tre måneder siden vi publiserte testen av Zen Stone, den minimalistiske spilleren som skulle konkurrere mot iPod Shuffle. 
Kjenner du ikke til disse spillerne kan vi kort oppsummere at det er MP3-spillere med 1 GB kapasitet, og som kun er i stand til å spille musikkfiler, enten i rekkefølge eller (helst) i blandet rekkefølge. 
Begge spillere fikk terningkast fire i våre tester, som du finner her. 

Det gikk ikke lang tid før Creative annonserte en mer avansert utgave av Stone, kalt Stone Plus. 
Prisen har økt fra 349 til 599 kroner, men kapasiteten er doblet til 2 GB. 
For øvrig kan Stone skilte med tilleggsfunksjoner som FM-radio, stoppeklokke, stemmeopptaker og klokke/dato, og den har også fått en liten rund OLED-skjerm på størrelse med en 50-øring. 
Ja, det er smått dette her, spilleren måler beskjedne 55,6 x 35,4 x 12,8 mm og veier ikke mer enn 21 gram. 
Det er omtrent identisk med lillebror Stone, men som bildet viser er den noe større enn konkurrenten fra Apple. 

Innpakningen er i avrundet plast. 
Vårt testeksemplar er hvitt, men synes du det er kjedelig kan vi opplyse at Stone Plus kommer i sort, hvit, rød, blå, rosa eller grønn. 
Det følger også med et søtt skinnetui og nøkkelring, sistnevnte har stor åpning og kan henges i buksehempen, men vi undrer oss litt over hvorfor Creative ikke utstyrer Stone-spillerne med en klypeløsning, slik Apple har gjort med sin iPod Shuffle. 
Hva ville du for eksempel foretrukket på joggetur, en MP3-spiller i nøkkelring eller med klype? 

Ved siden av minijack-kontakten på toppen sitter en snarveiknapp som kan programmeres til å gå direkte til en funksjon du bruker ofte, eller veksle mellom musikk og radio. 
Til høyre for denne sitter den lille mikrofonen. 
Opptaksformatet er sterkt komprimert WAV, og kvaliteten er så som så. 
Som diktafon kan den uansett helt sikkert gjøre nytten for mange. 

I fronten sitter skjermen til venstre for navigasjonsknappen med fire akser. 
Knappen i midten har flere formål, blant annet avhengig av hvilken funksjon du benytter. 
Et kort trykk leder deg inn i funksjonsmenyen, to korte trykk under avspilling pauser musikken, et langt trykk tar deg til innstillinger. 
Slikt blir det gjerne krøll av, noe som ofte er et problem på bittesmå spillere med mange funksjoner. 
Det hjelper heller ikke når det i tillegg er enkelte forsinkelser her og der. 
Dette kommer til dels fram i klippet under: 

Uten å slakte betjeningen fullstendig, innrømmer vi gjerne at vi har prøvd smartere og mer intuitive løsninger. 
Til Creatives forsvar nevner vi at alt kan læres, det tar bare litt lengre tid i dette tilfellet enn i mange andre. 
Vi må likevel gi pluss for at Stone Plus har norske menyer! 

Husk å justere lyden 

Lydkvaliteten fra de medfølgende ørepluggene er ikke all verden, men det er i det minste bedre bass enn i dem som fulgte med Stone. 
Den æren må pluggene dele med en egen bass boost-innstilling i spilleren. 
Etter å ha jobbet litt med equalizeren fikk vi justert diskant og mellomtone til nivåer som gjorde lydbildet straks mye mer balansert og behagelig. 
Men når det er sagt: er god lyd viktig for deg kommer du langt ved å investere noen hundrelapper i ordentlige klokker. 

Lavt lydnivå er ofte et problem på MP3-spillere, men ikke på Zen Stone Plus. 
På en skala som går til 25 var vi aldri over 15 på lydnivå. 

Radiomottakeren er overraskende god, langt bedre enn vi hadde fryktet fra en så liten spiller. 
Vi fikk inn flere kanaler med akseptabel styrke bak betong og stål i Mølleparken, der vi flere ganger tidligere ikke har fått inn noe som helst på andre radioer. 

Kobles til over alt 

Og når vi først er i skrytemodus må vi også berømme Creative for å tenke særdeles enkelt når det kommer til tilkobling og overføring. 
Her kan du bruke nær sagt alt av datamaskiner, operativsystemer og musikkprogrammer for å overføre, eller du kan bruke en vanlig filbehandler og bare dra og slippe mapper og filer over til spilleren. 
Musikken kan dessuten også føres tilbake til PCen når det er ønskelig. 

Nevnte vi at Zen Stone Plus har en helt vanlig miniUSB-kontakt for tilkobling til PC og tilhørende lading? 
Det burde vært obligatorisk på alle spillere, men det er det dessverre ikke. 
Fulladet skal spilleren klare rundt 9,5 timer med avspilling, og det er heller ikke verst. 

En ripe i lakken står derimot overføringshastigheten for, som dessverre kun er på USB 1.1-nivå, dvs i overkant av 1 MB i sekundet. 
Det tar med andre ord en halvtime å fylle spilleren til randen med musikkfiler. 
Det hadde tatt et par minutter dersom den hadde støttet USB2.0 HighSpeed. 

Konklusjon 

Vi elsker at Zen Stone Plus kan kobles til over alt, og formen er utvilsomt behagelig avrundet og fin. 
Lydkvaliteten er akseptabel og funksjonsutvalget er imponerende stor. 
Dessverre er sistnevnte også med på å trekke totalinntrykket noe ned, takket være litt knotete betjening. 
Det er synd at Creative ikke har funnet en vinnerformel på betjeningssiden, slik vi mener både Sony og Apple har klart med sine spillere. 
Men noen dårlig spiller er dette slett ikke. 
