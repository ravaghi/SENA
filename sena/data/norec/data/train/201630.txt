TEST:Ford S-Max i rimeligste utgave 

Ford S-Max er en flott familiebil. 
Spørsmålet er om den minste dieselmotoren holder i en så stor bil. 

Ford S-Max er en bil vi har stiftet bekjentskap med mange ganger, og den byr fortsatt på litt ekstra godfølelse i klassen for fleksi/flerbruksbiler. 
Her er det ikke bare praktiske egenskaper som er prioritert, for også kjøreopplevelsen holder et høyt nivå. 

Spørsmålet er hva som skjer når man putter en liten 1,6-liters dieselmotor inn i en så stor bil. 
Tidligere i år ble nemlig innstegsmotoren ny. 
Ut forsvant en 2,0-liter og inn kom en 1,6-liter. 
Men begge hadde samme effekt – 115 hestekrefter. 

Stor oppgave 

Mange er kanskje skeptiske til om en så liten motor klarer brasene i denne digre bilen. 
Skepsisen er ikke helt uten grunn, for denne bilen veier tross alt over 1.600 kilo. 

På papiret ser imidlertid ikke ytelsene så ille ut. 
0-100 kilometer i timen går på 12,2 sekunder, og maksimalt dreiemoment er 270 newtonmeter mellom 1.750 og 2.500 omdreininger. 
Førsteinntrykket harmonerer med dette. 
Denne bilen oppleves ikke unormalt treg, snarere tvert i mot ganske ordinær hva fartsressurser angår. 

Godkjent 

Med lite last og ekstra vekt i bilen har man absolutt brukbar akselerasjon gjennom girene, spesielt i mellomregisteret på motoren. 
I tillegg er motoren rimelig smidig, selv om du bør unngå de laveste turtallene om du trenger litt krefter, eksempelvis ved kjapp igangsetting. 
Girkassen er godt tilpasset kreftene og norske fartsgrenser. 
I 100 kilometer i timen ligger du på snaut 2.000 omdreininger i sjettegiret. 

Ikke noe stort overskudd 

Det er først og fremst når du fyller opp bilen litt og prøver deg i tyngre terreng at du kjenner at motoren tross alt ikke orker all verdens. 
Her forsvinner den følelsen av overskudd som mange dieselmotorer i dag har. 
Men noe stort problem oppleves det ikke som. 
Du må bare regne med litt mer planlegging av kjøringen og litt hyppigere girskift, som i og for seg ikke er så ille med den fine girkassen. 

Dersom du kjører mye og langt med full bil, bør du imidlertid vurdere å ta skrittet opp til 2,0-literen med 140 hestekrefter. 
Den har en annen punch når de tyngre jobbene skal gjøres. 

Imponerer på kjøreegenskaper 

Uansett motor, den fine kjørefølelsen i S-Max er i god behold. 
Her får du merkbart mindre understyring enn hos det meste av konkurrenter når du presser en smule på i svingene. 
I stedet styrer bilen fint rundt svingene, og gir deg litt av den følelsen mindre Ford-modeller har utmerket seg på de senere årene. 
Skjønt, S-Max kjennes både tyngre og høyere enn «lillebror» Mondeo i svingene. 

Styrefølelsen er også langt skarpere enn det som er vanlig i denne typen biler. 
Her kjenner man mer av hva forhjulene driver med. 
På den negative siden opplevde vi litt sporing, men dette kan være dekkrelatert. 

God komfort 

Selv om S-Max er den bilen i klassen som gir mest kjøreglede, har den også meget god komfort. 
Fjæringsoppsettet er ikke spesielt stramt, tvert imot ganske smidig. 
I tillegg er S-Max en stor bil med lang akselavstand, noe som merkes i positiv retning i litt høyere hastigheter. 
Støynivået er også absolutt godkjent, i alle fall på vinterdekkene vi kjørte den på. 

Plass og interiør 

Plassforholdene har vi omtalt flere ganger tidligere, men kort oppsummert er dette en bil som burde ha plass til det meste. 
Om du bare er ute etter en femseter, har du god bakseteplass og svært god lasteplass. 
Den tredje seteraden er definitivt best egnet for barn, men det er ikke umulig for litt mindre og smidige voksne å klemme seg inn. 
Men forutsetningen er uansett at de på midtre seterad gir litt plass. 
Bagasjeplassen med alle seter i bruk er snau, men ikke helt ubrukelig. 
Men skal du på ferie med syv personer, bør du gå opp på storebror Galaxy, eller eventuelt Volkswagen Sharan. 

Helt foran i bilen er førermiljøet trivelig og kvalitetsfølelsen god. 
Sittestillingen er litt preget av hva slags biltype vi snakker om, men man sitter uansett behagelig og tett nok på de viktigste instrumentene. 

Pris og konkurrenter 

Billigste utgave av S-Max 
1.6 TDCi koster fra 355.000 kroner. 
Spranget opp til 2.0 TDCi er på 34.000 kroner, og det er en såpass stor sum at behovet for mer motor i alle fall bør vurderes. 
I forhold til konkurrentene er S-Max jevnt over uansett hakket dyrere, men også hakket større. 
Spesielt biler som Volkswagen Touran, Opel Zafira og Peugeot 5008 er likevel verdt å titte nærmere på. 
Disse er i tillegg til å starte mellom 55.000 og 25.000 kroner lavere i pris også plasseffektive og jevnt over gode biler. 

Dersom du er ute etter en bil som matcher disse bedre på pris, er Ford C-Max en mer direkte konkurrent. 

S-Max på sin side stiller med en svært god kombinasjon av kjøreegenskaper og komfort. 
Og det er nok til at den fortsatt er interessant, og god nok til en 5'er på terningen. 
