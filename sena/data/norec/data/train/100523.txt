Mark Olson:«The Salvation Blues» 

Mark Olson: 
«The Salvation Blues» (Hacktone/Bonnier Amigo) 

Et av mine største ønsker her i livet er at Mark Olson og Gary Louris skal slå sine «pjalter» sammen og gjenoppta magien de skapte som The Jayhawks på første halvdel av nittitallet. 
I mellomtiden er Olsons nye soloalbum det nærmeste vi kommer, siden Louris er med som låtskriver og korist på flere av låtene. 

«Clifton Bridge» er det ypperste eksempelet på hva de er i stand til å skape sammen; av alle hvite, mannlige rockstemmer i verden er det antagelig disse to som passer aller best til hverandre. 
Albumet er imidlertid mer enn et Jayhawks-substitutt, det er et gripende vakkert utsnitt av den nyskilte Olsons liv, som føles oppløftende til tross for en høyst tilstedeværende tristesse. 

«There's such joy in sweet moments to be found in this world», synger han, på en plate som briljerer med kosmisk amerikansk musikk av den tindrende, lyse sorten. 
Endog med låter spilt inn i Oslo, som mannen besøker neste uke. 
Dét blir sannsynligvis helt fantastisk. 

ANBEFALTE KJØP: 
«Clifton Bridge», «National Express», «Salvation Blues», «Sandy Denny», «Your Time Will Come» 
