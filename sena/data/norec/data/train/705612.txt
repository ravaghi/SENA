Moro-Thor inntar galaksen
Mer og bedre humor og et nytt syn på hva Ragnarok betyr. 
Den norrøne superhelten Thor bærer godt en tredje film uten alle heltekollegene fra Marvel. 

Thor: Ragnarok 

Sjanger: 
Fantasydrama. 
Nasjonalitet: USA 2017. 
Regi: 
Taika Waititi. 
Manus: Craig Kyle, Christopher Yost, Stephany Folsom, Eric Pearson. 
Skuespillere: Chris Hemsworth, Tom Hiddleston, Cate Blanchett, Idris Elba, Jeff Goldblum, Tessa Thompson, Karl Urban, Mark Ruffalo, Anthony Hopkins. 
Lengde: 
2 timer 10 min. Aldersgrense: 12 år. 

Eller uten og uten: 
Hulken har fått en riktig så stor og viktig rolle i kampen om å redde Åsgard fra undergang: den varslede Ragnarok. 
Også Dr. Strange og Black Widow dukker opp. 

Thor sitter lenket i et bur i et slags brennende helvete når den tredje Thor-filmen starter. 
Den flammende Surt varsler at Ragnarok er i gang. 
Men Thor er tøff, og kommer seg hjem til Åsgard. 

Der venter etter hvert en minst like grusom trussel, i form av den ukjente, maktsyke og uovervinnelige storesøsteren Hela (Cate Blanchett), som ikke bare er tronarving etter Odin, men også dødsgudinnen. 

«Inspirert» av andre serier 

Ufrivillig, og ribbet for sin elskede hammer, havner Thor så på en planet langt, langt borte. 
Her hersker en slags Hunger Games-stemning, og Thor må kjempe for livet mot sin gamle allierte, Hulken, for å overleve. 

Den tredje Thor-filmen er en kjærkommen pause fra det litt overlessede Avengers-universet, og den beste i serien hittil. 
Det skyldes i hovedsak at hovedkarakterene Thor, Loke og Banner får litt mer kjøtt på personligheten, at dialogen er fin, og at kjapp dialog-humoren er utvidet med avvæpnende, selvironisk kløning. 

Dataanimasjonen av landskaper og byer blitt mer naturtro. 
Men at «Thor» denne gangen låner estetikk fra både «Star Wars», «The Hunger games» og «Malificent» er et tveegget sverd: det tilfører noe nytt, men fjerner seg samtidig langt fra den norrøne mytologien, som er Thor-universets særpreg. 

Verdensherredømme igjen 

Fortsatt mangler konflikten en logikk utover at noen er maktsyke og vil ha verdensherredømme. 
Selv om «Thor: Ragnarok» er reinspikka fantasyunderholdning der alt bør skje på mest mulig spektakulært vis, bør det være mulig å finne smarte, logiske sammenhenger uten at det går på bekostning på effekter og action. 
