Fremmed Rase:«Pisspreik» 

(Norwave) 

Elegant pisspreik fra trønderrappere. 

Rap på trøndersk har, hvis vi ser bort ifra «legendariske» Ståle Stil og «P-p-p-pizzafyll!», vært en sjeldenhet. 
Men for noen år siden skiftet Alien Breed både navn og tungemål, og med låten «Fem flate øre» fra i fjor ble Fremmed Rases trønderrap tatt inn i den norske hip hop-varmen. 
«Pisspreik» lever kanskje opp til tittelen sin på mange måter, men samtidig er rimene så bra og underholdende at hvert eneste spor er mer enn verdt å høre - hvis man tåler litt trøndersk griseprat, som i den ytterst ordelegante «Råne». 
Den lokale kulturarven bæres også videre ved å sample trønderhelter som Hans Rotmo og trønderbattaljonen fra TV2-serien «Lyckliga gatan». 
Kapabel, Ordføreren og MC Apekatt har levert et tvers igjennom ironisk og særegent album som er nesten-genialt i sin intetsigendehet. 
