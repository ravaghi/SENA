TEST:JBL OnBeat Micro 

Liten og enkel iPhone/iPod-dokk med innebygd høyttaler. 

Etter at Apple endret ladekontakten på siste generasjons iPhone og iPoder, er det mange som trenger en ny dokkingstasjon, og da gjerne en som både lader og lar deg spille av musikk samtidig. 

Faller du i denne kategorien kan JBL Onbeat Micro være et alternativ. 
Her er nemlig den nye Lightning-kontaken på plass, slik at den passer din iPhone 5, iPod Touch 5, eller siste versjon av iPod Nano. 

Enkel og grei 

Selve enheten er såpass minimalistisk at du ikke trenger noen bruksanvisning. 

Foran selve Lightning-pluggen har du en av/på-bryter, og til høyre har du volum-knappene. 
Legg merke til at du altså må styre låtvalg direkte på din i-enhet: 

Den har i tillegg en vanlig USB-inngang på baksiden for lading av andre enheter, samt en AUX-inngang (vanlig minijack): 

Det som mangler er muligheten til å spille av musikken trådløst, her finnes det altså verken AirPlay eller Blutooth-mulighet. 
Er dette viktig for deg må du altså se på andre alternativer. 

Solid 

OnBeat Micro virker som en solid enhet. 
Toppen er kledd i en slags metallgrill, mens undersiden er i hardplast. 
På undersiden finner du også batteridekselet, som kan fylles med fire AAA-batterier om du skal bruke enheten utendørs eller ta den med en rask jobbtur. 
Den oppgitte brukstiden med batterier er forøvrig fem timer. 

Vær likevel oppmerksom på at OnBeat ikke lader i-enheten din når den går på batteri. 
Siden smartmobiler stort sett alltid har behov for lading, er det en unødvendig begrensning som i praksis gjør at du alltid bør ta med deg strømadapteret på tur. 

Selve Lightning-pluggen holder forøvrig iPhonen din svært godt på plass. 
Så godt faktisk at du faktisk må holde på OnBeaten med den ene hånden når du skal ta iPhonen av. 

Og lyden? 

Størrelsen på høyttalerelementene gir naturligvis sine begrensninger, og det er ikke til å komme i fra at bassen godt kunne vært noe kraftigere. 
Lydkvaliteten er likevel overraskende god til å komme fra en så liten enhet i dette prissjiktet, og vi gir JBL pluss i margen for at OnBeat Micro i tillegg klarer å spille høyt uten å vrenge lyden. 

Konklusjon 

JBL OnBeat Micro kostet nesten 1.000 kroner da vi så den første gang, og det synes vi er litt for mye. 
I dag får du den imidlertid til rundt 600 kroner hvis du leter litt, og til den prisen er det ikke mye å klage over. 

Ideelt sett skulle vi selvsagt ønsket oss Blutooth eller Airplay-mulighet, men på kontorpulten, eller som en liten reisepartner på traurige hotellrom duger dette ganske enkelt i massevis. 

JBL OnBeat Micro 
