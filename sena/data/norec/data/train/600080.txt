Alle gode ting er tre
Den tredje og siste filmen i trilogien "Snabba Cash" drar deg langt inn i Sveriges underverden, og det tar faktisk litt tid å komme seg ut igjen. 
På vei hjem fra kinoen merket jeg plutselig at jeg lå litt ekstra langt nede i setet "gangsta style", i tilfelle noen skulle skyte på bilen. 

Du må ikke ha sett de to første filmene for å kunne nyte "Snabba Cash: 
Livet Deluxe", men det er en fordel å kjenne karakterenes forhistorier. 
Filmene er basert på de bestselgende bøkene til Jens Lapidus, og har tre ulike regissører. 
Mine favoritter er nummer en, Daniel Espinosa, og nummer tre, Jens Jonsson. 
Nummer to, Babak Najafi, uttalte at han ville skape avsky for den svenske underverdenen. 
Og det klarte han, men han klarte i samme sving ikke å skape engasjement for filmens karakterer. 

I den siste og tredje filmen hvor alle tråder og skjebner samles, har regissør og manusforfatter, Jens Jonsson, klart å skape både avsky og engasjement. 
I tillegg har han skapt en kompleksitet i karakterene som er forfriskende i denne sjangeren. 
Man føler med dem og forstår dem, samtidig som man blir skremt av deres følelsesløse handlingsmønster og logikk. 

Handlingen går i grove trekk ut på at Jorge (Matias Varela) skal gjøre et siste kupp, Sveriges gjennom tidenes største verditransportran. 
Politiaspiranten Martin Hägerström (Martin Wällström) blir håndplukket til å bli infiltratør i en hemmeligstemplet operasjon med mål å felle lederen for Stockholms serbiske mafia, Radovan Krajnic (Dejan Cukic). 
Natalia Krajnik (Malin Baska), Radovans jusstuderende datter, havner i kryssilden når faren blir utsatt for et mordforsøk, og JW (Joel Kinnaman) reiser til Amerika for å finne ut hva som har skjedd med hans forsvunne søster. 
Alle har altså nok å stri med, og nok en gang slynges deres ulike skjebner inn i hverandres på kompliserte og potensielt dødelige måter. 

Det som trekker litt ned er at filmen til tider kan være litt forvirrende siden det er så mange ulike karakterer å forholde seg til, spesielt hvis du ikke har sett de to første filmene. 
Utenom det er det bare å la deg føre med av intense actionscener, storslåtte planer, kjærlighet, hevn, hat – og fabelaktige skuespillere. 
Den beste actionfilmen så langt i år. 
