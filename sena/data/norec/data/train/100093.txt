Sichelle «Sichelle»
(Eccentric) 

Fuck meg, dette er fint. 

Sand-til-Sahara-problemstillingen har ridd de spede norske R&B-forsøk som en mare, men 19 år gamle Sichelle viste i fjor med «Fuck deg» at hemmeligheten er å få det til å sitte med norskspråklige tekster - slik Sandra Lyng Haugen og Lille Philip viste med «Sommerflørt» allerede i 2005. 

En viss eim av svinnende nyhetsverdi kan muligens stå i veien for stort salg hva Sichelles debut angår, like fullt er den forbausende morsom å høre på, nesten hele veien igjennom. 

Produksjonen er først og fremst poporientert, hvilket er et pluss - å prøve for hardt å være original er en av R&B-genrens største fallgruver. 
Det er da også ofte utmerket pop, dette: 
Korte, poengterte, søte sanger og sjarmerende tenåringsdramatiske tekster. 

Det er ikke fritt for R&B-klisjeer her heller, men du verden så mye festligere det er å høre dem med norsk tale - av en jente som synger nydelig og bringer tøff karisma til bordet. 

ANBEFALTE KJØP: 
«Freaky», «Feil», «Jeg vil», «Bare gjør det» 
