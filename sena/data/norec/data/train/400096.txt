«Tingeling:»Rosa sukkerspinn med god moral 

Fine feer i søt og god historie. 

Søte er de, høyt flyr de og heldigvis er noen av dem ganske tøffe og egenrådige også. 
Drømmebeistet er den syvende i rekken av Tingeling-filmer, men den rampete feen fra Peter Pans eventyrunivers må her spille birollen i sin egen film. 

Hovedrollen er den hjertegode feen Fie som passer på at alle dyrene i Drømmehagen har det bra. 
En dag finner hun et stort og stygt beist av et dyr som våkner fra en lang dvale. 
Men selv om det ser ut som et monster, er det egentlig slemt? 
Lille Fie, med hjelp fra Tingeling og bøtter med tryllestøv, bestemmer seg for å finne ut av monstergåten. 
De tøffe speiderfeene er fast bestemt på at beistet må ufarliggjøres. 
I spissen står Nyx, feenes variant av krigerprinsessen Xena. 

God moral 

Dette er Disney på sitt mest sukkersøte, men helt uten brodd er den ikke. 
Selvsagt ser feene ut som små, flyvende varianter av smellvakre Barbie-dukker. 
Kroppsjag og skjønnhetstyranni kan man si mye om. 
Filmens moral er at man ikke skal dømme noen på det ytre. 
Her kunne nok feene gått foran som bedre eksempler. 
I stedet ser de ut som syltynne supermodeller. 

Når det er sagt, er Tingeling og legenden om drømmebeistet faktisk både underholdende, morsom og ganske sjarmerende. 
Humoren er lun, og feenes kommentarer er kvikke og smarte. 
Det er også litt festlig at guttefeene er ganske hjelpeløse. 
Damene er både intelligente og barske, så rollemønstrene beveger seg sakte og sikkert i riktig retning også hos Disney. 

Med fargerik dataanimasjonen, og tryllestøv som tilfører en aldri så liten dose magi, er bildene langt fra kalde og sjarmløse. 
Alt i alt er dette en film med en godt fortalt, men ukomplisert historie som bringer frem godfølelsen. 
Filmen kommer til å bli en suksess hos de minste — spesielt jentene. 
