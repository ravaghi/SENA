Pogo Pops:«The Very Best of Pogo Pops» 

(Sony BMG) 

Når man hører denne «Best of»-samlingen, kjenner man at man har savnet Pogo Pops. 

Ut fra en norsk popmålestokk var Pogo Pops på mange måter selve lyden av nittitallets første halvdel - nærmest enestående som de var i sin genre. 
Heldigvis tok Frank Hammersland med seg låtsnekkerferdighetene sine over til Popium, da Pogo takket for seg. 

Men det er ikke av den grunn mindre morsomt å høre igjen låter som «Man Inside My Head», «Crash» og «My Mind Explodes», og skjønne hvor fabelaktig godt de har tålt tidens tann. 
Også to nye spor har fått plass på platen, «Come On Over» og «Sister Sister». 

To klare bevis på at bandet har den unike klassiske popmeloditeften i behold - og at gjenforeningsturneen deres i sommer forhåpentlig blir mer enn en ren nostalgitripp. 
