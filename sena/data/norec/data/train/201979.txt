TEST:Nye BMW X6 viser pondus 

Den er fortsatt rar, men den er det ypperste X'en BMW kan tilby. 

Året er 2008. 
BMW har akkurat sluppet sin nye dinosaur. 
En avart bilverdenen ikke har sett maken til. 
En bil som kanskje kunne passet inn i en Steven Spielberg-film. 
Et merkelig kompromiss: SUV utkledd som en sportscoupé? 
Det er omtrent som å kle opp en sumobryter i tights. 
Det funker nok, men det blir sjelden pent. 

At bilen vakte oppsikt, var det ingen tvil om. 
At den provoserte mange, er også sant. 

Der ingen lar seg provosere 

Nå er andre generasjon her – i det hele tatt før noen av de konkurrerende merkene har funnet på å lage noe tilsvarende. 

Karakteristikkene har vært mange. 
Men sør i Europa, i Kina – og her vi er nå for å teste den nye versjonen, i USA, har den solgt riktig så godt. 
I land hvor ingen lar seg provosere av hvilken skyss du kjører. 

Hele 260.000 X6-er er solgt siden den kom ut av egget. 
Det må sies å være utrolig bra for en nisjemodell. 

I Spartanburg i South Carolina bygges nesten hver femte BMW som selges rundt omkring i verden. 
300.000 eksemplarer av X3, X4, X5 og X6 skrus sammen hvert år. 
Nå investerer BMW en milliard kroner for å øke kapasiteten med 50 prosent - til 450.000 biler. 

Det gjør denne fabrikken ikke bare til BMWs største, men samtidig blir BMW faktisk også USAs største bileksportør. 
Og det med en modell-serie de ikke hadde før X5 startet i ringen i 1999. 

Upraktisk X5 

Så hva er nytt på X6? 
Faktisk det meste, selv om det kan være vanskelig å se forskjell i forhold til den gamle modellen. 
Linjene er de samme. 
Coupéformen, de brede hoftene og den ekstremt høye stussen er kjennetegn som viser muskler. 

Den er selvsagt bygd på X5-plattformen, men den er skarpere og kjøreegenskapene er bedre. 
Kjører du en ordinær X5, forventer du ikke at det skal være sportsbiltakter over den. 

Men når du setter deg inn i en frekk coupéform som oser av muskpondus, ja da SKAL den takle svinger. 
Da skal den ha styrefølelse. 
Da skal det være presisjon. 

Og her har BMW gjort hjemmeleksa si. 
Ikke bare i forhold til den gamle X6, men også i forhold til nye X5. 
Forskjellen mellom disse søsknene er blitt mer betydelig. 
Nå er de to brødre som ikke er brødre. 
De har fått hver sin far. 
Hvert sitt DNA. 

To tonn med kjøreegenskaper 

Idet jeg utfordrer noen gromme svinger rundt Greenville, nekter jeg tro at det er 2 tonn SUV – unnskyld, SAV (Sport Activity Vehicle), jeg holder i kringla. 

Jeg tør påstå at det ikke finnes maken til kjøreegenskaper hos noen annen konkurrent i denne klassen. 
Ikke om den begynner på P eller M, heller. 

Grepet er oppsiktsvekkende. 
Den understyrer svakt, og reagerer med en styrekarakteristikk som er så BMW-sk som det går an - uansett om du kjører batteribilen i3 eller denne tyrannosaurusen. 
Tung, men alltid presis og spontan. 

xDrive-systemet er satt opp med en 40/60-fordeling med 100 prosent til den akselen som måtte trenge det. 

Bakkeklaringen er 21 centimeter, og det er heller ikke gærent om du skulle finne på å ta den med på en liten bærtur. 

BMW har vært flinke til å vide ut kjørefølelsen i sine siste utgaver. 
De har fått bygd inn mer komfort, uten at det har gått på bekostning av muligheter for stramt oppsett. 
Her er X6 fullendt. 
For kjører du på med full Dynamic-pakke, kan du spise en sving til frokost eller velge å rulle lettbeint selv på 315/35-20 ved hjelp av et par tastetrykk. 

Seinere på dagen får jeg teste den på banen hos BMW Performance Center i Spartenburg. 
Både på tørt og søkkvått føre. 

Balansekunst er det første ordet jeg tenker på. 
Nesten uansett hvor mye jeg prøver å vippe den av pinnen, holder den stø kurs. 

Den vagger ikke som en annen SUV. 
Og den føles vesentlig mindre ut enn sine 4,9 meter og nesten to meter i bredden. 

Det er her sumobryteren viser sin sanne styrke. 
Kompromissløs, men samtidig smidig. 

Så var det avgiftene, da 

BMWs TwinPower turbo bensin- og dieselmotorer har fått en reduksjon i forbruk på inntil 22 prosent siden forrige generasjon. 

Den billigste varianten er en nedstrupet 3-liter diesel med 211 hestekrefter til 878.500 kroner. 
Et eksempel som viser norsk avgiftssystem i praksis: 
En 30d med 258 hester - altså samme motor, samme moment, samme utslipp, samme forbruk og samme vekt - koster 938.700 kroner. 

Den har 60.200 kroner mer i avgift! 
Bare på grunn av noe mer effekt. 

Heldigvis er standardpakka ganske god: Skinn, 8-trinns sportsautomat, 19-toms hjul, bi-xenon, elektrisk bakluke og Driving Assistant Safety-pakke er inne før du begynner å spekke. 

Men det er også et par andre ting du MÅ ha: 
En slik bil fortjener M-Sportpakke til 48.600 kroner og Adaptive Suspension Dynamic-pakke til 36.500 kroner, som gir fulle justeringsmuligheter fra komfort til sharpness, og sørger for at X6 går på skinner. 

Drivkraften fordeles mellom høyre og venstre bakhjul slik at bilen holder sporet - spesielt i svinger hvor momentet økes på det ytterste hjulet. 

To råtasser 

Skal du virkelig gasse deg, har du to råskinn å velge mellom inntil en ren M-versjon kommer: 

50i med V8, 450 hk/650 Nm og 0-100 på 4,8 sekunder. 
(Pris kr 1.509.900,-)Eller du kan velge trippel-turbo-dyret M50d (også 3-liter diesel) med 381 hk/740 Nm og 0-100 på 5,2 sekunder.(Pris kr 1.336.300,-). 

Det som imponerer enda mer, er et blandet forbruk på 0,66 liter på mila. 

Og går du for den siste sumobryteren - M50d som kan trøkke deg i ryggen med et lastebilmoment på 750 newtonmeter - kan du like godt sikre deg en bleie du også. 

- Vi gleder oss til å slippe den nye X6 på markedet 6. desember, sier markeds- og kommunikasjonsdirektør Christian Gottschalk i BMW Norge. 
