Hvordan covre perfeksjon?
Sterke navn prøver seg på Fleetwood Mac. 
Langt fra alt er minneverdig. 

ALBUM: 
Coveralbum er sjelden enkle, og det gjelder så definitivt dette. 

Ja, Fleetwood Mac er et glimrende band som fortjener hyllest, og ja, det er en flott samling artister som her har tatt på seg oppgaven. 

Men hvordan - og ikke minst hvorfor - skal man lage nye versjoner av noen av pophistoriens aller mest skinnende perler? 

Stor fallhøyde 

Fallhøyden er stor når Antony gir seg i kast med «Landslide» og Best Coast med «Rhiannon». 

Mirakuløst klarer begge seg bra; førstnevnte takket være en stemmeprakt som faktisk kan konkurrere med Stevie Nicks', og sistnevnte fordi Bethany Cosentinos ikke rent lite Nicks-aktige stemme kles i en passende naiv, men fint produsert lo-fi-popdrakt. 

Låta får egenart, samtidig som den bærer med seg det essensielle i uttrykket. 

Akkurat denne balansen er hårfin, og treffes av et mindretall av artistene på denne utgivelsen - selv om både «Gypsy» med Gardens & Villa og Haims «Hold Me» (på den digitale utgaven) er definitive høydepunkter. 

Fjasete lo-fi-elektro 

The New Pornographers og Lee Ranaldo Band med J Mascis gjør dessuten fine versjoner av låter som passer deres egen stil, men på den annen side er tolkninger som The Crystal Arks fjasete lo-fi-elektro på klassikeren «Tusk» som ren spott å regne. 

Ellers er det flere interessante øvelser av typen «sette eget preg på god låt», blant annet fra Washed Out, Marianne Faithfull og Matt Sweeney & Bonnie «Prince» Billy. 

Til syvende og sist går det likevel i de aller fleste tilfellene som det nesten må: 
Man får mest lyst til å sette på originalen istedenfor. 
