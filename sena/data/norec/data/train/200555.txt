Asus Eee Top
Eee som minibærbar er bra, men duger den som stasjonær? 

De små og billige minibærbare har blitt en suksess, og Asus var først på banen. 
Eee hadde akkurat den riktige kombinasjonen av format, datakraft og pris, og slikt frister til gjentagelse. 
Nye utgaver på samme lest, men med litt større skjerm, høyere ytelse og stadig lav pris, ble også tatt godt i mot. 

Men konseptet var svært enkelt å kopiere, det var jo egentlig ingen unike løsninger, bare en smart måte å bygge sammen lett tilgjengelige komponenter på. 
Dermed har mange konkurrenter slengt seg på karusellen, noe som forbrukerne nyter godt av. 

Ny innpakning 

Men Asus hadde andre planer: - en mini-stasjonær - Eee Box som dukket opp i fjor høst, og nå - en berøringsfølsom skjerm med innebygd kompakt PC. 

Konseptet kjenner vi best fra Apples iMac-serie, men da er vi oppe i et annet prisområde. 
iMac har heller ikke berøringsfølsom skjerm. 
Også andre produsenter har forsøkt seg på lignende løsninger, men noe stort gjennombrudd har ikke disse maskintypene fått. 

Asus kaller maskinen Eee Top, som vi antar peker mot desktop i dette tilfellet. 
Den kommer i sort blank utførelse bortsett fra den nederste delen som er i klar plast. 
Den står ved hjelp av et rørstativ i krom, som også har en bøyle som fungerer som bærehåndtak. 

Maskinen ser helt grei ut, men noe designikon snakker vi ikke om. 

Tastatur og mus følger med, begge for tilkobling til USB, altså med kabler. 
Tastaturet har ikke nummerisk avdeling og musen har ingen ekstra knapper. 
Begge matcher selve maskinen designmessig. 

Hva inneholder den? 

Maskinvaren kommer fra Intel, og består av en Intel Atom N270 prosessor på 1,6 GHz, det er 1 GB minne og brikkesettet er i945 med integrert grafikk. 

Harddisken er på 160 GB, det er innebygd WLAN og Gbit kablet nettverk. 
Kortleser for små minnekort (ikke CF), 6 USB-porter og lydutganger for surround i tillegg til innebygde høyttalere. 

Skjermen er 15,6 tommer stor og har en oppløsning på 1366 x 768. 
Den er altså berøringsfølsom, fingertuppen styrer muspekeren direkte. 

I bruk 

Maskinen kommer med Windows XP Home, og har også et slags skall med direkte valg av forskjellige programmer og oppgaver. 
Dette kan du velge om du vil alltid skal starte opp eller ikke, det gir et slags "offentlig terminal" preg. 
Du kommer vel egentlig like langt med å legge snarveier på skrivebordet på vanlig måte... 

Det blir umiddelbart klart at dette ikke er noen racer. 
Den er omtrent så rask som en 4-5 år gammel ordinær stasjonær, noe som bekreftes av en PCMark 05 måling på 1444. 
Til sammenligning kan vi nevne at i vår siste test av bærbare er en ytelse på mellom 4000 og 5000 normalt. 

Det holder til surfing og mail, nett-TV og video innen rimelighetens grenser. 
Har du video i 1080p får du liten glede av det, det blir slideshow med dialog. 
720p fungerer derimot utmerket. 

Den berøringsfølsome skjermen fungerer dårligere enn mus, men du kan "klikke" på ikoner, velge tekst osv. 
direkte med fingeren. 
Du kan trykke på topprammen på et vindu og dra det omkring, men det går ikke helt glatt. 
Gjør du det samme med musa kan du slenge vinduet omkring uten forsinkelse. 

Berøringsfølsom skjerm er ikke spesielt egnet for vertikale skjermer annet enn til tilfeldig og kortvarig bruk, som på billettautomater osv. 
Man blir fort sliten i armen, og har egentlig mye dårligere kontroll enn med mus, mener vi. 

For små håndholdte enheter er det noe annet, der kan det fungere helt utmerket, med små bevegelser ovenfra, uten å måtte flytte hele armen. 

Selve skjermen har også begrenset betraktningsvinkel, vinkler du den bakover slik at bildet blir best får du også mest refleksjoner fra taklys i den blanke skjermen. 

Konklusjon 

Vi ble ikke spesielt begeistret for denne maskinen. 
Den kan fungere greit som en surfemaskin i en resepsjon eller lignende, eller som husets syvende PC for gjester. 

Hadde den kostet vesentlig mindre hadde vi vurdert den annerledes, men til en pris på rundt 5 500 kroner finnes det mye kraftigere alternative maskiner på markedet, f.eks. en av de bærbare vi nylig testet, eller en rimelig kontor-PC med enda større skjerm, eller til og med Asus' egen Eee i boks-utgave til under 3 000 kombinert med en rimelig skjerm. 

Da sparer du minst en tusenlapp og slipper berøringsfølsom skjerm... 
