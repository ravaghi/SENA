Energibad
Aktuelle lyder fra gamle veteraner. 

I en tid der folk stimer til for å høre Simple Minds spille sine tidligste album live, ville det være trist om Carter Tutti Voids nye album skulle gå upåaktet hen. 
I en vakrere verden ville nemlig «Transverse» representert den naturlige retningen Simple Minds gikk videre i, i stedet for å drukne i pompøse plattheter. 
Vi får nøye oss med det poetiske faktum at Chris Carter og Cosey Fanni Tutti når et karrieremessig høydepunkt så lenge etter glansdagene i det britiske avantgardebandet Throbbing Gristle. 

Dette er et konsertopptak fra et nøye innstudert samarbeid med Nik Colk Void (fra Factory Floor), som unngår begge nostalgifellene: 
Ikke minner det for mye om gamle dager, og ikke er det først og fremst en dokumentasjon av en minnerik aften. 
Tvert om er musikken høyst levende, en tett, pulserende lydmaterie av manende rytmer, bankende bass og lavmælt, men noe urovekkende støy fra synther og gitarer. 
Foran et bakteppe av elektronisk og industriell avantgarde, holder de seg til tydelige musikalske motiver. 
Slik blir de tilgjengelige og formidler en energi det er meningsfullt for lytteren å drukne seg i. 

Enig med vår anmelder? 
Si din mening! 
