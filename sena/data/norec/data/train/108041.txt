Rollegolf
«Mario Golf: 
Advance Tour» er en uvanlig forening av golf og rollespill, med et overraskende flott resultat. 

Hva får du når du kombinerer søndagsgolf med jakten på ære og berømmelse? 
«Mario Golf: Advance Tour», antakeligvis. 
Nintendo presenterer her noe så merkelig som et golf-rollespill. 
Og hva kan være merkeligere enn det? 

Jo, at det faktisk fungerer strålende. 

Mario og vennene hans kaster deg inn i en fargesprakende eventyrverden hvor golf er den selvfølgelige nasjonalsporten. 
Mellom slagene skal du snakke med figurer, samle inn gjenstander og stort sett golfe deg gjennom en fin-fin historie. 

Det blir nesten som å spille «Golden Sun», men plutselig har alle figurene fått golfdilla. 

I begynnelsen blir du introdusert til spillverdenen: 
Et stort fantasislott omgitt av velfriserte og frodige golfbaner. 
Du slår deg sammen med en annen golfer, og målet er å erobre golfverdenen som en fremadstormende duo. 

Med stjerner i sikte er det om å gjøre å forbedre egenskapene dine, vinne golfrunder og mesterskap, mens du samtidig skal snakke med godtfolk og nyte omgivelsene. 

Du kan selv velge når du vil spille på de ulike banene, det er bare å spankulere frem og tilbake mellom de mange områdene. 
Du deltar i flere mesterskap, og må blant annet spille mot selveste Mario, som i dette spillet har blitt opphøyet til gudestatus innenfor golfmiljøet. 

Ved å vinne vil du få poeng som du bruker til å utvikle golferen din. 
Slik kan du etter hvert skyte lengre, rettere og generelt sett oppnå større presisjon i spillet. 

Selve golfingen er bunnsolid, og deler mange likhetstrekk med GameCube-spillet «Mario Golf: 
Toadstool Tour». 
Det føles realistisk og utfordrende. 
Golfdelen alene hadde vært nok til å rettferdiggjøre spillets plass på markedet, noe som er imponerende på en Game Boy Advance. 

Men ren golf hadde kanskje bitt litt kjedelig, og «Mario Golf: 
Advance Tour» klarer med glans å skape variasjon og flerfoldig innhold takket være historien og spillet rundt selve golfkjernen. 

«Mario Golf: 
Advance Tour» stiller også i det absolutte toppskjiktet når det gjelder grafikk og lyd på Game Boy Advance-maskinen. 
Herlige omgivelser som stråler av farger og kreativitet er med på å skape en suveren innpakning. 
Golf er billedskjønn natur, og Nintendo leverer. 

Har du GameCube-spillet «Mario Golf: 
Toadstool Tour» kan du koble de to spillene sammen med en såkalt «linkekabel». 
På den måten kan du overføre figurene fra det ene spillet over til det andre. 
I tillegg kan du på denne måten låse opp nytt innhold. 

Sist, men ikke minst går «Mario Golf: 
Advance Tour» til topps på flerspiller-fronten også. 
Du kan spille på én og samme maskin, eller koble flere sammen. 
Slik får du spennende konkurranser med høyt adrenalinnivå - et typisk kjennemerke blant Nintendo-spillene. 

Utviklerne både innoverer og imponerer. 

Rollegolf er gøy! 
