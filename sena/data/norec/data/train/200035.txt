PRØVEKJØRT:Volkswagen up! 

ROMA (DinSide Motor): 
Så fikk vi omsider kjørt den, bybilen som Volkswagen viste i Frankfurt. 

Nei, det ble verken hekkmotor eller bakhjulsdrift på Volkswagens nye småbil. 
"Play it safe", har åpenbart vært VWs motto under prosessen fra konsept til produksjonsbil. 

Radikalt konsept 

I Frankfurt for fire år siden viste Volkswagen up! for første gang som konseptbil, og dagens testbil har ganske mange fellestrekk med den. 
Men altså ikke den radikale arkitekturen med drivlinje plassert i hekken som vi omtalte i 2007. 

Så, i Los Angeles i 2009 viste de en up! 
Lite med dieselhybrid drivlinje og et forbruk på under 0,25 liter per mil. 
Den hadde en mer spenstig design enn den up! vi nettopp har kjørt, arkitekturen var blitt frontmotor og forhjulsdrift, men up! 
Lite var fortsatt en utpreget konseptbil. 

City nødbremssystem 

Så, for halvannen måned siden, ble den ferdige bilen vist på bilutstillingen i Frankfurt, og nå har vi vært og kjørt den. 
Det mest oppsiktsvekkende ved den nå, er at den lanseres med et antikollisjonssystem som standard - i det minste i Norge. 
Det er første gang det skjer i småbilklassen, og attpå til i minibil-kategorien. 
Vi testet systemet og det fungerte utmerket. 
Vi nærmet oss en parkert up! (en oppblåsbar sådan), bakfra i 25 kilometer i timen med beskjed om å late som om vi ikke hadde sett den, og ligge unna brems og kløtsj. 
Da vi var så nær at man skulle tro en kollisjon var uunngåelig, bråbremset bilen helt av seg selv og vi stoppet cirka 50 centimeter bak dummy-bilen. 

Systemet kan i sitt grunnprinsipp minne om Volvos City Safety. 

Les også: 
Blir denne fotgjengeren most? 

Systemet er beregnet på situasjoner der man kjører i lav hastighet og et hinder dukker opp foran bilen - i de fleste tilfeller vil det dreie seg om at bilen foran bråstopper. 
Systemet har naturligvis sine begrensninger - det fungerer eksempelvis bare fra 5 til 30 kilometer i timen. 
En laserbasert sensor foran ryggespeilet i frontruten måler avstand opptil ti meter forover, og gir ordre til å aktivere bremsen hvis det viser seg at føreren ikke reagerer. 
For en utpreget bybil med økonomi som et av hovedkriteriene for kjøp kan nok de sparte kronene til oppretting etter småkollisjoner vise seg å være en motiverende faktor. 

Men det er ikke det eneste som gjør VW up! interessant. 

Glem Lupo, dette er up! 

Den gang 
VW lagde konseptbil i forkant av at de lanserte sportskupéen Scirocco, kalte de den Iroc, altså et bruddstykke av det hele navnet Scirocco. 
Da VW benyttet konseptnavnet up gikk spekulasjonene om hvorvidt dette skulle bli en ny Lupo. 
Men, nei da. 
Det faktiske navnet ble up!, (med liten u og utropstegn etter). 
Volkswagen ønsker da heller ikke at folk skal ha referansen til Lupo i bakhodet, da den minibilen aldri ble noen nevneverdig suksess. 
Heller ikke lille Fox, med syd-amerikanske aner, har satt de helt store spor etter seg; den ble ikke engang importert til Norge. 

Så nå skal det bli andre boller, det merker vi på Volkswagens PR-strategi som rulles ut - up! er en bil som er utviklet fra blanke ark, det er et nyutklekket bybilkonsept og marketingplanen er nøye gjennomtenkt. 
Målgruppene er de helt unge og de som er på vei over i seniorenes rekker - men heller ikke de andre kundegruppene skal slippe unna up!-kampanjene som skal rulles ut i mediene fremover. 

Utmerket til bykjøring 

up! er altså en utpreget bybil, av typen som er svært utbredt i urbane områder nedover i Europa, og med god grunn. 
De mest aktuelle konkurrentene er Kia Picanto, Toyota Aygo (og søsknene Peugeot 107 og Citroën C1), Ford Ka, Fiat Panda og Fiat 500. 
Vi kjørte up! en god del i Romas gater og morsomme trafikk, og ble ganske så overbevist om at dette er den ideelle typen bil for den som trenger å forflytte opptil fire personer regelmessig i denne typen bilmiljø. 

For å oppsummere enkelt: 
Bilen gjør jobben man forventer på en god måte; den har de riktige dimensjonene til å smette inn der man ønsker, motorene er tilpasset behovet og kjøreegenskapene er betryggende samtidig som komfortnivået - inklusive støynivået - er overraskende bra. 
Som så mange andre nye bilmodeller har up! en elektronisk styrt servo, noe som gjør at styringen virker følelsesløs - det mangler tilbakemeldinger, og det er mer sjenerende i denne typen bykvikkas enn i en stor komfort-limousin. 

Énliters tresylindret bensinmotor 

Motoriseringen er svært rasjonell; det dreier seg om nyutviklede tresylindrede bensinmotorer med én liter slagvolum og henholdsvis 60 og 75 hestekrefter. 
De greier seg med i overkant av 0,4 liter per mil og med Blue Motion-teknologi (BMT), det vil si Start&Stopp-system;, energiregenerering og optimaliserte dekk, slipper de ut under 100 gram CO2 per kilometer. 
En gassdrevet versjon (eco up!) kommer etterhvert - og har rekordlavt utslipp på 79 gram. 

Fint interiør 

Interiøret er typisk Volkswagen - oversiktlig, med god kvalitetsfølelse og god ergonomi. 
Men positivt er i tillegg at up! er mindre traust (les "kjedelig") enn mange av storebrødrene. 
Her er det kombinasjoner av farger og materialer som gjør at bilen blir mer av en humørspreder enn for eksempel Polo. 
Selvsagt virker det hele billigere enn i klassene over, men så er jo nettopp noe av poenget med bilen at den skal være rimelig, og "billigfølelsen" er langt fra påtrengende. 

Praktisk informasjons- og underholdningssystem 

Vi nevner også spesielt det praktiske ekstrautstyret "maps & more" som VW har utviklet med Navigon; her er bluetooth-basert betjening av radio og et hendig navigasjonssystem kombinert med en avtagbar berøringsskjerm kombinert, og man kan ta med seg skjermen når man forlater bilen, med bilens parkeringsplass innprogrammert slik at man finner den igjen når man skal kjøre videre. 
Systemet kalles bærbart infotainmentsystem (PID), inkluderer mediaspiller og er utstyrt med leser for 32 GB mikro-SD. 

up! - familien 

up! er ikke bare en bil; det skal komme en rekke varianter og vi vet allerede at cross up! kommer til Norge i løpet av neste år. 
En GT up! står også på programmet i likhet med den ovenfor nevnte eco up! 

I 2013 kommer den helelektriske versjonen på markedet - e up!. 

Se oversikten over up! - versjoner her: up! blir en hel familie. 

Bilen vi ser på bildene her er tredørsversjonen - som er den eneste som var tilgjengelig for testkjøring i Roma - men til Norge er det up! med fem dører som kommer. 
Lanseringen her i landet blir i mai 2012, men fra og med mars åpnes det for bestilling. 

Dimensjoner: 
