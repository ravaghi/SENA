Xcute DV1
MOBILTEST: 
Et nytt mobilmerke har kommet til Norge, og taiwanske Xcute DV1 imponerer med utrolige kamerafunksjoner. 
Men hvordan er selve mobilen? 

Etter flere år med elendige mobilkameraer har de i løpet av det siste året kommet seg opp på et anstendig nivå. 
Telefoner som Sony Ericsson K750i og Nokia N90 har satt en ny standard for kombinasjonen av digitalkamera og mobiltelefoni. 

Men plutselig har det også dukket opp en ny aktør på markedet. 
Taiwanske Xcute DV1 kommer nå til Norge og denne mobilen kan skryte av en kameraoppløsning på hele tre megapiksler, i tillegg til VGA-oppløsning på videodelen. 

Allikevel kan vi ikke si at dette kommer som julekvelden på kjærringa. 
Vi har tross alt hørt om Xcute DV1 i lang tid og har ventet i spenning på om den i det hele tatt ville komme til Norge. 
Noe den heldigvis har gjort. 
Eller? 

Uferdig som mobil 

For dette er dessverre ikke bare et positivt bekjentskap. 
Xcute DV1 har nemlig noen negative sider, som gjør at mobilen virker ganske uferdig. 
Den relativt urutinerte mobilprodusenten har nemlig satset langt mer på kameradelen enn på mobildelen. 
Kanskje ikke så overraskende. 

Ikke det at den er dårlig på for eksempel tale, for høyttalere og lydkvalitet er upåklagelig. 
Det virker imidlertid som om ingeniørene hos Xcute ikke har helt kontroll på hva som skal til for at en mobiltelefon skal være bra. 

Blant annet har de litt problem med designet. 
Nå må vi si at selve utseendet og spesielt størrelsen er veldig bra til å inneholde de ekstreme kamerakvalitetene som Xcute DV1 faktisk gjør. 
Men ser man på tastene er det verre. 
Menytastene øverst på telefonene er skuffende dårlig designet, og gjør at det blir et slit å navigere seg gjennom menyene. 

Sliter med meldinger 

Nummertastene er en del bedre, selv om vi ikke kan si oss helt fornøyd med disse heller. 
Med litt øvelse klarer man imidlertid å taste både raskt og lenge. 
Allikevel har nok ikke Xcute-produsentene skjønt hvor viktig det er med SMS for oss her i Europa og den mangler litt småting som hadde gjort den bedre. 

Den testversjonen vi fikk teste hadde ikke norsk ordliste. 
Nå hadde den da heller ikke det sedvanlige T9-systemet, men et eget Smart-system, som fungerer på en lignende måte. 
Den norske importøren lover uansett at de ferdige eksemplarene vil komme med norsk ordliste. 

For en skjerm 

Vi er også litt skuffet over utførelsen av menyer og applikasjoner. 
På noen områder, som MP3-spilleren, virker det som om produsenten har tatt seg veldig god tid og laget noe som virkelig ser bra ut. 

På det meste annet så ser det derimot ut som de ikke har hatt tid til å bry seg. 
Grunnen til at dette blir så tydelig er at denne telefonen er utstyrt med den desidert beste mobilskjermen vi har vært borti. 
Den viser 16,7 millioner farger og har en oppløsning på 640 x 240 punkter. 
Forholdene ligger derfor så absolutt til rette og slurv som dette trekker totalinntrykket ned. 

Geniale elementer 

Selv om dette kanskje ble mye negativt må vi si at det er en del geniale elementer i denne telefonen. 
På siden av telefonen er det et navigasjonshjul der man ser hvilken funksjon man bruker, fra MP3-spiller til diktafon og kamera. 

En utrolig fin måte å navigere på, selv om en knapp på siden er eneste mulighet til å velge de forskjellige funksjonene. 
Man kan for eksempel ikke velge kamera eller de andre hovedfunksjonene rett fra menyene. 
Nok et eksempel på at de har endel å lære. 

Hva med kameraet? 

Men vi har enda ikke vært inne på kamerafunksjonen og det er tross alt det viktigste når det gjelder denne mobilen. 
For med tre megapiksler bør dette kameraet gruse alle rivalene, og det gjør det. 

For kvaliteten på bildene og funksjonene til kameraet overgår alt det vi har sett på andre mobiler. 
Fysisk makrovalg, eksponering og sort/hvitt-profil er blant elementene som gjør dette mobilkameraet veldig bra. 
Det eneste vi virkelig har å sette fingeren på er kvaliteten på bilder tatt i mørket, selv med blitz. 
De blir ikke særlig bra. 

Videokameraet er også av en annen verden. 
Med VGA-oppløsning og 30 fps knuser det selv videokameraet som er i Nokias kameramobil N90. 
Du kan selv se et eksempel på videoopptak med denne mobilen ved å klikke på linken under. 
Denne filmen er også blitt komprimert ned til et litt dårligere WMV-format og fremdeles er det bedre enn alt annet. 

Men har den plass? 

For en telefon med så mange avanserte funksjoner som trenger lagringskapasitet, må vi se det er overraskende lite minne på mobilen. 
Omtrent 20 megabyte internminne er alt man får med. 
Nå har man riktignok støtte for minnekort (miniSD) slik at det er mulig å bygge ut, men dette følger ikke med mobilen. 

Den norske importøren forteller at de heller har valgt å holde prisen nede (3 400 kroner), slik at folk kan kjøpe sine egne minnekort i den størrelsen de er ute etter. 
Mobilen skal kunne takle minnekort opp til én gigabyte. 

Kunne vært best 

Vi er litt delt når det gjelder denne mobiltelefonen. 
Xcute DV1 har nemlig en del elementer som gjør den til en ganske svak mobiltelefon i forhold til konkurrentene, som skuffende menyer og brukervennlighet. 
Utrolig nok mangler den også støtte for Bluetooth, EDGE og UMTS. 

Derimot har den noen helt utrolige elementer, som kameradelen, navigasjonshjulet, skjermen og faktisk også hastigheten. 
Hadde den taiwanske produsenten brukt litt tid på å studere hvordan andre mobiler er bygd opp kunne dette fort vært den suverent beste mobilen på det norske markedet. 

Nå blir det mest for de som er spesielt interesserte. 
Forhåpentligvis har de allerede lært av disse småfeilene. 
For i løpet av relativt kort tid vil Xcute DV2 også komme til Norge, og denne kan skryte av en kameraoppløsning på hele seks megapiksler. 
Det som er helt klart er at Xcute er et spennende mobilmerke å følge, og selskaper som Nokia og Sony Ericsson har helt klart noe å lære i forhold til å ha gode kameraer, mens størrelsen holdes nede. 
