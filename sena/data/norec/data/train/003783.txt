Alien vs. Ninja
Ikke en B-film, men en C-film. 

Alien vs. Ninja er en film fritt basert på både Alienfilmene og Ninja-sjangeren. 
Fritt basert er mildt sagt, for filmen tar seg ekstreme friheter, spesielt når det kommer til alien-elementet. 

Akira Kurosawa møter Ridley Scott? 

Historien er kort og godt den at en gruppe ninjaer kommer ut for en alien som styrter i skogen i området der ninjaene holder til. 

...denne gjengen tar ikke så tungt på det når de lager film. 

- Her ser du kanskje for deg en gruppe ninjaer som holder på med det ninjaer holdt på med i de gode, gamle ninjadagene og BOOOM!!! 

En Xenomorph fra H.R. Gigers univers! 

Hva gjør de åpenbart primitivt utstyrte ninjaene mot dette superavanserte utenomjordiske vesenet som har gjort det til sin livssyklus å plante sine egg i andre truende livsformer med døden til følge? 

Noe går alvorlig galt 

Vel, Alien vs. Ninja inneholder aliens og ninjaer, men de er ikke som andre aliens og ninjaer. 
Ninjaene kan best beskrives som en gjeng hyperaktive drapsmaskiner i mc-utstyr som fyker rundt i skogen og erter hverandre. 
De vokter grensene mot de andre ninjaklanene og rapporterer tilbake til den gamle, vansirede sjefen og hans merkelig overdrevent homofile portefølje. 

Så langt er alt rart, men ok. 

Jeg ser at en japansk regissør og en norsk filmanmelder ikke deler samme type humor 
I DET HELE TATT, men jeg er klar for en showdown mellom to raser som på hver sin måte kan å slåss. 

Ninjaenes første møte med fienden lover bra, i den forstand at jeg enda ikke får sett romvesenet. 

Det fyker nemlig rundt under jorda og drar folk med halvveis ned i bakken slik den legendariske Marksommer gjorde i sin tid (en strålende nittitallsfilm, forøvrig). 

Men når romvesenet etterhvert begynner å tre frem i dagen og vise seg i all sin prakt, er det noe som går alvorlig galt. 

[spoiler]Prøv å forestille deg en fyr i gummidrakt med et svartlakkert hestehode på toppen, putt litt pigghår på toppen og en god del høl i kraniet, så er vi der. 
Nå har du et ok bilde av romvesenet.[/spoiler]I tillegg virker det som romvesenet blir dårligere og dårligere til å slåss etter hvert som jeg ser mer og mer av det. 

En lang tradisjon for gummimonstre 

At humoren bommer fullstendig på meg kan jeg forholde meg nøytral til, siden jeg ikke hadde ambisjoner om å le i det hele tatt. 
Det hadde i så fall vært en uventet bonus. 
Coveret på Blu-rayen sier action/splatter, og det er det jeg er her for. 
Filmen inneholder mye av begge deler, men siden kampene foregår med det som helt åpenbart er et menneske i en gummidrakt, forsvinner spenningen. 

Jørgen, en kompis som jeg så filmen sammen med, har følgende å si om Alien vs. Ninja: 

- Som å se en Tromafilm, bare at det ikke er kødd. 
Filmen er det Troma ønsker å være, bare at Troma ikke får det til så dårlig fordi de er for selvbevisste. 

Japan har en lang tradisjon for gummimonstre, men i et én til én-forhold med menneskene blir et gummimonster rart. 

Overgangene fra gummimonster til dataanimasjon er dessuten for tydelige, og en sår-som-gror-raskt-sekvens ser ut som den er gjort i hui og hast på Microsoft Paint. 

Ekstramaterialet på Blu-rayen består av en bakomfilm, hvor regissørene og skuespillerne forteller om prosessen underveis kryssklippet med opptak fra settet. 
I tillegg inneholder Blu-rayen en trailer for filmen. 
Bakomfilmen sier meg at denne gjengen ikke tar så tungt på det når de lager film, de bare refererer til andre filmer og snekrer i hop et eller annet. 

Alien vs. Ninja er ikke en B-film, men en C-film. 
Og da blir vel terningkast én helt riktig. 

Alien vs. Ninja er ute på dvd og Blu-ray den 04.05.2011. 

OG DESSUTEN: 
Si din mening om filmen i kommentarfeltet under! 
