Publikums-pleaser
USA 2015 

Aldersgrense: 15 år_ 
** 

”Fifty Shades of Grey” er basert på den første boken i trilogien av E. L. James med samme navn, og den leverer stort sett det en forventer. 
Faktisk er filmen hakket bedre enn boken på noen områder, for det er en del overflødige sex-scener og tragisk dialog som er kuttet bort. 
De kunne med fordel ha endret mer av dialogen, som er så klein til tider at tærne krøller seg den gale veien. 

Når det er sagt , er det absolutt en scene eller to som får tærne til å krølle seg den rette veien, og filmen er helt klart en publikums-pleaser. 
Dakota Johnson er den største positive overraskelsen. 
Hun klarer å formidle både Anastasias sårbarhet og styrke på en troverdig måte. 

I første del av filmen går det litt trått. 
Kjemien mellom hovedpersonene virker tilgjort, og det er dårlig flyt mellom scenene. 
Alt virker kunstig og iscenesatt. 
Mot slutten tar det seg imidlertid opp, og avslutningen er på grensen til gripende. 
Det kan forhåpentligvis love godt for en oppfølger. 
Denne filmen var bedre enn forventet, men den kunne ha vært så veldig mye bedre. 

Tror likevel at venninnegjenger rundt om i landet får seg en underholdende kinokveld. 
De som har problemer med mye nakenhet, bør nok styre unna, men det er på ingen måter sjokkerende. 
Det er først og fremst et kjærlighetsdrama med noe attåt. 
