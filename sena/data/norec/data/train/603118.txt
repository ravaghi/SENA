Filmanmeldelse:Bad Times at the El Royale 

«Bad Times at the El Royale» er gøy, gal og til tider glimrende. 
Perfekt popcorn-underholdning. 

The 
El Royale er et hotell hvor halve hotellet ligger i California og halve i Nevada. 
En rød strek viser hvor grensen går, og gjestene som sjekker inn må velge hvilken stat de vil bo i. 
Hotellet var på et tidspunkt stjernenes syndebule nummer en, men nå er det få gjester og de som sjekker inn har enten dårlig råd, eller dårlige hensikter. 

Dwight Broadbeck (Jon Hamm) presenterer seg som reisende støvsugerselger, Daniel Flynn (Jeff Bridges) presenterer seg som katolsk prest, Darleene Sweet (Cynthia Erivo) er en kordame som prøver å skape seg en solokarriere, og til slutt sjekker den vakre hippien Emily Summerspring (Dakota Johnson) inn. 
Portieren Miles Miller (Lewis Pullman) får hendene fulle som den eneste ansatte på hotellet, men vi skjønner raskt at han også har noe å skjule. 

Regissøren av «Cabin in the Woods» har igjen satt en gruppe mennesker sammen på tilmålt plass, men denne gangen i en sexy 70-tallskoloritt og med et stjernelag av skuespillere som får boltre seg i alskens galskap. 
Filmen er noe lang, men jeg rekker ikke å kjede meg, for det er stadig nye overraskelser og uventede vendinger i plottet. 
Og som en bonus, Chris Hemsworth som gal sektleder i bar overkropp. 
