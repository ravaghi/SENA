Smugler med smak
«Contraband» skjærer actionthrilleren ned til de grunnleggende bestanddeler. 

FILM: 
Den islandske regissør Baltasar Kormákur har fått den store bekreftelsen på at han virkelig var inne på noe med smuglerfilmen «Reykjavik-Rotterdam». 
Han har fått spille inn actionthrilleren sin på nytt i landet som oppfant sjangeren, med Hollywood-stjerner i rollene som lurvete og tatoverte sjømenn på vei opp av kriminaliteten eller ned i den igjen. 

Mark Wahlberg spiller Christopher, rollen Kormákur selv spilte i den opprinnelige filmen: 
En sikkerhetsvakt med smuglerfortid som tvinges tilbake på de lyssky stiene når ubetenksomme medlemmer av nær familie gjør noe dumt og setter seg i gjeld til feil mann. 

Uglamorøs 

Med sine lett kornete bilder og tilbakeholdne bruk av musikk signaliserer regissøren at «Contraband» er en slags anti-«Mission: 
Impossible»: 
En uglamorøs, upretensiøs spade-for-en-spade-thriller der plott og situasjoner er det viktigste. 
Et slitent Panama City er en kulisse med mye grim karakter for filmens kanskje beste actionsekvens. 

Håndverket tåler å bli ettergått: 
Plottet er godt skrudd sammen, lettfattelig og overskuelig, men med sine krumspring underveis og på slutten. 
Og det går fort, iblant litt for fort: 
Her og der er det en slags kunstige monologer som bringer plottet videre, fordi regissøren ikke tar seg tid til å etablere en fullverdige dialoger. 
Wahlbergs smugler er dessuten litt konturløs, og Kate Beckinsale kjeder seg i den forutsigbare standardrollen som bekymret kone som er litt redd og så litt sint og så litt redd igjen. 

Den mest levende skikkelsen på lerretet er Christophers barndomsvenn, den unnvikende Sebastian (Ben Foster), som bryter opptil flere bibelbud om ikke å begjære sin nestes ektefelle og eiendeler og på grunn av dette viser seg å bli en nøkkelfigur. 
I Sebastian-rollen anes også Kormákurs fascinasjon for veike menn som ikke fikser livet, som var synlig allerede i den prisbelønte debutfilmen «101 Reykjavik». 

På matta 

Og det er tiltalende at han holder seg slik på matta i Hollywood-debuten. 
I «Contraband» skjærer han actionthrillersjangeren ned til de grunnleggende bestanddeler. 
Det kan han godt fortsette med. 
Men han kan også godt unne heltene sine litt mer karisma. 
