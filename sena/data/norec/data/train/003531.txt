Days of thunder (Blu-ray)
Dårlig rehabilitering av en fet film. 

Fire år etter at Tom Cruise fikk sitt gjennombrudd med ”Top Gun”, lagde han den samme filmen på nytt. 
Den eneste forskjellen var at ”Days of Thunder” handlet om NASCAR-biler i stedet for jagerfly. 

Filmen ble da også beskyldt for å være ”Top Gun on wheels”, men kritikerne skjønte ikke at det var hele meningen. 
Etter sin sterke Oscar-nominerte rolle i ”Født 4. juli” året før, trengte Cruise å riste løs med noe morsomt. 
Nå kan du se akkurat hvor morsomt det var på Blu-ray. 
Og jeg kan avsløre med en gang at jeg føler kun kjærlighet for ”Days of Thunder”. 
Men Blu-ray’en burde vært bedre. 

Et ungt stjerneskudd 

Så hva handler dette om? 
Vel, den legendariske teamsjefen Harry Hogge (Robert Duvall) blir spurt om å bygge en bil for et ungt stjerneskudd, Cole Trickle (Tom Cruise). 
Hogge har sine tvil, men tar på seg jobben. 

Det blir en kollisjon mellom to ulike personligheter, som har hver sin oppfatning om hvordan en racerbil skal kjøres. 
En stygg ulykke truer også med å gjøre slutt på Coles karriere, men han finner støtte i den vakre doktoren Claire Lewicki (Nicole Kidman). 

Uforskammet kommersiell 

Det finnes ikke noe uforutsigbart i denne filmen. 
Ingenting! 
Du kan hele tiden gjette hva som skal skje, og det skjer. 
Du får ingen overraskelser. 
Vanligvis ville jeg kanskje sabla ned en film for dette, men ikke med ”Days of Thunder”. 

Jeg liker faktisk den uforskammede kommersialiteten, den åpenbare strømlinjeformingen, og at man ikke engang forsøker å gi historien litt tyngde. 
Det som teller er at det er underholdende og se på, at bildene er filtrerte, at musikken tøff og at bilene tordner på lydsporet. 
Hetere med bilen enn dama 

Cruise ser ut til å kose seg som kjekk racerbilsjåfør, selv om han godt kunne utstyrt seg med et litt mindre latterlig navn en Cole Trickle. 

Her får vi også se en tidlig utgave av Nicole Kidman, som Cruise giftet seg med etter ”Days of Thunder”, men det forestående ekteskapet slår ikke ut i nevneverdige flammer i filmen. 

Cole Trickle har hetere stunder med bilen enn med dama. 
Var det noen som sa ”guttefilm”? 
Jo, det var visst meg. 

For mange striper og flekker 

”Days of Thunder” er en av disse filmene jeg bare liker, selv om jeg vet jeg burde visst bedre. 
Men det jeg ikke liker så godt, er Blu-ray’en. 
Den burde vært bedre. 

Flere scener har litt for mange striper, flekker og grovkornet bilde enn en Blu-ray bør ha. 
Ekstrastoff finnes ikke. 
Og det snart 20 år gamle lydsporet kunne kanskje med fordel blitt remixet for en enda fetere filmopplevelse. 

La oss håpe at ”Days of Thunder” blir skikkelig rehabilitert på en senere utgivelse, selv om den kanskje ikke fortjener det. 
Inntil videre får denne Blu-ray’en duge 
