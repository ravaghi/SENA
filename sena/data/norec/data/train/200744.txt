Western Digital Red 4TB
Vanlige disker er ikke laget for å brukes hele døgnet, har du en NAS trenger du en NAS-disk. 

En NAS-boks er en liten enhet med harddisker som alle på et nettverk har tilgang til. 
Den kan inneholde for eksempel bilder, dokumenter, filmer og musikk som alle i en husholdning kan få tilgang til, og det er også mulig å få tilgang utenfor hjemmet. 

Dataene lagres på tradisjonelle harddisker, men det har vist seg at ikke alle disker er like godt egnet i slike NAS-kabinetter. 
Derfor har diskprodusentene laget nye serier med disker, tilpasset forskjellig bruk, inkludert NAS-løsninger. 

Western Digital Red 

Western Digital (WD) har for eksempel delt inn sine harddisker i flere serier, for forskjellige bruksområder. 
For å ta fram harddisker som er spesielt egnet til små NAS-installasjoner samarbeider diskprodusentene med NAS-produsentene. 
Spesiell firmware har blitt utviklet slik at man er sikret kompatibilitet, ytelse og stabilitet. 

Red-serien fra WD har arvet en del av den såkalt grønne serien fra samme produsent, og roterer med 5.400 omdreininger. 
Dette gir lavt strømforbruk og varmeutvikling. 

Disken inneholder fire plater på 1 TB hver, og med denne tettheten blir overføringshastigheten ganske høy selv om rotasjonshastigheten er beskjeden i forhold til disker med 7.200 og 10.000 omdreininger. 

Aksesstiden lider ved lav rotasjonshastighet, men denne parameteren er ikke veldig relevant for en ren lagringsdisk. 

Ytelse 

Vi målte ytelsen med flere testprogrammer, og kan konstatere at disken leverer utmerkede tall. 
Sammenligner vi for moro skyld med en WD Green vi testet i 2010, så leverer en WD Red femti prosent høyere leseytelse, men tre ganger så høy skriveytelse! 

Og WD Green hadde ingen problemer med å streame fire forskjellige HD-filmer til fire forskjellige brukere, samtidig som den kopierte store filmapper med tusenvis av bilder. 

WD Red klarer det samme og mer med god margin. 

Konklusjon 

Western Digital Red 4TB leverer god ytelse, og tilstrekkelig til å betjene flere brukere med både streaming og lagringsbruk. 

Kapasiteten på en enkelt disk er tilstrekkelig til å betjene mer data enn de fleste vanlige brukere klarer å produsere på egen hånd i løpet av mange år, selv om de er ivrige foto og videoentusiaster. 

WD Red WD40EFRX 
64MB 4TB 
