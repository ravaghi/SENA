Led Zeppelin:«Mothership» 

(Swan Song/Warner) 

Høydepunkter fra et band du strengt tatt kan eie alt av. 

Om man først skal lage et samlealbum med Led Zeppelin, og det skal man åpenbart, så er ikke «Mothership» noen dårlig løsning på luksusproblemet: 
To CD-er, og, om du kjøper deluxeversjonen, én DVD med høydepunkter fra den fantastiske doble DVD-samlingen fra 2003, eh, «DVD». 
Det er bare én låt som undertegnede føler at ikke burde ha vært her, nemlig den sjarmerende håpløse, men like fullt håpløse, «D'yer Mak'er». 
Verre er det kanskje at dobbeltalbummesterverket «Physical Grafitti» (1975) kun er representert med tre kutt, mens debuten fra 1969 - en knallgod plate, det er ikke det - blir tilgodesett med hele fire. 

Saken er uansett den at Led Zeppelin er et av ikke så mange rock'n'roll-band du meget vel kan - ja, kanskje bør eie alt av. 
Delvis fordi de ble nødt til å gi seg før de rakk å bli dårlige. 
Delvis fordi de var, i ordets mest fundamentale forstand, et klassisk albumband. 

MORTEN STÅLE NILSEN 
