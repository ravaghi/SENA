Hardkokt om livet bak murene
"Gjengangere" er noe både for ungdommer som vurderer en karriere innen kriminalitet og for voksne som tror at fanger i norske fengsler får "puter sydd under armene". 

ACTION/DRAMA 

"Gjengangere" 

Norge 2017 

Regi og manus: 
Leon Bashir 

Skuespillere: 
Leon Bashir, Lene Nystrøm, Kim Sørensen, Farakh Abbas, Selem Zina, Lars Arentz Hansen, Rune Temte 

Aldersgrense ikke oppgitt 

Som en av forfatterne bak "Izzat" (2005) og NRK-serien "Taxi" (2011) var Leon Bashir med på å gi norsk film et etterlengtet skudd av hardkokt gaterealisme. 
"Gjengangere", som Bashir både har skrevet, regissert og spiller hovedrollen i, handler langt på vei om samme type gangstere og voldsmenn, men her befinner de seg bak lås og slå. 

Yrkeskriminelle Josef (Bashir) har vært med på det meste. 
Nå observerer han helst narkotikahandelen og gjengintrigene på litt avstand, men utvikler likevel sympati for den sårbare unggutten Chris (ukjente Selem Zina i filmens sterkeste skuespillerprestasjon) som får gjennomgå av både pakistanere, albanere og nynazister. 

Bashir lener seg til tider vel tungt på typer og situasjoner vi kjenner igjen fra et utall utenlandske fengselsfilmer. 
Når "Gjengangere" likevel oppleves nesten ubehagelig troverdig, er det dels fordi den utspiller seg i en, tross alt, gjenkjennelig norsk virkelighet og dels fordi den ikke skygger unna for å vise vold som akkurat den kvalmende, fornedrende tingen den er. 
