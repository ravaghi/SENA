Sukkersøte kjæledyr
Små jenter vil garantert elske disse søte, små figurene. 

Dette spillet er like søtt og klissete som sukkerspinn. 
Og sukkerspinn blir jeg gjerne litt kvalm av. 
Det samme blir jeg av alle disse filmene og spillene i teletubbies-stil, som baserer seg på at jo mer fargerike og rare figurene er, og jo mer pipete lyder de lager, jo mer fascinert blir barna. 

Når man attpåtil kan kjøpe klær og annet utstyr til kjæledyrene, som disse søte, små hundene Hollywood-stjernene går rundt og bærer på , er barna virkelig solgt. 

Spillet går ut på at man skal samle spesielle mynter, som man også kan vinne gjennom minispill, slik at man kan oppgradere kjæledyrene sine eller kjøpe nye. 
I DS-versjonen, som fås i flere verdener - hage, jungel og vinter, finnes det for eksempel 20 ulike kjæledyr og en haug med ting man kan pynte dem med. 

Det største problemet med spillet er minispillene, som ikke forklares med norsk tale og attpåtil er vanskelige å spille. 
Det er ikke alltid like lett å skjønne hva man skal gjøre, og hvordan man skal gjøre det. 

Det er også vanskelig å se målgruppen til spillet. 
Er det for veldig små barn? 
I så fall burde det vært med norsk tale, og minispillene burde vært enklere. 
Er det for eldre barn? 
Jeg er redd de kan synes dette er for barnslig. 
Da burde spillet også inneholdt flere utfordringer. 
