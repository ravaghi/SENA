24" hp W2448hc
Kraftskjerm fra HP. 

For snart et år siden testet vi forgjengeren til denne skjermen, du finner artikkelen her. 
Den gangen var det tidlig i perioden med pianolakk, nå er det flere produsenter som beveger seg bort fra dette. 
Det kan være stilig, men krever stadig puss og polering for å holde stilen. 

LES OGSÅ: 

Solide saker 

Vi snakker også nå om en gedigen konstruksjon, noe som til en viss grad er påkrevet når skjermen er på 24 tommer. 
Når den samtidig har et stort justeringsområde rent fysisk, og også kan dreies til høydeformat, da kreves det en stødig fot. 

Selve konstruksjonen er basert på en hengsel med to akslinger, den ene bakerst på foten, og den andre bak på skjermen. 
Dermed kan du senke skjermen svært lavt, det er bare 57mm mellom bordplaten og nederste kant på selve panelet. 
Hengslingen er smart, så du beholder den vertikale posisjonen når du hever/senker skjermen. 

Foten hviler også på en dreieskive, som gjør at du kan dreie den hit og dit med minimale krefter. 

Den perfekte arbeidsstilling er en smaksak, men her kan du fint begynne med toppen på skjermen i øyenhøyde, og heve den så langt opp til en posisjon du føler er behagelig. 
Dette avhenger av bruksområde og hvordan du plasserer og organiserer programvinduene på skjermen. 

Skjermen har standard oppløsning for 24-tommere på 1920 x 1200 punkter. 

Tilkoblinger 

Som firgjengeren har den både VGA og HDMI, men har nå også fått DVI i tillegg. 
Det er også minijack inngang for lyd og USB for både hub og det innebygde webkameraet. 
På den forrige modellen var det kontakter for 4 USB-enheter, nå er det bare 3 siden den fjerde noden er tatt i bruk av webkameraet. 

Betjening 

Knappene er tydelig merket, og brukermenyen er oversiktelig og grei å manøvrere i. 
Alternativene blir stort sett aktivert automatisk, slik at du slipper å velge og gå fram og tilbake i menynivåene for å se endringene. 

Webkameraet 

Skjermen har nå fått innebygd webkamera som er plassert i toppen av skjermen. 
Det har en oppløsning på 640 x 480 punkter (VGA) og fungerer i alle programmer som håndterer en standard USB videoenhet. 

Bildekvaliteten er helt kurant, selvsagt avhengig av belysning. 

Programmet CyberLink YouCam følger også med og lar deg lage mange effekter og tull og tøys som kan sprite opp bruken. 

Du kan også laste opp videoer du grabber rett til YouTube, sende enkeltbilder og videosnutter som mailvedlegg osv. 

Bildekvalitet 

Skjermen har en god fargegjengivelse, stor dynamikk, helt marginalt etterslep når overdrive-funksjonen er slått på og er lyssterk nok for alle normale bruksområder. 

Den har også en føler som kan regulere lysstyrken etter belysningen i rommet. 

Betraktningsvinkelen er normal, oppgitt til 160 grader i alle retninger. 
Dette gir tydelige fargeforandringer vertikalt, men er helt utmerket horisontalt. 

Bruker du skjermen i høydeformat blir det selvsagt helt motsatt, da er skjermen helt surrealistisk i fargene når du ser den fra siden. 
De som bruker skjermen vertikalt blir likevel neppe sjenert av dette, siden det sjelden er snakk om bildebehandling på høykant. 

Konklusjon 

w2448hc er en verdig etterfølger med bedre bildekvalitet og flere egenskaper, til en vesentlig lavere listepris en fjorårets modell. 

De innebygde webkameraet og USB-hub'en er praktisk, HDMI i tillegg til DVI gjør at du kan koble den digitalt både til PC og spillkonsoll uten å måtte styre med kabler. 

Den smarte foten krever en del plass i dybden, den havner drøyt 29 cm ut fra veggen når du plasserer den inntil. 

Har du plass får du en fin skjerm med utmerket bildekvalitet og en mengde justeringsmuligheter. 
