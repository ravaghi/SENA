Finnes det ikke ett normalt menneske i hele Øresund-området?
Saga Norén er tilbake for siste gang. 

(OBS: 
Inneholder spoilere for sesong 3 av «Broen».) 

Et drøyt år har gått siden sist vi møtte vår svensk-danske etterforskerduo Saga Norén (Sofia Helin) og Henrik Sabroe (Thure Lindhardt). 
I mellomtida har Saga vandret i sirkel i luftegården i kvinnefengselet i Ystad, og Henrik frekventerer sorggrupper i et forsøk på å forsone seg med uvissheten om hva som har skjedd med døtrene hans, og det faktum at familien hans aldri vil komme tilbake. 

Naturligvis vil et nytt lik, bestialsk myrdet på symbolsk vis i åpningsepisodens mest ubehagelige scene, føre ham og Saga sammen igjen. 
Offeret denne gangen er direktør for det danske Utlendingsdirektoratet, en stilling som av åpenbare årsaker gir deg mange fiender, på alle sider av det politiske spekteret. 

Avslutningssesong 

Henrik etterforsker med sin danske partner, den fordomsfulle Jonas Mandrup, Saga trekkes inn i saken, og så er vi i gang på velkjent «Broen»-vis, med bisarre tvister, tilsynelatende vilkårlige og mystiske hendelser som man har minimal formening om hvordan henger sammen, og små menneskeskjebner som trekkes inn som satellitter rundt etterforskningen: en reporter og hans tvillingbror, to tenåringssøstre som bor på gata, en alenemor på flukt fra sin voldelige eks, og en sykehusklovn, for å nevne noen. 
I tillegg sliter Saga og Henrik fortsatt med fortidas demoner, som det er rimelig å anta at enten vil sluke dem fullstendig, eller de denne gangen vil greie å overvinne for godt. 
Dette er tross alt annonsert som avslutningssesong for serien. 

Gode karakterskildringer 

Tilhengere av «Broen» kan altså slå seg til ro med at ingen her prøver å finne opp kruttet på nytt. 
Saga er fortsatt Saga, dynamikken med Henrik fungerer godt (selv om humøret, humoren og menneskeligheten Kim Bodnia tilførte i de to første sesongene er sårt savnet – Henrik er rett og slett en flatere og mindre interessant rollefigur enn Martin Rohde), og håndverket er fremdeles på et så høyt nivå at det dekker glatt over det til dels absurde, pompøse og uforløste plottet vi etter hvert har blitt vant til. 
Den trykkende stemningen og at absolutt alle oppfører seg rart og mistenkelig og snakker i koder, gjør at mysteriet og fascinasjonen opprettholdes, men skaper samtidig en risiko for ufrivillig komikk. 

Men det at det tilsynelatende ikke finnes et eneste normalt menneske i hele Øresund-området, eller én ansatt i politiet som ikke bedriver grov tjenesteforsømmelse er liksom blitt en del av moroa nå, og det er lett å tilgi en del slark i plottingen så lenge karakterskildringene er gode, og det er såpass medrivende på scenenivå. 

Det er kanskje greit at «Broen» stenges for trafikk etter dette, men med tanke på hvor vrient det egentlig er å få et så tilspisset premiss til å leve lenger enn ut åpningssesongen, er det imponerende hvor bærekraftig den har vist seg å være. 

(Anmeldelsen er basert på de tre første episodene.) 
