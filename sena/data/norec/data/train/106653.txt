Hellbillies:«Røta - Hellbillies' beste» 

(Wea/Warner) 

Tidenes beste norske countryband har, etter ni album (to av dem konsertplater), så mye finfint på samvittigheten at «Røta - Hellbillies' beste» muligens kunne vært en dobbelt-CD, helt sikkert en halvannen en. 

For hør bare: 
«Drag», «Syver i Armod-Bråta», «Lakafant», «Mas», «Rakafisk», «Surr Surr» - dette er låter som er blitt veid og funnet for lette for dette albumet. 

Det er også det eneste man kan utsette på denne eksellente, 18 sanger store samleplaten. 

Hellbillies fra Ål i Hallingdal er Norges mest naturlige populister og norsk folkelighets elskelige ansikt, i perfekt balanse mellom countrygenrens to hovedingredienser: tårepersen, den hjerteknusende, og danselåten, den lunt glisende. 
«Røta» vil bli stående som en klassisk norsk samleplate, og er for alle med den minste interesse. 

MOTEN STÅLE NILSEN 
