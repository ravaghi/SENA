En menneskelig mann
Rowan Atkinsons geniale brite Mr. Bean er en representant for det uhelbredelig klønete i oss alle. 

Selv de som kan bygge seilskuter av fyrstikker, rammes av livssituasjoner som gjør dem til en skapning med tommeltotter på alle fjorten knær, og Mr. Bean har bare sånne. 

Britiske feriefilmer fra Rivieraen pleier å handle om anglisk solbrenthet og kakebrune galliske pupper. 
«Mr. Bean's holiday» er et vidunderlig roadmovie-unntak. 
Hele filmen handler om et forsøk på å ta toget fra Paris til Cannes. 
Vanskelighetsgraden er så høy at Mr. Bean blant annet må vandre en utedo ut på den franske riksveien for å bli påkjørt av et vogntog, og man skal antakelig ha bandasjerte lattermuskler for ikke å le av hans fortvilede opera-mime på torget. 
Willem Dafoe spiller en sjølhøytidelig filmregissør med Geir Netlands hår, og dessuten finner Bean en nesten-kjæreste i Emma de Caunes, som representerer de kvinnene som egentlig ikke finnes, de som ville hatt så øm humor at de falt for en bisarr brite med haismil. 
