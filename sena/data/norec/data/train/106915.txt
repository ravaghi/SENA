Kaizers Orchestra:«Live At Vega» 

(Kaizerecords/Virgin) 

At ramsalt og skakkjørt ompaboogie på jærdialekt kan gå rett hjem i deler av Europa, er naturstridig. 
Men her har du beviset på at Kaizers Orchestra fikk det til - stikk i strid med all sunn fornuft. 

«Live At Vega», er som tittelen forteller, et konsertopptak med Kaizers Orchestra fra det største klubblokalet i København, hvor et par tusen danske fans hadde klemt seg inn for å oppleve dette pussige bandet fra Norge. 

At stemningen var høy, er ganske klart. 
Folk fikk full Kaizer-dose med 24 låter som blant andre «Evig Pint», «Ompa til du dør», «Maestro» og den fremsynte «Kontroll på kontinentet» hvor allsangen runger. 

I virkeligheten er dette et «best of»-album i live-tapning. 
Spørsmålet er om du virkelig trenger dette albumet hvis du ikke føler behov for å sikre deg en suvenir. 
Svaret er nei. 

Ikke fordi opptakene er dårlige, men fordi de ikke tilfører noe nytt til Kaizers-soundet, slik vi alle kjenner det fra før; stort sett saftig, skranglete, fett, mørkt og tidvis uhyre kontant. 

Det skal bli spennende å se hvordan «Live At Vega» blir motatt av fansen etter at kollegene i Madrugada har solgt massivt av sitt live-album som har toppet VG-lista i uke etter uke. 
