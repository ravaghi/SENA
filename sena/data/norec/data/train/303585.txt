Er 36 gram fisk en passende middag for fire personer?
«Matagentene» graver i matvarehyllene, med glimt i øyet. 

TV: 
«Den som vet hvordan lover og pølser blir laget, får aldri mer en rolig natts søvn», sa Otto von Bismarck. 

Nå var det kanskje ikke pølsene han var mest opptatt av, men utsagnet har ikke blitt mindre aktuelt med årene, og kan etter hvert brukes om en pen liste matvarer. 

To episoder inn i «Matagentene» er pizzaskinke og posefiskesuppe definitivt med på den. 

Fra gård til grill 

I denne nye programserien plukker Espen Fiveland og Thea Olsen opp tråden fra debatten om innholdet i norske matvarer. 
Hva betyr det når noe heter «familieskinke» istedenfor «kokt skinke»? 
Hva er forskjellen på guacamole og «dip guacamole style»? 

Programlederne nøster opp veien fra grisebinge og slakteri til kjøledisken, godt hjulpet av fagpersoner som kaster lys over hva som skjer underveis og hvorfor. 

Formatet ligger et sted mellom klassisk forbruker-tv og nyere infotainment, der den aggressivt kritiske tilnærmingen som kan prege det første er droppet til fordel for aktiv bruk av «dumme» spørsmål. 

Sammen med reportasjeformen og pedagogiske, visuelle fortellergrep som konkretiserer tall og fakta, gjør det det enkelt å henge med. 
Litt i overkant demonstrativt blir det noen ganger, men det får være tilgitt. 

Uhøytidelig læring 

For «Matagentene» er et interessant og lærerikt program. 
Det tar opp et tema som angår oss alle, og der det kan være vanskelig å finne fram blant varedeklarasjonenes fremmedord og matvareindustriens eufemismer. 
Ikke minst gjøres det på en humoristisk og uhøytidelig måte. 

En innvending er at utforskingen stoppes et lite hakk for tidlig. 
Visst er det uappetittelig at fiskepulver lages med skinn og bein, og misvisende at familieskinke inneholder kjøtt fra bogen i tillegg til skinka — men hva er egentlig problemet? 
Gjør det maten mindre næringsrik eller smaksrik? 
Dét får vi ikke alltid svaret på. 
