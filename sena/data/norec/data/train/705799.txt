Fat Amy stjeler showet
Verden trengte sikkert ikke enda en «Pitch Perfect»-film, men heldigvis er det mye å more seg over i det tredje kapitlet om disse kule damene. 

Pitch Perfect 3 

Sjanger: 
Komedie 

Skuespillere: 
Hailee Steinfeld, Anna Kendrick, Elizabeth Banks, Brittany Snow, Rebel Wilson, Ruby Rose, John Lithgow 

Regi: 
Trish Sie 

USA, 2017 

Lengde: 1 t. 33 min. 

Aldersgrense 9 år 

Hvis du har lyst til å se en skikkelig god film, er det ikke «Pitch Perfect 3» du skal løse billett til, men det forstår forhåpentligvis de fleste helt av seg selv. 
Det man derimot får, er halvannen time med mye musikk, komiske situasjoner, en del virkelig morsomme replikker, samt en passelig dose koselige scener som omhandler viktigheten av vennskap. 
Denne typen filmer har potensial til å bli skrekkelig dårlige, og det blir neppe noen Oscar-nominasjoner på denne varianten heller. 
Men det er samtidig mye som fungerer aldeles ypperlig i den tredje filmen om a capella-ensemblet the Bellas. 

Når vi møter jentene igjen er det noen år siden de var ferdige på college, og hverdagslivet tynger på flere måter. 
Derfor er det aldri noen som er i tvil når en mulighet til gjenforening melder seg, og snart er gjengen på vei til Spania for å opptre for amerikanske soldater som er stasjonert der. 
Det viser seg at de samtidig har entret en konkurranse for å lande en lukrativ oppvarmingsjobb, og dermed får vi et slags plot som dreier seg om denne konkurransen. 
De rivaliserende gruppene forblir imidlertid statister, og handlingen er på mange måter fryktelig tynn. 
Den er imidlertid ingen repetisjon av de tidligere filmene, og den står heller aldri i veien for det som er filmens styrke: 
De musikalske innslagene og den til tider skamløst blaute humoren. 

Dette hadde blitt under pari hadde det ikke vært for det friske persongalleriet, hvor spesielt Rebel Wilsons karakter Fat Amy briljerer, med sin herlige selvtillit og usympatiske holdning til det meste rundt seg. 
Idet handlingen tilspisser seg, glimter hun her til med noen nye talenter, og resultatet er et par kostelige actionscener. 
Kort sagt: 
Likte du de første to filmene, er det god grunn til å få med seg denne. 
