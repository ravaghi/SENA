Plateanmeldelse:King Midas - «Rosso» 

Årets norske comeback. 

ALBUM: 
INDIEPOP «Rosso» (Fysisk Format) 
Denne oslokvintetten hadde et fenomenalt momentum rundt årtusenskiftet, men ble dernest et grelt eksempel på at kombinasjonen indieband og stort plateselskap ikke alltid slår gnister. 

Den dunkle storbypopen deres var til slutt så hultlydende at de like gjerne kalte den siste platen sin «Sorry». 
Seks år senere er det orden i sysakene; bitte lite selskap, null press og åpenbart ny tenning. 

Ni spor, hvorav to helt instrumentale, som glir gjennom en mørk, urban jungel med praktfull kraut-synth, streng saksofon og en følelse av fare rundt hvert hjørne. 
På «Rosso» er det stengetid for lengst. 

Samtidig er dette fengende og tilgjengelig musikk, der popmelodier, fettfritt groove og små jazznikk finner hverandre på et nachspiel med sikkerhetslåsen vridd ekstra godt rundt. 

BESTE LÅT: 
«ColorSound» 
