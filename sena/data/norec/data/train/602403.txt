En virkelig hedersmann
Han blir snart 67 år. 
Det hindrer ikke Rodney Crowell i å gi ut et av sine aller beste album. 

Sangeren, sangskriveren og giatristen fra Houston, Texas har fått en rekke utmerkelser opp gjennom årene. 
Men han hviler ikke på fordums bravader. 
Rodney Crowell har fortsatt noe å fortelle og å synge om. 
Denne gangen handler det for det meste om milepæler opp gjennom hans rike liv både som artist og på det private plan. 

Rodney Crowell har spilt med berømte og dyktige nøkkelpersoner innen sjangeren americana som har røtter i både country og blues. 
I 1975 ble han gitarist i bandet til Emmylou Harris. 
De har også gitt ut et duoalbum sammen. 
Han har vært gift med Rosanne Cash. 
Hun er med på låten, "It Ain't Over Yet"; en slentrende, melodiøs og fin låt som danner et høydepunkt på et sterkt album. 

Han synger også om Susanna, som var kona til bestevenn og artist, Guy Clark. 
Nå er begge døde. 
På "Life Without Susanna" skaper Rodney Crowell gåsehud så det holder. 
På den rolige og fine balladen "Forgive Me, Annabelle", høres han nesten ut som en John Lennon i god balladeform. 

Mange av låtene er akustiske, men noen er også krydret med elektrisk gitar i gripende og fargerike arrangementer. 
Rodney Crowell er rett og slett en artist av høy klasse. 
Det fins mange som har en sterkere stemme enn hans, men det er få som har slik sjel og nerve i formidlingen. 
