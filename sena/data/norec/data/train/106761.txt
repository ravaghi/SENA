T.I.: «King»
(Grand Hustle/Atlantic/Warner) 

Hip hop-plate som gir seg på topp. 

Sørstatsrapperen Clifford «T.I.» 
Harris har fått sitt store gjennombrudd i hjemlandet med dette, hans fjerde langspiller. 
Antagelig er han enda større ved årets utgang; singlene «What You Know» og «Ride With Me» kan meget vel få følge på hitlistene. 

Musikalsk er ikke T.I. like sprudlende innovativ som det beste fra Atlanta-området. 
En viss midtempo-monotoni sniker seg inn, og for mange av låtene drives av fanfarelydende synth-blåserrekker. 
Dessuten tar man seg nok en gang i å lure på hvor mange klassiske hip hop-album verden ville hatt om redigering og disiplin var lovpålagt i genren. 

Men det er klar overvekt av gode øyeblikk på «King», som dessuten rundes av med et knippe myke, soulinspirerte spor som løfter helhetsinntrykket. 
Når Pharrell og Common gjester «Goodlife», føles tilværelsen like god som sangen beskriver. 

LAST NED: 
«Goodlife», «Told You So», «Get It», «King Back» 
