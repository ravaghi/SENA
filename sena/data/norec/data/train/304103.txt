k.d. lang tilbake i Nashville
Men det betyr ikke nødvendigvis at hun synger så mye country. 

ALBUM: 
Kanadiske Kathryn Dawn Lang, bedre kjent som k.d lang, ble en gang lansert som en ny Patsy Cline, både fordi hun minnet om henne vokalt og fordi hun ble produsert av Owen Bradley — som også sto bak flere av Clines beste innspillinger. 

Droppet Nashville Men Langs androgyne utseende og lesbiske legning ble tøff å takle for konservative Nashville, og etter det fantastiske albumet «Shadowland» (1988), med 50- og 60-tallscountry, og den noe mer moderne og framtidsrettede countryplata «Absolute Torch And Twang» året etter, kom reaksjonen hennes i form av popalbumet «Ingénue» i 1992 — med fantastiske låter som «Constant Craving» og «Miss Chatelaine». 

I åra siden har hun framstått som selve personifiseringa av det androgyne — ei dresskledd kvinne med en kort og svært maskulin hårstil. 
Hun er blitt hyllet som sin generasjons store stemme, og hun har vært innom flere musikalske retninger. 

«Hallelujah» 
Og om du ikke har sett henne live før, så du kanskje at hun under åpningsseremonien i Vancouver-OL i fjor sang en svært så følelsesladet versjon av Leonard Cohens «Hallelujah». 
Mange har nok også hørt henne synge den Grammy-belønte duetten «Crying» med Roy Orbison fra 1989. 
Og — det er nettopp han tankene går til under åpningslåten på «Sing It Loud». 
«I Confess» er veldig i Orbison-gata — og kunne vært b-sida på «Crying». 

Nytt band «Sing It Loud» er Langs første album med band på mange år, og hun har skrevet de fleste låtene sammen med sin bandleder og medprodusent Joe Pisapia fra bandet Guster. 
Albumet er spilt inn i Pisapias studio i Nashville, men det betyr ikke at hun er tilbake i countrysjangeren — selv om det er innslag av både mandolin, banjo og smektende pedal steel (ved Pisapia). 

Det er ikke nødvendigvis pop heller, men en krysning av mye av det Lang har holdt på med siden «Ingénue» og noe som peker framover — med elegant og tilbakelent crooning som en fellesnevner. 

Flott midt- og sluttparti Albumet har et midt- og sluttparti som er intet mindre enn fantastisk, i form av grandiost anlagte «Sugar Buzz», med pedal steel-toner som nervetrådene, den banjoklimprende balladen «Sing It Loud» og countryorienterte «Inglewood». 
Flott er også en «himmelsk» versjon av «Heaven», signert Talking Heads' David Byrne, på tampen. 

Et meget behagelig album, men ikke blant k.d. langs aller beste og mest engasjerte. 
