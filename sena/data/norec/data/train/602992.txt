Naboer er naboer verst
Det som begynner med hundebæsj og utidig plenklipping, kan før du vet ordet av det ende i den dypeste tragedie. 

Den kunne ha utspilt seg i en hvilken som helst norsk drabantby, denne beksorte "Solsidan"- og "Side om side"-varianten fra Island. 

Atli er mannen som, etter en heller klein episode som involverer en privat sexvideo, blir kastet ut av kona og må flytte hjem til foreldrene. 
De er på sin side involvert i en stadig eskalerende konflikt med paret i naboleiligheten. 

Fjorårets Oscar-kandidat fra vårt islandske broderfolk er ikke nødvendigvis en film man ler høyt av – undertegnede gjorde det ganske nøyaktig én gang – men jo mer man kan identifisere seg med disse passe patetiske hverdagsmenneskene, jo oftere vil man antakelig humre for seg selv. 
En viss ironisk distanse til tilværelsen vil heller ikke skade. 

Som fortelling betraktet må "Skyggen fra treet" sies å være nokså springende – man tar seg i lure på hva alle sidesporene egentlig tilfører hovedhistorien – men til gjengjeld har regissør Sigurðsson et godt øye for situasjoner der komedie og tragedie sammen går opp i en høyere, mer absurd enhet. 

Skjebnen til den stakkars bikkja er ikke noe jeg kommer til å glemme med det første. 
