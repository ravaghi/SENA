Sommersoundtracket 2017
Er man først svak for klassisk, melodisk pop-rock, skal det godt gjøres å ikke bli litt forelsket i Haim. 

POP Haim "Something to Tell You" (Polydor/Universal) 

Cluet er en miks av håndverk og stjernekvalitet. 
Este, Danielle og Alana Haim kan kunsten å konstruere en kilende, akkurat passe bittersøt kjærlighetssang og utstråler samtidig en type uanstrengt cool man antakelig må være en gjeng noen-og-20-årige søstre fra San Fernando Valley, L.A. for å inneha. 

Trioen tar ingen store sjanser eller kreative symilssteg med sitt album nummer to, men så fremsto de da også ferdig formet allerede på debuten "Days Are Gone" i 2013. 
"Want You Back" og "Little of Your Love" høres ut som halvt glemte radiohits fra to–tre tiår tilbake. 
Tittelsporet og "You Never Knew" kunne ha forsvart en plass på Fleetwood Macs 1987-album "Tango in the Night" (som forresten ble nyutgitt i sterkt utvidet "deluxe"-versjon her om dagen). 
Små nikk til kontemporær indie og R&B sikrer at Haim aldri blir bare retro. 

Om "Something to Tell You" mangler noe, er det den ene, soleklare, udødelige klassikeren. 
En "Little Lies" hadde gjort seg, liksom. 
Samtidig er det ingen svake sanger her. 
Og et mer classy soundtrack enn dette kommer sommeren 2017 neppe til å få. 
