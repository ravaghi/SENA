Vi skaper Gud.Ikke omvendt 

De som ikke er troende, har de en kognitiv defekt? 

Sakprosaen har fått et enormt oppsving i nyere tid, med bøker om hav, ved, om kroppslige fenomener og om menneskets plass i universet. 
En av høstens er iranskamerikaneren Reza Aslans «GUD - en menneskelig historie». 
Dette er ikke bare en beretning om menneskets forhold til Gud, men om hvordan gud ble menneske, rett og slett. 

Aslan slår an tonen allerede i innledningen hvor han lanserer premisset for boka: 

1. 
At mennesket har en trang til å menneskeliggjøre det guddommelige - altså skape en Gud som likner på oss selv. 
Og: 

2. 
At denne trangen er innprogrammert i hjernen vår. 

Aslan er religionssosiolog, og tar oss med på vandring gjennom historien fra Homo Sapiens vandret ut av Afrika og laget hulemalerier blant annet i Europa, via Faraoene i Egypt til vår sivilisasjons vugge i Mesopotamia - med en tur innom grekernes gudeverden til han ender opp med Jesus og Muhammed. 

Tidvis er dette veldig interessant lesning, av og til litt vel detaljert og inngående. 
Han synliggjør hvordan gudebildene kontinuerlig endrer karakter i en slags avspeiling av den økonomiske og organisatoriske utviklingen som skjer nede på jorda. 
Lager vi oss byråkratier på jorda, så ordner gudene seg på samme måte. 

Sånn sett bekrefter den troende Aslan humanetikkens anskuelse ved å poengtere at gudene er skapt av mennesker; iallefall forestillingene om dem. 

Men forklaringene hans på hvorfor folk lager guder som likner på mennesker, er ikke like overbevisende. 
Han gjør dette til en biologisk sak, på linje med funnene til Edvard og May-Britt Moser. 
Men der Moser-paret gjennom inngående forskning har lokalisert steds- og tidssansene til bestemte steder og prosesser i hjernen, avspiser Aslan sin forklaring med noen få linjer om et par dårlig forklarte fenomen. 

Kanskje har han rett, men forklaringen er så tynn og ufullstendig at leseren blir sittende igjen med flere spørsmål enn dyp forståelse. 

Men det han helt hopper bukk over, er alle menneskene som ikke er religiøse, som ikke kjenner trang til å snakke om sjel og overnaturlige krefter. 
Skal det tilskrives en kognitiv defekt? 
