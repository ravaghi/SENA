Vi har kjørt Smart Forfour
Smart satser på at det blir mer suksess med en Renault-tvilling enn det ble med en Mitsubishi-tvilling. 

Smart lever videre tross en broket og utfordrende historie. 
Daimler-konsernet, som er mest kjent for Mercedes-Benz-merket, har aldri tjent penger på de små bybilene. 
Men de gir ikke opp og har nå introdusert tredje generasjon av Fortwo, som vi nylig anmeldte her. 

Hekkmotor som VW Boble 

Samtidig kommer andre generasjon av Forfour, versjonen med bakseter og fire dører, på markedet. 
Det er den vi har prøvekjørt her. 

Nye Forfour etterfølger en forgjenger som bare ble produsert i vel to år - fra 2004 til 2006, som var basert på Mitsubishi Colt og ble produsert på samme fabrikk som Colt i Nederland. 

Nye Forfour er resultatet av samarbeidet mellom Daimler og Renault og modellen er basert på samme plattform som helt nye Renault Twingo. 
Det betyr blant annet at den - som Fortwo - har hekkmotor og bakhjulsdrift. 

De to bilene deler cirka 70 prosent av komponentene, men har et noe ulikt utseende. 
Begge entrer mini/bybilsegmentet der de blant annet vil få Fiat 500 å bryne seg på. 

Vi kan vel anse at nye Mini er blitt litt for stor til å anses som en helt direkte konkurrent. 

Fra under 150.000 

Fortwo koster fra 145.000 kroner med 71 hestekrefters 1.0 bensinmotor, og det er ikke imponerende billig blant bybilene, men så ønsker jo Smart å være posisjonert noe mer High End enn hva de typiske bybilene blant konkurrentene er. 

Regn dessuten med et absolutt minimum i pristillegg på 2.700 kroner for basisutstyr som høydejusterbart førersete og ratt samt elektriske sidespeil (Komfortpakke). 

Ellers har man en greit utstyrt bil til 160.000 -170.000. 

Voksen kjørefølelse 

Vi kjørte Forfour med den utmerkede 3-sylindrede og turbomatede knøttemotoren som hadde première i Renault Clio. 
Den har et slagvolum på 0,9 liter og gjør en meget god figur i Fortwo. 
Det gjorde den også i Forfour - faktisk enda bedre, syntes vi. 
Det er litt snodig i og med at denne er noe tyngre, men har nok med en bedre innkjørt motor samt den noe mer voksne kjørefølelsen å gjøre. 

Det er nemlig ikke til å komme forbi at lengre akselavstand når det meste annet er uendret, gjør noe med stabiliteten. 
Fortwo var allerede god på dette - storebror er enda bedre. 

Vi må selvsagt presisere at når vi skriver «voksen kjørefølelse», må det ses i sammenheng med bilens størrelse og hvordan minibiler har vært å kjøre inntil nylig. 

90-hesteren ikke tilgjengelig fra start 

Inntil videre er det innstegsversjonen med 71 hestekrefter som står på den norske prislisten, og det er den vi har fått tekniske data på (se tabell). 
Men 90-hesteren kommer altså ikke så lenge etter introduksjonen av bilen og venter inntil videre på typegodkjenning. 

Derfor har vi ikke forbrukstallene, for eksempel. 
Men 0-100 går på 11,2 sekunder og oppleves raskere i den lille bilen. 
Toppfart er 165 kilometer i timen. 

Klarer både by og land 

Fremskrittene vært enorme de siste årene og i forhold til forgjengeren er dette en helt annen bil å kjøre både når det kommer til stabilitet og styrefølelse. 
Den greier seg fint på alle typer vei - noe helt annet enn noen dårlige minner vi har av fordums knøttsmå leiebiler som måtte kjøres varsomt, og med hendene klamret til rattet, 

Samtidig gjør Forfour riktig alt den skal i sitt rette element: 
Storbyen, der den beskjedne lengden og den fantastisk gode svingradiusen på knapt fire meter gjør underverker. 

Bilen er dermed lett å manøvrere og eneste skår i gleden her er den dårlige utsikten skrått bakover. 

Dette kan heldigvis kompenseres for med et ryggekamera som har vidvinkel og dermed dekker området bak bilen ganske nært og godt ut til sidene. 

Ikke automat nå, men det kommer 

Den manuelle girkassen med fem trinn er god i bruken, presis nok og glir lett i trinn. 
Men vandringen på kløtsjpedalen fant vi litt ubehagelig på samme måte som hos lillebror. 

Vi vet ikke hva tillegget i pris blir for automatisk girkasse - en slik er på vei - men vi vil tro det gir en bedre totalopplevelse i det som tross alt hovedsaklig er en bybil. 

Automaten er av typen med dobbelkløtsj i stedet for momentomformer - altså som for eksempels Volkswagens DSG. 
Det dreier seg om en tilpasning av Renaults DCT-kasse som ikke er helt klar for Smart riktig ennå. 
Vi valgte derfor ikke å prøve å bedømme den i tidlige testeksemplarer og heller få kjørt versjonene som er ferdigutviklede. 

Blir vi ristet og støyet i stykker? 

For å avslutte med det man kanskje frykter mest i denne typen bil: 
Komfortnivået. 
Det er i likhet med kjøreegenskaper og opplevd kvalitet også mye bedre enn det var for bare noen år tilbake. 
Det gjelder sant å si de fleste biler i klassen i våre dager, men Smart er hakket bedre enn de fleste. 

Understellet er i stand til å takle de fleste ujevnheter helt greit med en ganske effektiv demping tross ganske korte fjæringsveier. 

Når det gjelder lydnivået i kabinen preges det - om enn i litt mindre grad enn i lillebror Fortwo - av duren fra den tresylindrede motoren, som er plassert på skakke i hekken. 
Dette gjelder så lenge hastigheten er under cirka 60 kilometer i timen og særlig under gasspådrag. 

Vi vil likevel ikke kalle det påtrengende støy - det er ikke noe vanskelig å holde en helt normal samtale og hastighetene som gjelder på landevei og motorvei gjør at motorduren blir ganske fjern samtidig som andre støykilder som rullestøy og vindstøy holdes greit i sjakk. 

Fra Toyota Aygo til Fiat 500 

Så hva med konkurrentene? 
Da snakker vi om biler som Ford Ka, Kia Picanto, Mitsubishi Space Star og Hyundai i10, for ikke å snakke om de sist ankomne - trillingene Toyota Aygo, Peugeot 108 og Citroën C1 i helt ny utførelse fra i år. 

Disse tre siste, og kanskje faktisk særlig Aygo, spiller mer på "kulhetsfaktoren" enn de øvrige i feltet. 

Det gjør også Fiat 500, men den priser seg litt ut av selskapet her med sin inngangsbillett på 180.000 kroner for billigste versjon. 
De andre koster alt fra 105.000 til 145.000 kroner med Space Star som pris-champion. 

Fin mini-allrounder 

Smart Forfour kan alt i alt oppsummeres som en flink bil i klassen. 
Det er enbil som peker seg ut særlig med originale trekk som hekkmotor og bakhjulsdrift, men også ved designgrep som gjør bilen i stand til å hevde seg blant de beste i minibilkategorien. 

Den fremstår som relativt enkel, men ikke overdrevent billig, noe som gjelder både aspekt og pris. 

Noen mester når det kommer til utslipp og forbruk er den dessverre ikke, selv om CO2-utslipp rundt 100 gram per kilometer ikke ennå er noen skandale selv i denne minibilklassen. 

Et trivelig bekjentskap, altså - og en bil som absolutt bør tas med på en handleliste, dersom man er ute etter en bybil som også kan brukes utenfor tettbygde strøk og som ikke har en elbils begrensninger. 

Reiseomkostningene til denne reportasjen er dekket av importøren. 
Les mer her 
