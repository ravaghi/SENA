TEST:Panasonic Viera TX-P65VT60 

En av de siste kjempene i en utdøende rase. 
Heldigvis avslutter den med stil. 

Tidligere i år bekreftet Panasonic at de ikke lenger vil videreutvikle plasmateknologien. 
Selv om de nok kommer til å selge plasma-modeller et par år til, er det altså mye som tyder på at bildekvaliteten ikke vil bli bedre enn på årets toppmodeller. 

Det er altså her Panasonic VT60 befinner seg, den er nemlig helt i toppsjiktet når det gjelder bildekvalitet. 
I år blir den riktignok forbigått av spesialmodellen ZT60, en modell som kun fås i et begrenset opplag, bare kommer i 60-tommers størrelse, og har en prislapp på hele 40.000 kroner. 
Det er en svært høy prislapp i et marked hvor du også kan velge mellom Oled og 4K-teknologi. 

Samtidig er det også det som gjør VT60 så interessent: 

Den er nemlig nesten like god, fås i flere størrelser (50", 55" og 65"), og ikke minst så er den langt billigere. 
Vår testmodell på 65-tommer koster for eksempel 25.000 kroner i skrivende stund, og fremstår derfor som et svært spennende alternativ for deg som drømmer om en stor og god TV i stua. 

Men hva får du? 

VT60 er en plasma-TV med 1080p-oppløsning som er proppet med det aller beste Panasonic klarer å tilby av bildebehandling, funksjoner og finesser. 
Pen er den også, og spesielt liker vi den nye TV-foten. 

Alle kablene er for øvrig vinklet nedover og ut på siden, noe som gjør at du får den lettere inntil veggen om du vil henge den opp. 
Det er ett unntak, og det er strømkabelen, som riktignok leveres med en knekk. 
Den markerer også den avstanden du bør ha til veggen, slik at ikke TV-en blir for varm. 
Forøvrig er ikke veggmontering av en 65-tommers plasma noe du gjør alene. 
En ting er at veggen skal tåle vekten, men størrelsen gjør den også nærmest uhåndterlig. 

Med i esken får du blant annet med en vanlig fjernkontroll i plast, samt en mer eksklusiv minikontroll. 
Den fungerer til daglig styring, men har sin styrke når det gjelder scrolling på nettsider via TV-ens innebygde nettleser. 
Denne kontrollen har også mikrofon for å gi kommandoer til TV-en ved hjelp av stemmestyring. 
Selv synes vi fortsatt det er best å bruke fjernkontrollen. 

VT60 er naturligvis 3D-klar, og det følger med to aktive briller i esken. 
Kvaliteten på 3D kommer vi tilbake til lenger ned. 

Sammenlignet med ZT60 er det i hovedsak noen designdetaljer som er annerledes, men den store forskjellen ligger i at panelstrukturen er ulik. 
ZT60 har for eksempel ikke luft mellom glasset og panelet, og skal således ha et noe bedre sortnivå i opplyste rom. 
Å si at VT60 har noe å skamme seg over på dette punktet er likevel en overdrivelse. 
Her snakker vi altså om detaljer for til dels svært kresne TV-tittere. 

På innsiden er VT60 utstyrt med den raskeste prosessoren Panasonic tilbyr, som gjør at menyene og ikke minst SmartTV-delen her starter langt raskere enn på de rimeligere modellene til Panasonic. 
Det er bra, men også noe vi forventer i denne prisklassen. 

SmartTV-funksjone har ellers blitt langt bedre enn de var i fjor. 
De har vi imidlertid gått igjennom under testene av DT60 og ST60, så vi gjentar ikke dette her. 
Vi nevner likevel at VT60 selvsagt har alt det ST60 mangler, nemlig innebygget webkamera for videosamtaler, USB-opptak og flere innebygde TV-tunere. 

En ting som skiller VT60 fra ST60 og DT60 er imidlertid at du kan finjustere TV-bildet fra mobilappen (Viera Remote2 til iPhone og Android.) 
Dette er faktisk ganske snedig, for her kan du via mobilappens grafikk justere kontrast, lysstyrke og mer avansert kalibrering, samtidig som endringene vises direkte på 65-tommeren rett foran deg. 

Dette er kanskje ikke så interessant for menigmann, men for de største TV-nerdene der ute vil dette gi grunnlag for flere timer med moro. 
Du vet selv hvilken gruppe du tilhører. 

I denne runden konsenterer vi oss derfor om bildekvaliteten, og det er ingen grunn til å gå rundt grøten. 
Den er nemlig strålende, og her er begrunnelsen. 

Bildekvalitet 

Vi har i årevis gitt Panasonic skryt for relativt edruelige bildemoduser, og det gjentar seg heldigvis her også. 

Selv liker vi standardmodusen til TV-sendinger, for her er mange av bildeforbedringskretsene skrudd på. 
Puristene der ute vil nok heller foretrekke THX 
Cinema-profilen, der det meste er skrudd av. 
Selv bruker jeg denne modusen på film (altså på Blu-ray-inngangen), men jeg aktiverer blant annet Intelligent Frame Creation for å få mer glidende panoreringer. 
Dette er selvsagt en smakssak, og når både TV-menyene og ikke minst den allerede nevnte mobilapp-justeringen er så enkel å bruke, er det bare å prøve seg fram. 

Kort forklart vil ikke en plasma-TV gi deg et like skarpt bilde som en LED-TV, men til gjengjeld vil svært mange synes at bildet virker mer naturlig. 
Selv liker jeg begge typene, men innrømmer glatt at jeg synes hudtoner ser fantastiske ut på plasma, så også her. 
Det er også et svært godt tegn at VT60 evner å holde på detaljene, selv langt bak i bildet, også under raske bevegelser. 
Her er det heller ikke mye å klage på fargegjengivelsen: 
Fargene er intense når de skal være det, samtidig som du slipper å få en CSI-følelse når du ser naturprogrammene til BBC. 

Sammenligner vi med LED-modellen DT60 kommer også plasma-TVens styrke tydelig fram. 
For der DT60 imponerer i dagslys, blir den redusert til en lilleputt når vi demper lyset i stua: 
VT60 har rett og slett et sortnivå i en helt annen liga, og evner også å få fram flere detaljer i skyggepartiene. 

Mer interessant er det likevel å sammenligne med lillebror, den langt rimeligere ST60. 
Her ble vi faktisk litt overrasket, for selv om VT60 er hakket bedre, så er ikke forskjellene så store som vi kanskje hadde trodd på forhånd. 
Dette er nok en bekreftelse på hvor bra sortnivået på ST60 er. 
VT60 har imidlertid noen ess i ermet, blant annet er den bedre på detaljer i skyggepartiene, og ikke minst det å holde på detaljene i bakgrunnen under raske bevegelser. 
Dette øker dybdefølelsen når du ser på film, og for deg som har en stor Blu-ray-samling er det altså bare å glede seg. 

3D er glimrende 

Panasonic har alltid vært gode på 3D, så det er ingen overraskelse at de leverer her. 
Noen revolusjon kontra forgjengeren VT50 er det imidlertid ikke, bortsett fra at de to aktive 3D-brillene nå er enda litt mindre. 
Vi liker også at TV-en sier ifra hvor mye batteri du har igjen i de aktive 3D-brillene når du skrur dem på. 
Det er en fin løsning som gjør at du slipper å lure på om batteriene vil holde koken ut filmen du er i ferd med å sette på. 

3D-brillene stjeler imidlertid litt lys, så i et mørkt rom kan det lønne seg å øke lysstyrken et knepp. 
VT60 har her en ny funksjon kalt Panel Luminans setting, som da kan justeres. 

Litt sutring blir det likevel her også: 
Personlig synes vi det er litt skuffende at Panasonic kun legger med to 3D-briller, spesielt når konkurrenter som Sony har begynte å legge med fire aktive briller på sine toppmodeller. 
En familie på fire får dermed en ekstrautgift på minimum 1.000 kroner om alle skal se 3D-film. 

Dette burde vært bedre 

Panasonic har jobbet med å unngå refleksjoner fra frontglasset, men det er faktisk ikke så mye mindre enn på lillebror ST60, her er det altså fortsatt noe å jobbe med.Vi stusser også over at VT60 kun har tre HDMI-innganger, når konkurrentene har fire. 
Samtidig vil nok de fleste som har mye utstyr tilkoplet TV-en uansett ha en surroundreceiver, og da er ikke dette noe problem.Plasma-TV-er avgir normalt mye varme, og er derfor utstyrt med vifter på baksiden av kabinettet. 
Vårt testeksemplar var godt brukt da vi pakket det opp, og vi la raskt merke til en summing fra panelet da vi koblet den til. 
Noe stort problem er det neppe, ettersom vi ikke la merke til det fra sofaen. 
Men er du vár på støy og pleier å ha lyden lavt på, bør du ha dette i bakhodet. 

Sist, men ikke minst nevner vi også innbrenningsfaren på plasma-paneler. 

Er du en ivrig gamer som tilbringer svært mange timer foran TV-en med spillkonsollen er fortsatt vårt utgangspunkt at en LED-TV er bedre egnet (stikkordene her er skarphet og innbrenning). 
For deg som bare spiller litt innimellom bør likevel ikke dette være noe problem siden TVen har innebygd funksjoner for å redusere innbrenningen. 

På VT60 finner du for eksempel Piksel Orbiter i bildemenyen under skjerminnstillinger, og skulle du få en midlertid innbrenning av for eksempel en logo, skal du aktivere «Rullefelt»-funksjonen. 

Konklusjon 

Det er ingen hemmelighet at vi liker VT60, og i 65-tommers størrelse er den rett og slett en imponerende TV. 
Med tanke på størrelse og bildekvalitet er heller ikke dagens prisnivå på rundt 25.000 noe å klage over, og dette er en TV selv kresne TV-testere vil plassere i egen stue. 

Panasonic Viera TX-P65VT60Y 

PS: 
Blir den for dyr kan du få 55-tommeren til rundt 20.000 kroner. 
I dette prissjiktet dukker imidlertid lillebror ST60 i 65-tommer også opp som et svært spennende alternativ for de som klarer seg uten den raske prosessoren og mangelen på spesialfunksjoner. 
Det valget er det imidlertid du som må ta. 
