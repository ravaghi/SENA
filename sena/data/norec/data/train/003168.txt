Alien - Director's Cut
Avhengighetsskapende skrekk-rus! 

Denne anmeldelsen ble skrevet da Alien ble vist på kino i anledning filmens 25-års jubileum: 

I 1978 så jeg den norske tv-serien Blindpassasjer på NRK og ble umiddelbart hekta på science fiction. 

Året etter kom Alien på kino, men jeg var 9 år og nøyaktig 9 år for ung til å se den. 

I 1987 så jeg oppfølgeren Aliens på kino, fremdeles for ung, men gammel nok til at dørvakta ikke fatta mistanke. 
Det var, og er fremdeles, den mest spennende kino-opplevelsen jeg noen gang har hatt! 

Jeg gikk, jeg så 

Dagen etter leide jeg Alien på video og så den hjemme hos en kompis med kaldt gulv. 

Siden den gangen har jeg vært stor fan av disse filmene. 
Men jeg har aldri sett Alien der den hører hjemme, nemlig på kino. 

Ikke før nå. 
Jeg gikk, jeg så og det var stort! 

Digitalt oppusset 

Alien er altså 24 år gammel, men er sprekere, skumlere og mer spennende enn mange av de nye grøsserne på kino. 

Den er dessuten digitalt oppusset og redigert om en smule, slik at den tar seg bedre ut på kino nå enn den noen gang har gjort. 

Sjekke ukjent signal 

Mannskapet på lasteskipet Nostromo vekkes fra dvale for å sjekke et ukjent signal fra en øde planet. 

De finner et fremmed romskip, som inneholder noe en av mannskapet stifter ubehagelig bekjentskap med. 

Han blir fraktet tilbake til romskipet som letter og fortsetter ferden, men noe har blitt med på turen og setter hele mannskapet i ytterst stor fare! 

Sjokkerende effekter 

Dette var regissør Ridley Scotts andre spillefilm, og alt ved den er rett og slett perfekt! 

Skuespillerne er supre, lyden tøff, musikken stemningsskapende, effektene sjokkerende, handlinga er tett og spennende og filmen fører deg til et fryktelig skummelt sted der du ikke nødvendigvis ønsker å være, men turen dit er en avhengighetsskapende skrekk-rus! 

Ekte girl power 

De syv skuespillerne meisler effektivt ut sine forskjellige personligheter i løpet av filmen. 

Tom Skerritt er den autoritære og faderlige kapteinen, John Hurt den tilbakelente, Veronica Cartwright den nevrotiske feigingen, Ian Holm den besynderlige og mystiske, Yaphet Kotto og Harry Dean Stanton er gutta på gølvet, mens Sigourney Weaver er den som etter hvert fremstår som overleveren med bein i nesa. 

Hun er filmens store heltinne og ga en sterk oppvisning i ekte girl power mens Spice Girls brukte bleier. 

Fryktinngytende cinemascope 

Kjære deg, gjør deg selv en tjeneste: 
Gå å se Alien! 

Dette kan være siste sjanse for å se denne sci-fi-grøsser-klassikeren på kino. 

Du kan riktignok se denne nye versjonen i DVD-samlinga Alien Quadrilogy som kommer tidlig neste år, men med mindre du har en killer hjemmekino må du på kino for å se Alien i vidunderlig og fryktinngytende cinemascope 
