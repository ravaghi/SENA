Libanon
En glimrende og grusom filmopplevelse. 

Libanon skildrer de første dagene av Israels invasjon av nabolandet i 1982, og sjelden har krig blitt skildret så klaustrofobisk! 

Tung tanks 

Alt foregår nemlig inni en tanks, og det viser seg å være en svært effektiv måte å fortelle historien på. 
Jeg ble dratt inn i handlingen på en særdeles ubehagelig måte, og fikk følelsen av hvordan det måtte ha vært å oppleve en forvirrende krig med begrenset utsikt i en flere tonn tung tanks. 
Miljøskildringen i filmen er like genial som den er enkel. 
Alt utspiller seg altså i det trange og ukomfortable interiøret i tanksen. 
Vi ser noen gå inn og ut, men kameraet befinner seg til enhver tid på innsiden. 
Her ser vi hvordan krigshandlingene setter sine tydelige spor. 
Veggene er fulle av olje og dritt. 
Det ryker fra motoren, og gulvet er dekket av vann. 
Soldatene er dekket av svette. 
Kameraet er, nødvendigvis, tett innpå, og vi slipper ikke unna. 

Fiende med bazooka 

Filmen viser også hva som skjer utenfor tanksen, men kun gjennom kanonsiktet. 
Dette bidrar til klaustrofobien, for tanksen beveger seg gjennom en by med trange gater, og kanonsiktet dekker kun en liten del av omgivelsene. 
Dette bidrar også til spenningen, for man vet aldri hva siktet plutselig faller på. 
Kanskje er det en fiende som peker på deg med bazooka. 

Ingen politisk film 

Filmdistributøren trekker selv sammenligninger til ubåt-filmen «Das Boot», og selv om Libanon ikke helt matcher denne tyske klassikeren, så er det en sammenligning som tåler dagens lys. 
Libanon er nemlig heller ingen politisk film. 
Den handler ikke om årsakene til krigsutbruddet. 
Dette er en film som skildrer hvordan unge menn blir satt til å utkjempe krigen som andre har satt i gang. 

- Ganske grusom 

Libanon slutter litt åpent. 
Vi får ingen konklusjon eller punktum. 
Men underveis blir vi kjent med mannskapet ombord i tanksen, og føler på deres frykt og forvirring. 
Regissør Samuel Maoz lykkes i å formidle den dieseldrevne galskapen på en forbilledlig måte, og gjør Libanon til en glimrende filmopplevelse, selv om opplevelsen til tider er ganske så grusom 
