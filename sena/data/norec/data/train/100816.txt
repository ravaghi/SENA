Kampen om Ringen
Lenge har «World of Warcraft» vært bortimot ensbetydende med onlinespill. 
Dette forsøker «Lord of the Rings Online» å gjøre slutt på. 

Kruttet ble funnet opp for lenge siden, noe som slettes ikke har gått utviklerne bak «Lord of the Rings Online» hus forbi. 
Det er ingen genre-revolusjon vi er vitne til, snarere tvert om. 

Ved første øyekast ser spillet til forveksling ut som millionsuksessen «World of Warcraft», men bildet blir heldigvis noe mer nyansert etterhvert. 

Som seg hør og bør når det er snakk om et spill satt i Tolkiens kjente og kjære Midgard, har spillhistorien fått en viktig rolle. 

En sentral oppdragslinje, eller hovedhistorie om du vil, er et av spillets hovedmomenter og påvirker blant annet hvordan spilluniverset ser ut. 

For å få til dette, benytter spillet seg av en ny form for «instancing», hvor det finnes flere «eksemplarer» av enkelte områder. 
I de fleste tilfeller fungerer dette utmerket og merkes ikke i det hele tatt. 

«Lord of the Rings Online» byr på fire raser og syv spilleklasser, men du vil kun få oppleve Midgard fra de godes perspektiv. 
Som hovedkarakter kan du kun velge mellom dverg, hobbit, alv eller menneske. 

Men selv om du går med en liten ork i magen, er ikke alt håp ute. 
Du kan nemlig lage en sekundær spiller-mot-spiller-figur av det onde slaget, som kan brukes i kampen mot det gode. 

En annen nyvinning som fortjener oppmerksomhet, er muligheten til å opparbeide seg titler og bonuser. 
Du skal for eksempel ikke spille særlig lenge før du kan smykke deg med tittelen «Defender of the Halls». 
Bonusene kommer også godt med, og bidrar kraftig til å øke valgmulighetene for den enkelte spiller. 

Foreløpig dekker spilluniverset kun den nordvestre delen av Midgard. 
Over de neste fem årene, vil spillet utvides til fire ganger sin nåværende størrelse, og dekke hele Tolkiens verden. 

Atmosfæren, byggverkene og landskapene er akkurat like imponerende som man kunne forvente seg av et spill basert på Ringenes Herre. 

Kanskje det viktigste trekkplasteret for «Lord of the Rings Online» er nettopp dette, selve universet. 
Vi vet det kommer utvidelsespakker, vi vet at historien vil utvikle seg. 

Allikevel: dersom noen bestemmer seg for å holde en kåring over årets mest originale spill, blir nok ikke «Lord of the Rings Online» nominert. 
Oppdragssystemet, håndtverkssystemet, selve brukergrensesnittet, alt er påfallende likt tidligere spill i samme genre. 

Men det trenger jo ikke nødvendigvis være utelukkende negativt. 
Er du for eksempel tidligere «World of Warcraft»-spiller, vil det ikke by på nevneverdige problemer å konvertere til «Lord of the Rings Online». 

Det store spørsmålet blir da om «Lord of the Rings Online» er verdt pengene? 
Er det noe poeng for etablerte «World of Warcraft»-spillere å kaste seg inn i kampen om ringen? 
Svaret må bli «tja». 

«Lord of the Rings Online» er et kvalitetsspill. 
Dersom du alltid har drømt om å se Kløvendal, eller Bri, med dine egne øyne, er valget enkelt. 

Men om det kan hamle opp med verdenseneren «World of Warcraft», vil kun tiden vise. 

Om to små uker lanseres onlinespillet The Lord of the Rings Online. 
Vi har tatt turen til det virtuelle Midgard. 
