Finn på no' bedre
Med Didrik Solli-Tangen som programleder vil TVNorge more oss med at det jammen kjøpes og selges mye rart på Finn.no. 
Selv har de solgt sjela si til Finn.no. 

TV: 
En kar vil selge et maleri av seg sjøl malt naken i Nedrum-stil med snoppen opp. 
En annen vil selge et sju meter høyt troll. 
Jada. 
Det kjøpes og selges mye pussig på Finn.no. 

Etter å ha sett TVNorges «Alt til salgs», som ifølge kanalen sjøl er delfinansiert av Finn.no, tar vi oss sjøl i å ville klikke oss inn for å se om kanalen har lagt ut sjelen sin for en billig penge. 

Reklame-TV 
At Finn.no er inne på finansieringssiden, er TVNorge åpne om. 
Å få servert reklame som tv, er problematisk. 
TVNorges kommunikasjonsdirektør Svein Tore Bergestuen sier i Dagsavisen at de mener programmet er innenfor Kringkastingsloven. 
Det får være opp til Medietilsynet å bedømme. 

Men uansett om programmet bør kalles reklame eller tv, vinner det neppe verken Gullfisk eller Gullrute. 

Vi får servert en ganske døll variant av «Norge Rundt», og dét av en ganske døll Didrik Solli-Tangen, ja, han fra Melodi Grand Prix. 
Vi sier ikke at han er døll til vanlig. 
Vi har sett ham være riktig festlig i andre programmer. 
Ikke her. 

Det åpner med at han forteller oss, som om vi er barn, at «nettet er Norges største markedsplass og nå skal vi se på alle de rare, merkelige og morsomme tingene som er til salgs». 

Akkurat i denne stive, litt gammeldagse stilen fortsetter programmet å tralte og gå sin forutsigbare gang, og det med en lavbudsjettsfølelse. 

Dustefakta Visst er det mye merkelig til salgs, og vi møter mange hyggelige mennesker, som impulskjøperen Pål som har kjøpt svindyre slalåmbriller og får høre det fra konemor Camilla. 

Men det er en stivhet og selvhøytidelighet over produksjonen som gjør det trått, for eksempel når Solli-Tangen presenterer oss for «topp-søkeord» fra Finn.no, og sier «dagens ord er snøfreser. 
Folk begynner å søke på snøfreser allerede tidlig på høsten», før han forteller oss hvem som oppfant snøfreseren og andre malplasserte fakta. 

Vi får også «fem på gata» med spørsmål som «ville du hatt bilde av en fremmed naken mann på veggen». 
Det føles også malplassert. 

Nei, TVNorge, skal dere først selge sjela, finn på no? bedre enn Finn.no på tv. 
