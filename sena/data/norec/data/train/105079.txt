Filmanmeldelse:«Snoopy og Charlie Brown: 
Knøttene-filmen 3D» 

«Knøttene-filmen» er et muntert og anstendig stykke animasjon med tunge kulturhistoriske referanser. 
Derfor faller den også mellom et par hundehus. 

«SNOOPY OG CHARLIE BROWN: 
KNØTTENE-FILMEN 3D» 

USA. 
Regi: 
Steve Martino. 
For alle. 
Norske stemmer: 
Sander August Kristiansen, Liv Almaas, Olve E. S. Hall, Andrea E. Johnsen, Emilie Østrem, Storm D. Bremer. 

Tegneserien om Knøttene har en 50 år lang historie. 
Fra 1950 til kort før hans død i 2000 laget uforliknelige Charles M.Schultz nesten 18 000 seriestriper som på det meste ble trykket i 2600 aviser kloden over. 

Den opprinnelig og alltid nærværende hovedfiguren har vært antihelten Charlie Brown (Baltus på norsk) og hans beagle, Snoopy (Sniff). 
Andre figurer har kommet og gått, under litt ulike navn og med noe forskjellige karaktertrekk. 
Drømmer og pianist Schroeder elsker Beethoven og sannelig sitter han ikke på kanten av filmstudioets åpningsvignett og spiller sitt leketøyspiano med konsertflygelklang.. 

Dermed er tonen satt: 
Filmen er en ytterst serie- og tradisjonstro fremstilling av det klassiske Knøttene-universet. 
3D'en ødelegger ingenting. 

Likevel: 
Knøttene har vidløftige og omfattende kultur- og generelle historiske referanser. 
Et par tiår (60- og 70-tallet) var da også Schulz figurer i utstrakt grad brukt innenfor akademia som populærvitenskapelige katalysatorer. 
Deres av og til enkle funderinger over gjenstridige drager, tyske flyger-ess fra første verdenskrig, baseballspillets utfordringer, beagle-hjernens logikk, jenters (kvinners) treskhet i og/eller feministisk perspektiv hadde noe nærmest opphøyd klokt over seg. 
Morsomt, tilbakelent, velfundert. 

Dette intellektuelle tankegodset må nødvendigvis tones ned; historisk betingelser av dette format er sannelig ikke enkelt for vår tids barn å få med seg. 
Barna vil likevel ha stor glede av klare, flotte bilder, lattervekkende slapstick og lun menneskelighet, selv om mye av Knøttenes egentlige meningsinnhold er borte. 

Foreldregenerasjonen vil få det vanskeligere. 
Mens besteforeldrene vil få en klar gledesstund. 

Derfor: 
Antakelig er dette den best egnede barnebarn/besteforeldre-film på årtider! 

JON SELÅS 
