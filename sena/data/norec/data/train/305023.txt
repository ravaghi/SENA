Suggererende og smygende samarbeid
Thomas Dybdahl samarbeider med In the Country. 

ANMELDELSE: 
Med sin antydende, hviskende, heliumslette, tilbakeholdte form for vokal er Thomas Dybdahl blitt en egen sone i det norske poplandskapet. 
Ingen gjør dette så vakkert og poetisk som ham. 

Denne plata er en EP; fire sanger spilt inn i Qvenilds Nesodden-studio og mikset av bergensmagikeren Jørgen Træen i Duper Studios. 
Dybdahl samarbeider med gruppa In the Country, sist hørt sammen med Frida Ånnevik på fjorårets stilige Børli-feiring «Skogens sang». 

In the Country tilpasser seg elegant Thomas Dybdahls nærmest usynlige røst på disse låtene. 
Morten Qvenild på piano, Roger Arntzen på bass og Pål Hausken på trommer tryller fram en backing som veksler mellom elektroniske og akustiske virkemidler, smygende, suggererende chill out-coole arrangementer. 

Monica Heldal dukker varsomt opp på første låt, derfra går det ikke slag i slag, men lag på lag med lydkulisser og bølgende strofer. 
Høytidelig, og nedpå, samtidig. 
