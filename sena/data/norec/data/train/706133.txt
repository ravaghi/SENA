Barna vil elske pære-filmen
FILMANMELDELSE: 
Et eventyr i en enorm frukt som barna vil elske. 

«Den utrolige historien om den kjempestore pæra», barnefilm. 
Regi: 
Amalie Næsby Fick, Jørgen Lerdam, Philip Einstein Lipski. 
1 t. 18 min. 
Sensur: 6 år. 

Dette er filmversjonen av den aldeles strålende, danske barneboka «Den utrolige historien om den kjempestore pæra». 
Den katastrofeorienterte elefanten Sebastian og hans beste venn, happy go lucky-katten Mitcho, bor i idyllen Solby. 
En dag forsvinner byens elskede borgermester, og den slemme viseborgermesteren truer med å overta byen. 
Sebastian og Mitcho får med seg den gale og koselige professor Glykose ut på oppdrag i en enorm pære for å finne igjen borgermesteren, og redde byen. 
Trioens eventyrlige ferd passerer de tre farene: 
Dragen, Den Nattsvarte Havet og De Grusomme Piratene. 

Fire-fem ganger er det 38 sekunder med litt mørke og nestenskumle scener, men de går fort over. 
Så er de tilbake på sitt koselige, fantasifulle og kreative eventyr. 
Fortellingen om den store pæra og de gode vennene er lettfattelig, tydelig og morsom. 
Ikke alle detaljene fra boka er med, men det er mer enn nok fargesterke påfunn til at 1 time og 20 minutter fyker fort forbi. 
Det skumle er forresten ikke veldig skummelt, så ungene vil kunne sitte i sitt eget sete gjennom hele filmen. 

De minste ungene vil elske dette. 
Filmen har ikke dette ekstra laget av kjapp voksenhumor og referanser som er mynta på foreldrene, slik Disney, Pixar og de andre ofte har. 
Pære-filmen er en reinspikka barnefilm, og den gjør en finfin jobb med å fortelle en på alle måter utrolig fortelling om mot, vennskap og seilaser i gigantisk frukt. 
Biblioteks-foreldre vil kanskje knytte neven litt og mumle «boka var bedre», men for ungene er pærefilmen finfin underholdning. 
