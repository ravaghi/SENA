Thriller i fulle pontifikalier!
Stram, rik, rå, spennende og vakker thriller om når moderne vitenskap truer med å sprenge Vatikanet til himmels. 

HANDLER OM: 
Den gamle paven er død. 
I Roma samles Kardinalkollegiet for å velge en ny. 

Samtidig pågår de første forsøkene ved det kjempemessige laboratoriet CERN i Sveits, der man forsøker å finne forklaringen på «Big Bangs» aller første fase og forklaringer på den mystiske Mørke materie. 
Gjennom partikkelkollisjoner makter man å fremstille antimaterie, som igjen danner grunnlaget for en bombe av uant kraft. 

Når en gammel orden av egentlig fremskrittsvennlige prelater fra 1600-tallet - som senere ble brennemerket, torturert og drept av Kirken for sine kjetterske tanker - sender ut sine mystiske og grusomme hevnsignaler, er det tid for symbolforskeren par excellence professor Robert Langdon: 

Bare han kan tolke de gamle tegn og symboler i sin riktige historiske sammenheng, slik at muligens livet til fire fremstående, kidnappede kardinaler kan reddes - og til syvende og sist: 
Hele Vatikanstaten og store deler av Roma frelses fra den totale utslettelse. 

Basert på Dan Browns roman, som faktisk kom før «Da Vinci-koden». 

DOM: 
Filmen «Da Vinci-koden» ble (ufortjent, spør du meg) slaktet av mange kritikere - men ble en publikumssuksess. 
«Engler og demoner» er en mye bedre film! 

Dan Browns livlige univers av usedvanlig omfattende research og kløktig diktning, er i filmen magret ned til en fortsatt meget omfattende historie - dog helt og fullt på filmmediets behov for forenkling og prioritering. 

Det vil ergre bokfantaster. 
Og glede filmfriks. 

Det meste utspiller seg en eneste, febrilsk kveld i Roma, der Kirkens innerste spenninger akkompagnerer ordensmaktens forsøk på å følge professor Langdon og fysikeren Vittoria Vetra i deres symbolmettede jakt på drapssteder og - så å si - dommedagsbomben. 

Det er velspilt, det er uhyre effektivt (og vakker!) fotografert, det er bloddryppende voldelig. 
I det hele tatt: 
En fullblods thriller! 

At 
Den katolske kirke og det aller ypperste innen partikkelforskning inngår i plottet, gjør filmen meget spesiell. 
De vitenskapelige «realiteter» er hva man kan kalle spissfindig oppspinn - effektivt utnyttet. 

Beskrivelsen av Vatikanets indre liv, er selvfølgelig en sprelsk røverhistorie. 
Og katolske røster har naturlig nok reist seg i harmdirrende protest. 

Jeg synes Kirken skal ta det med ro - endog kanskje bruke filmen til noen nyttige oppryddinger. 
Det er ingen - overhode ingen! - blasfemi å spore. 
Å «avsløre» at selv rundt apostelen Peters suksessor finnes det mennesker med sine styrker og svakheter - om enn i ornat - burde ikke opprøre eller overraske noen. 

Et par scener heller mot overdrivelser; det rykker noe i fintfølelsen, selv hos en blek lutheraner som denne anmelder. 
Men alt i alt er det humaniteten, respekten og toleransen mellom troende og tvilende som overlever. 

Og dét i en film som oppfyller de fleste krav som thriller - og alle krav til thriller i ekstraordinære rammer! 

Folket kan glede seg til ordinær norsk kinopremiere 20. mai! 
