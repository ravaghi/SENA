Jonas Alaska:Angst blir god pop 

Frykt farger platen, men Alaska synger flott om sine helter. 

Jonas Alaska: 
"Fear is a demon" (Braveheart) 

Jonas Alaska starter sitt fjerde album med barndomsminner fra Åmli i Aust-Agder, den gang han het Aslaksen. 
"The moon & the steeple" er en tynnhudet sang om ting som blir borte, og han gir mer gass i "Back to school". 

Han skapte bølger med "Jonas Alaska" for seks år siden. 
Deretter har platene kommer annethvert år, med "If only as a ghost" i 2013 og "Younger" i 2015. 
Han vokste raskt ut av Dylan-skyggen, og 29-åringen har meislet ut sin egen nisje. 

For første gang er han selv produsent, og resultatet er en tidsriktig miks av akustiske viser og elektronikk. 
Han er myk når det passer og tøff når det kreves. 
Som når han går fra den nakne kjærlighetssangen "Love you right" og bytter ut kassegitaren med hele verktøykassa i "Kissed me in the backseat". 
Sistnevnte er en hyllest til Karl Ove Knausgård, Alaskas yndlingsforfatter og medsørlending. 

Derfra går han videre til "My girl" og barndomshelten Ali Boulala, en svensk skater. 
Fra han var åtte til 18 år var skating det eneste Alaska brydde seg om. 
Da han begynte å synge, opptrådte han lenge i Boulala-stil med hatt og skjerf under. 
Boulala selv gikk det ikke så bra for; han havnet i en motorsykkel der kameraten døde og han selv endte i fengsel i to år. 
Siden har han ikke klart å komme tilbake som skater i verdenstoppen. 

"Shark" er en mørk, akustisk vise, mens piano og tunge bassdunk innleder "Never knew I was in trouble". 
En fin poplåt med et melankolsk drag. 

"Diamond in the shadow" tar for seg en tredje helt. 
David Bowie døde i fjor, og Alaska lager en sang der refrenget sender oss til glamrockhimmelen. 

"All coming down today" startet nakent og akustisk, før den folder seg ut de siste par minuttene. 
Det tjener den stort på. 
Han avslutter med demoklippet "Outro". 

Alaska synger om frykten for det som forsvinner og angsten som hva som måtte komme, men han gjør det på en svært så lyttervennlig måte. 

Beste spor: 
"The moon & the steeple", "Kissed me in the backseat", "Diamond in the shadow" . 
