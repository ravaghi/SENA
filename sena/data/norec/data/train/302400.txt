Et svorsk mestermøte av det heftige slaget
Norsk supertrio og fabelaktig svensk gitarist i fri utfoldelse. 

ALBUM: 
Tredje album (fjerde hvis vi regner inn fjorårets vinyleksklusive «Live at BBC») for den norske impro/rock-supergruppa Elephant9. 

Supersilents Ståle Storløkken, BigBangs lengstspillende bassist Nikolai Eilertsen og krafttrommisen Torstein Lofthus i utpreget fysisk, kraftkrevende og frittflytende instrumentalmodus, denne gangen - og alle hjerter gleder seg over det - i forbrødring med den fenomenale Dungen- og The Amazing-gitaristen Reine Fiske. 

Det blir nydelige, tildels voldsomme møter: 
Storløkkens monumentale orgeltraktering i intimt samkvem med Fiskes ofte effektivt tilbakeholdne tonelek på tittelsporet (oppkalt etter studioet i Stockholm). 

Den sentrifugale droneleken og seige heavyrocken i den bombastiske «Psychedelic Backfire» er medrivende hypnotisk. 

Og det 13 minutter lange overflødighetshornet «Freedom?s Children», som avslutter dette svorske mestermøtet, er en buldrende, hjernesprengende og intens maktdemonstrasjon. 

Høydepunktet er likevel den akustiske «A Foot In Both», der turtallet senkes betydelig og der Fiskes følsomme nylonstrengespill skaper vidunderlig psychfolkmagi. 
