Samsung X700
Mens andre mobilselskaper tar en side ut av læreboken til Samsung, overrasker selskapet selv med å ta designet et par år tilbake. 
Vi har testet Samsung X700. 

For Samsung er kjent som selskapet med mobiler med et fremtidsrettet design. 
De har sluppet en utallig mengde med folde- og skyvemobiler, og har således fått mye skryt av utseende på mobilene sine. 

Dette står i sterk motsetning til de fleste andre aktørene på det norske markedet, som i større grad har benyttet seg av det klassiske avlange mobildesignet. 
Derfor kommer det også som en liten overraskelse når Samsung titter bakover og lager en såkalt candy bar-mobil. 

Kjedelig? 

Vi har testet Samsung X700 i en lengre periode, men vi klarer ikke å bli helt fortrolige med designet. 
Vi klarer ikke helt å sette fingeren på hvorfor, men det skyldes kanskje at denne mobilen ser litt kjedelig ut. 
Den har riktignok et litt "tøft" snitt, til å være en klassisk mobiltelefon, men vi kommer aldri helt over følelsen at den ikke gir noe særlig ekstra. 

Kanskje ligger problemet i at Samsung har satt designstandarden langt høyere enn det Samsung X700 klarer å levere. 
Det hjelper selvsagt ikke at hele mobilen oser av plast. 
Når fargene skal henspeile på metall og stål, får man en liten nedtur når man tar og føler på mobilen. 

Mye for lite 

På innsiden imponerer imidlertid Samsung X700. 
Den er utstyrt med en overraskende stor mengde teknologi til å være såpass liten (44 x 108 x 19 mm) og såpass billig (under 2.500 kroner). 
Samsung har nemlig klart å fylle den med det mest av det som regnes som standard mobilteknologi i 2006, kanskje med unntak av 3G. 

Sistnevnte er imidlertid ikke noe problem, fordi trebåndsmobilen tross alt er utstyrt med EDGE. 
Da kan man koble den til den bærbare maskinen og surfe med relativt stor hastighet over store deler av landet. 

X700 kan også brukes som en MP3-mobil. 
For selv om den kun er utstyrt med 31 megabyte internminne gjør minnekortstøtten (microSD) dette lille problemet ubetydelig. 
Den er også utstyrt med FM-radio, noe alle mobiler med ambisjoner om å spille musikk bør ha. 
Telefonenen har imidlertid ikke mulighet til å bruke vanlige 3,5 mm jack-hodetelefoner, i hvert fall ikke uten ekstrautstyr. 

Trenger to megapiksler 

Selv om 1,3 megapiksler fremdeles er det som er mest utbredt på mobiltelefonene på markedet har telefoner som Nokia N70 og Sony Ericsson K750i satt lista ett hakk høyere. 
Derfor blir vi litt skuffet over oppløsning på kameraet på X700. 
For her er oppløsningen fortsatt "bare" 1,3 megapiksler. 

Når det gjelder kvaliteten er den helt grei. 
Det finnes flere 1,3 megapikselmobiler på markedet som tar bedre bilder enn denne, men det finnes også mobiler med dårligere bildekvalitet. 
Samsung X700 ligger litt sånn midt på treet i så henseende. 
Den skuffende videokvaliteten gjør imidlertid sitt til at man ikke kjøper denne mobilen på grunn av kameraet. 

Nye Samsung-brukere 

Derimot er Samsung X700 en perfekt mobil for deg som vil ha en mobil med en rekke funksjoner til en lav pris. 
For til rundt 2 500 kroner får man utrolig mye for ganske lite. 
Kanskje kan også designet åpne Samsung-merket for andre målgrupper, som liker et litt mer klassisk design. 

Lydkvaliteten på mobilen, både når det gjelder tale og musikk, samt resten av funksjonene gjør X700 til et godt alternativ for deg som vil ha en avansert billigmobil. 
Vi har fortsatt våre problemer med tekstmeldingsystemet til Samsung (hvor er stor bokstav etter punktum), men totalinntrykket av Samsung X700 er uansett veldig bra. 

Tekniske data for X700 
