Solid solodebut fra Gallagher
Lave forventninger sikrer at Oasis-vokalistens første soloalbum blir en positiv overraskelse. 

ROCK 

Liam Gallagher 

"As You Were" 

(Warner) 

Oasis var et band som bare trengte to album for å utspille sin rolle. 
De kom som et friskt, storkjeftet pust med "Definitely Maybe" (1994) og "(What's the Story) Morning Glory" (1995), og brukte de neste 14 årene til å krangle, slåss og lage musikk som føltes stadig gråere og mindre relevant. 

Det begynner med andre ord å bli lenge siden låtene var mer minneverdige enn intervjuene. 
For eksempel vekket platene vokalist Liam Gallagher laget sammen med Beady Eye adskillig mindre interesse enn de stadig pågående utfallene hans mot Oasis-kollega, erkefiende og storebror Noel. 

Men Liams første utgivelse under eget navn er faktisk ikke halvgal. 
Omgitt av nye produsenter og medkomponister, fremstår han som en kledelig modnet utgave av seg selv: litt mindre breial og hakket mer ettertenksom, fortsatt like opphengt i 60-tallet og The Beatles. 

Og akkurat som i Oasis-dagene er tekstene lite annet enn slitne fraser og sitater fra rock-klassikere – et sted her presterer fyren å rime "helter skelter" med "gimme shelter" – men til gjengjeld henger de på melodilinjer som uanstrengt sniker seg inn i øregangene og blir der. 
