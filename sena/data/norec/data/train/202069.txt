Asus PCE-AC66 trådløst nettverkskort
Kan du like godt droppe nettverkskabelen? 

Trådløst nett har utviklet seg enormt siden de første aksesspunktene dukket opp rundt årtusenskiftet. 
Både pris, brukervennlighet, dekning og hastighet har gjort trådløst til den foretrukne nettverksforbindelsen for mange. 

Men den harde kjerne av brukere sverger fremdeles til nettverkskabel og tilhørende utstyr i gigabit-klassen. 
Hvor langt unna er de mest avanserte trådløse alternativene? 

Tidligere har vi testet to av de mest avanserte Asus-ruterne som jobber med 802.11ac standarden. 
Resultatet var imponerende, men var likevel bare halvparten av det nettverkskabelen tilbyr. 
Skal du ofte kopiere mye data kan du dermed spare en del kjedelige venteminutter ved å bruke kablet nettverk. 

Nå har Asus kommet med PCE-AC66 - en ny klient for 802.11ac. 
Den er for innmontering i stasjonære PC, og plasseres i en PCI Ekspress kortplass. 

Installasjon 

Installasjonen er enkel, det er bare å sette i kortet og skru fast braketten. 

Så kan du enten montere antennene direkte på skrukontaktene på braketten, eller bruke forlengeren som følger med. 
Det er helt klart det riktige å gjøre, ellers vil PC-kabinettet være en hindring for signalene, spesielt hvis maskinen plasseres under et bord innerst i en krok. 

Testmaskinen med Windows 7 klarte ikke å installere driver automatisk, men både driver og konfigureringsprogram kommer på CD som følger med. 
Installasjonen var svært enkel og da den var ferdig var 802.11ac kortet klart til bruk og det innebygde nettverkskortet deaktivert. 

Oppsettsprogrammet er svært enkelt, men inneholder det du trenger og litt til. 

Testing 

Vi testet først med testmaskinen en meter unna ruteren. 
Resultatet var imponerende, praktisk talt like raskt som kablet gigabit nettverk! 

På den vanlige testplassen to etasjer ned hvor vi tester alle nettverksløsninger, var ytelsen ikke like imponerende, men likevel meget god. 
Men den var ikke like rask som da vi satte opp to rutere, med den ene i bridge-modus. 

Konklusjon 

Under gunstige forhold er ikke forskjellen mellom gigabit nettverk og trådløst 802.11ac særlig stor. 

Problemet er at hvis det ikke ligger til rette for kabling på grunn av betongvegger eller store avstander, så blir gjerne den trådløse dekningen også dårlig. 

Men for midlertidige arrangementer og andre installasjoner der man ikke ønsker kabler av praktiske/estetiske årsaker, da er denne løsningen ypperlig. 

Asus PCE-AC66 
