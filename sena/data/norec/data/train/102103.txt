Plateanmeldelse:The Source - «The Source Of Summer» 

Suveren lek med sommerens sanger. 

ALBUM: 
JAZZ The Source «The Source Of Summer» (Grappa/Musikkoperatørene) Jazzkvartetten The Source har som ingen andre maktet å fornye julens sanger. 
Nå står kjente sommerslagere for tur, og de blir som nye i et gedigent overflødighetshorn av ideer. 
Erik Byes «Hildringstimen» får et energisk skagroove som går over i en behagelig putrende snekketakt, mens Jokkes «Sola skinner» fremstår som en sår jazzvise. 

Gjestende musikere som Sunanda Sharma og Cheb Hacine gir mange av låtene et sterkt østlig preg. 
Vokalist Ine Hoem spenner fra en ettertenksom «Imagine» til florlett svev i Lillebjørn Nilsens Oslo-hyllest «Bysommer». 

Gjennom drøye to timer og 28 låter byr The Source på en utsøkt blanding av humor og lengsel, overdådighet og bikinislank nøkternhet. 

BESTE LÅT: 
«Sola skinner» 

CARL PETTER OPSAHL 
