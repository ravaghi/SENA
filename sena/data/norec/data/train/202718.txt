SingStar
Sony når stadig nye kundegrupper med sine påfunn. 
Nå er Idol-entusiaster de er ute etter med dette karaoke-spillet. 
Og det er gøy - men ikke i all evighet. 

Går du med en liten stjerne i magen? 
De kreative hjernene bak EyeToy-kameraet har nå kommet med et nytt partyspill, men i denne omgang bruker du stemmen, ikke hendene. 

LES OGSÅ: 

SingStar er rett og slett et karaoke-spill, med fokus på konkurranse mellom flere spillere. 
Du får med to mikrofoner på kjøpet, som plugges inn i en adapter, som igjen settes inn i USB-porten på din PlayStation 2. 
Spillet inkluderer 30 lisenserte sanger (alt fra Elvis til Ricky Martin og Madonna), men selv om disse er varierte, blir du likevel relativt fort lei utvalget. 
Det er alltid noen sanger du ikke liker og ikke har lyst å synge, og de du liker blir du også mest sannsynlig lei av etter hvert. 

Syng i vei 

Spillet fungerer på følgende måte: 
Når du har valgt en sang, vises videoen til den, samtidig som teksten ruller under. 
Stemmen til vokalisten er representert som tonestreker, og det er din oppgave å følge disse. 
Du må rett og slett synge i samme toneleie som originalen, og du får poeng ut fra prestasjonen. 
Men pass på - SingStar skjønner jo ikke hva du synger, det er lett å jukse seg til bedre plassering bare ved å nynne til sangen. 

Det finnes tre vanskelighetsgrader, og utfordringen blir merkbart høyere på de mer krevende gradene. 
Det er mindre rom til å feile, rett og slett. 

SingStar handler om å spille mot venner, og derfor er det en rekke flerspillermodi med. 
Du kan synge samtidig med en venn og konkurrere om å få flest mulig poeng, eller kjøre full fest med pass the mic-modus, der to lag på opptil åtte personer hver får diverse oppdrag de må synge seg gjennom. 

Når du synger, får du flere muligheter til å leke deg med stemmen. 
Du kan legge på noen spesialeffekter, kutte vekk den originale vokalen og kun høre deg selv, til og med ta opp klipp fra dine prestasjoner og lagre de på minnekortet. 
Har du en EyeToy, kan du også plugge inn denne og se deg selv mens du synger i stedet for videoen. 

Stusselig alene 

Det er også en enkeltspillermodus med, der du spiller alene og skal jobbe deg oppover i musikkbransjen. 
Denne er imidlertid ganske kjedelig, og virker til å være rettet mot yngre brukere. 

Den ultimate testen for hvor stor potensial SingStar har, er naturligvis jentevorspiel. 
Og vi ble ikke overrasket når vi fikk vite at spillet ble en stor slager, og gjenstand for diskusjoner flere dager i etterkant. 
Men også gutta kan kose seg med for eksempel Ace of Spades, eller kanskje til og med Village People. 
Dette er upretensiøs moro, skreddersydd for fester og andre sosiale sammenkomster. 

Problemet vårt er som sagt varigheten, det finnes jo grenser for hvor mange ganger du gidder å synge de samme sangene. 
Vi håper på flere ekspansjonsdisker så fort som mulig. 
Men ideen er kjempegod, og spillet gjør jobben sin - det underholder. 
Så er du ute etter et nytt partyspill i disse Idol-tider, er SingStar en kjempemorsom investering. 
