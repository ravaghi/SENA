Seks skjebner i tigerstaden
Flere regissører har villet vise hvor tøft det er å være asylsøker i Norge, men norsk-kurdiske Hisham Zaman borer dypere i materien. 

"Brev til Kongen". 
Regi: 
Hisham Zaman. 
Med: 
Ivan Anderson, Ali Bag Salimi, Nazmi Kirik, Hassan Dimirci, Amin Sentorzade med flere. 
Manus: 
Hisham Zaman, Mehmet Aktas. 
Norge 2014. 
1 time 15 minutter. 
Aldersgrense: 11 år. 
Egnethet: Ungdom/Voksen. 

"Brev til Kongen" er Zamans tredje spillefilm (Vinterland, Før snøen faller), og man må beundre hans evne til å skape møter mellom mennesker i en fremmed setting. 
Rammen er en gruppe beboere fra et norsk asylmottak på dagstur til Oslo. 
Hva bruker de timene i hovedstaden til? 

Én har stevnemøte med en norsk kjæreste, en annen skal møte ei norsk jente for første gang. 
En tredje er mester i kampsport og vil ha jobb i Tøyen Taekwondo klubb. 
Fjerdemann skal hente lønn hos en baker før han må forlate landet. 
Og sistemann er på blodig hevnertokt mot mannen som ødela familien hjemme i Tyrkia. 

Mosaikkfilmens beste scener er glitrende, som da kurderen Champion entrer Taekwondo-klubben. 
De hovne nordmennene ler da de tror han skal bli lett å slå. 
Så hiver de ham flaue på dør fordi de ikke tåler at han danket dem ut. 

Nydelig er kjærlighetsscenene mellom kurderen og den etnisk norske kvinnen, etterfulgt av en plutselig og interessant kulturkollisjon. 
Sex gir ikke automatisk en finslipt forståelse over kulturgrensene. 

Zaman benytter seg av flere amatørskuespillere. 
Noen spiller riktig bra, andre blir akkurat litt for tafatte og stive. 

Hva så med brevet til Kongen? 
Det er skrevet av en 83 år gammel kurdisk 10-barnsfar som vil be kong Harald om hjelp for å returnere til Kurdistan etter å ha bodd 10 år på asylmottak. 
Hans vandring opp til slottet flettes inn på poetisk vis. 

Hver enkelt historie er ikke like sterk, og enkelte slippes for fort. 
Likevel er summen større enn delene og gir nok å tenke på. 
