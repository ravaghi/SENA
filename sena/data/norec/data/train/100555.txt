Russisk overflod
Regi: 
Timur Bekmambetov. 
Genre: Sci-fi. 
Russisk, 15 års aldersgrense. 

MED: Konstantin Khabensky, Maria Poroshina, Vladimir Menshov, Galina Tyunina. 

Heseblesende og burlesk forvirring. 
HANDLER 
OM: 
Dette er andre filmen i en trilogi som gjerne har blitt omtalt som en russisk «The Matrix». 
Kampen står mellom de gode og de onde kreftene, og i sentrum står Anton, som forsøker å finne tilbake til sin fortapte sønn, foruten å avverge den store apokalypsen, selvsagt. 

DOM: 
Første film i trilogien, «Night Watch», skulle settes opp på norske kinoer i 2005, men kom ikke lenger enn til pressevisning før den ble henvist til dvd. 
I Russland og som kultfenomen har filmene imidlertid hatt en formidabel suksess. 
«Day Watch» likner på samme måte som forgjengeren en slags russisk blanding av Matthew Barneys Cremaster-univers og «The Matrix», og byr på et bugnende overflødighetshorn av visuelle finurligheter og spesialeffekter; helt ned til tekstinga. 
Det er friskt, overveldende og spektakulært, det er fråtsing i skitten glamour, skinnende neonlys og mørk, burlesk estetikk. 
Musikken dundrer, lidenskapen er stor og eldgamle legender flettes sammen med moderne Moskvas dystre undergrunn. 
Tidvis er filmen så bevisst pompøst og overdådig (som når tekstfonten antar form av dryppende blod) at det blir rent morsomt. 

Historien er imidlertid knapt forståelig, den er så til de grader nedprioritert i forhold til den visuelle fråtsefesten, at den rett og slett forsvinner i alt mylderet. 
Men fansen vil elske dette, og (i alle fall noen)andre vil kunne lene seg tilbake og med nervøst sammenbitte tenner nyte dette klin sprø karnevalet av filmatiske krumspring. 
