Knerten i knipe
Koselig kino for kidsa! 

Denne anmeldelsen blir omtrent en ren reprise av det jeg skrev om de to første Knerten-filmene. 
Dette er god, trygg og ufarlig underholdning for de minste barna. 

Småttingene får noen småskumle scener som kan kreve en voksen lanke, men alt går bra til slutt. 
Ingen store sjanser er tatt, og det kreves heller ikke. 
Det er ikke det dette publikummet trenger. 

Knerten i knipe er kanskje ikke filmen som setter barnefilmkonvensjoner på de største prøvene, men jeg er sikker på at Anne Cath Vestly ville vært fornøyd! 

Lillebror blir redd 

Denne gangen har Lillebror (Adrian Grønnevik Smith) og Knerten (stemmelagt av Åsleik Engmark) flyttet til byen med sine respektive familier. 
Så skjer det relativt mye. 

Knerten og Karoline (stemmelagt av Samsaya) blir foreldre til Lille-Knerten (stemmelagt av Trond Fausa Aurvåg), Lillebror finner en baby på en kirkebenk, Knerten forsvinner, og Lillebror blir redd for en streng politimann (Nils Jørgen Kaalstad). 

God flyt 

Regissør Arild Østin Ommundsen har levert relativt voksne dramafilmer tidligere, Mongoland, Monstertorsdag og Rottenetter, men har greid å fortelle denne historien på barns premisser. 

Det settes opp enkle problemstillinger som de små kan forstå og relatere seg til, og de løses uten vanskeliggjørende unødvendigheter. 

Historien har også god flyt, og jeg tror filmen skal kunne makte å holde på unge publikummeres oppmerksomhet. 

Adrian sjarmerer 

Filmens hovedfokus er selvfølgelig Adrian Grønnevik Smith, som begynner å bli en dreven barneskuespiller. 
Sjarmfaktoren er høy, og det merkes at han har mer erfaring foran kamera. 

Åsleik Engmark er fremdeles en vidunderlig stemme til hvilken som helst animert figur. 
Jeg skulle ønske mer av Samsaya som Karoline. 

Hun har dessverre en perifer rolle i denne historien, men hadde det kanskje også i Vestlys bok. 
Det kunne kanskje Kristin Skogheims fine manus ikke gjøre noe med. 

Et vakkert glansbilde 

Har voksne noe å hente her? 
Ja, i hvert fall om du har et forhold til Knerten-bøkene fra din egen barndom. 

Nostalgikere kan også fryde seg over et vakkert glansbilde av Norge en gang på slutten av 1960-tallet, da alt var lunt og trygt. 
Vi kan i alle fall late som om det var slik. 

Knerten i knipe er koselig kino for kidsa 
