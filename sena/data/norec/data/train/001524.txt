Prinsesse vil ikke
Britiske GoldieLocks har låtmaterialet på plass, men slurver med fremføringa. 

25-årige artister som ennå ikke har gitt ut et helt album, bør gjøre en viss innsats for å levere live og bygge opp et tålmodig publikum. 
Med årsferske I'm Not Her EP og to tidligere EP-er i bagasjen slentret GoldieLocks opp på Pstereos minste scene, foran den andelen av festivalpublikumet som ikke headbanget til en av festivalsommerens store vinnere - Kvelertak. 

Publikum er klare for å bli tatt med storm av GoldieLocks' miks av grime, dubstep og pop - og det relativt sterke låtmaterialet funker bra i settingen i teltet ved Nidelven. 
Det veives, danses og hoies sporadisk - men det tar tid før briten på scenen tenderer mot en viss grad av spilleglede. 
Første halvdel av konserten ser hun regelrett ut som hun kjeder seg, men i det hun kjører på med en cover av N.E.R.Ds "Provider", blir stemninga straks løsere. 
For selv om publikum responderer positivt også på hennes eget materiale, gjør det godt med en velkjent låt. 

Backet av en DJ og to kordamer kunne GoldieLocks utvilsomt gjort veldig mye mer utav seg på scenen; hun sprudler aldri, men leverer etterhvert stødig og sikkert. 
Den mørke, industrielle sounden som preger den årsferske EPen hennes kler henne bedre enn de tidligere, mer poppa og joviale låtene hennes; og at den gullhårede har attitude er det aldri tvil om. 
Den britiske kjøligheten kan med fordel tones ned ett hakk eller to - men at det er ulmende potensiale her, er det ingen tvil om. 

Sjekk ut singelen fra GoldieLocks' årsferske EP her: 
