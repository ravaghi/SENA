Johnny Cash får en på trynet
I «Walk hard» spiller birolletalentet John C. Reilly en tragisk karriere-invalid som minner betenkelig om Johnny Cash. 

Nei. 
Filmen skal likne filmen om Johnny Cash slik en svett salamander likner traverhest. 
Eller en stut likner entrecôte. 

Vi får følge den stakkars bondegutten fra han er uheldig og lager halvbror med sigd og følgelig blir varig uvenner med sin kompromissløse far. 
Derfra oppstår guttens lukteblindhet. 

Filmen følger den offisielle oppskriftslista på motgang og gjennombrudd og inneholder intelligent utdriting av mange kjekke ting. 
For eksempel vil bobness-skeptikerne elske en parodi på Dylan-tekst og Dylan-framføring som det virkelig stinker skjærsild av. 
Beatles-hatere vil elske hva de har gjort med John Lennon. 
I det hele tatt: 
Her er mye for de misfornøyde. 

«Walk hard» serverer selvfølgeligheter med sjølgod amatørkokk-arroganse (vi kjenner alle han som fant opp fiskekaka i 1998), men den er også trivelig. 
Flinke folk er lette å like, og her finnes mange av dem. 
