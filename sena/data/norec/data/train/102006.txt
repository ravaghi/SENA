Kristiansand Dyrepark:Mye mer enn dyr og mat 

KRISTIANSAND (VG) 
I utgangspunktet fortjener Kristiansand Dyrepark en sekser på terningen. 
Men... 

Køene, stresset, prisene og ikke minst kjøpepresset gjør at poengene trekkes. 

Her lukter det nemlig turistfabrikk lang vei. 

Vi har ikke en gang rukket å parkere før vi, bokstavelig talt, kjører inn i første turistfelle: 60 kroner for parkering. 
Det på tross av at alle som parkerer på disse plassene åpenbart har tenkt seg til dyreparken. 

Fra parkeringsplassen gjenstår nesten en kilometer til fots før vi kommer til inngangen. 
Allerede her har de første barna fått Kaptein Sabeltann-drakten sin. 

Når det gjelder dyrelivet er parken desidert best i klassen. 
Løver, tigere, sjimpanser, gårdsdyr, giraffer og flamingoer. 
Listen bare fortsetter. 
Til sammen finnes over 140 dyrearter i Kristiansand Dyrepark. 

De er logisk presentert i forskjellige områder som Afrika, Nordisk villmark, Apejungelen og Tigernes Rike, og parken er oversiktlig med skilter og kart lett tilgjengelig. 

«Møte» med dyrene 

Et stort pluss er at du i stor grad får «møte» dyrene - ikke bare se på dem. 

Mens de minste kanskje har glede av å klappe tamme gårdsdyr på «Kutoppen» og afrikanske villgeiter i «Barnas Afrika», kan de eldre ha stor glede av dyrepresentasjonene. 

Dette gjelder ikke minst også for de voksne. 
Da lokker en dyrepasser dyrene frem og forteller om hvordan de lever. 

Særlig løvepresentasjonen er fascinerende. 
Det er stappfullt av mennesker - så hvis du vil sitte bør du komme tidlig - men informasjonen du får er veldig spennende.Visste du for eksempel at begge hannløvene har fått alenetid med hunnløvene slik at begge tror de er far når hunnløven blir gravid? 

Dyrepassere som rusler rundt i parken svarer gjerne på spørsmål. 

Det som trekker mest ned er det enorme kjøpepresset. 
Flere av suvenirbutikkene inne i parken er rett og slett vanskelige å unngå. 
Da VG besøkte dyreparken var det Sabeltann-sverd og dyrebamser å se nesten over alt. 

Daglig leder Per Arnstein Aamot innrømmer at disse butikkene genererer en god del av omsetningen. 

I tillegg fristes du av mat, brus og is nesten over alt. 
Her ligger alt til rette for å svi av mye penger. 

- Det er ingen hemmelighet at vi er en kommersiell park, men jeg tror ikke man tvinges til å kjøpe noe og det skal ikke gå på bekostning av totalopplevelsen, sier han. 

Dyreparken i Kristiansand er langt mer enn en dyrepark. 
Det er en sammensatt opplevelse og krever en del planlegging. 

Men for barna er parken helt perfekt. 
De kan seile på de syv hav med Kaptein Sabeltanns skute, ta trikken i Kardemomme by, kjøre karuseller eller rusle rundt i Skomakergata. 

Det krever litt planlegging, men en dag i Kristiansand dyrepark er virkelig en drømmedag med fantastiske opplevelser. 

Vurdering Kristiansand Dyrepark 

Beliggenhet: 
Ligger cirka 12 kilometer øst for Kristiansand sentrum, like ved E18. 

Åpningstider: 
Hver dag fra 10.00 til 19.00 til og med 11. august. 

Pris: 
I høysesongen koster det 399,- for voksen, 319,- for barn og 260,- for pensjonister og bevegelseshemmede. 
Dette gjelder kun adgang til Dyreparken. 
Mot et tillegg på 120 kroner per billett får man også tilgang til badelandet. 

Anslått tidsbruk: 
Sett av hele dagen! 
Her er det så mye å se og gjøre at dere kan holde på til dere ikke orker mer. 

Dyreliv: 
Her slår Kristiansand Dyrepark en soleklar sekser på terningen. 
Til sammen treffer du 140 dyr; alt fra husdyr til nordiske villdyr og eksotiske dyr. 

Gjestene får også en slags nærhet til dyrene. 
Blant annet kan vi rusle inn i «buret» til ringhalemurene og de afrikanske dverggeitene. 
Dyrepresentasjonene er også et pluss. 

Servering: 
Her er det mye å velge mellom! 
Det finnes en rekke spisesteder inne i parken og alt fra fast food til grillet fisk og salater er representert. 
Prisene er stive, men det må man nesten forvente. 
Vi spiste buffet for 199,- kroner for voksen og 79,- for barn. 
Det er også mulig å nyte medbragt. 

Fasiliteter: 
Parken er like mye en fornøyelsespark som en dyrepark, og blir barna lei av å se på dyr er det nok av andre ting å gjøre. 

Det er aldri langt til nærmeste toalett, rasteplass eller lekestativ. 

Overnattingsstedet Abra Havn er tilknyttet Dyreparken og det samme er «Badelandet». 
Skal du oppleve alt sammen er det langt ifra nok med én dag. 

Pris: 
En dag i Dyreparken koster skjorta. 
En vanlig familie på to voksne og to barn må betale nesten 1500 kroner bare for å komme inn. 
I tillegg kommer mat og eventuelle suvenirer. 
Her er det enkelt å svi av penger! 
Samtidig får du mye tilbake. 
Kristiansand Dyrepark er mye mer enn bare dyr. 
Det er nesten så du ikke rekker gjennom alt sammen på en dag, og det er uten tvil en drømmedag for barna. 

Kort sagt: 
Kommersielt, dyrt og litt slitsomt - men en fantastisk opplevelse for hele familien. 
