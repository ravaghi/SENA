HP Pavilion Sleekbook 14
En av de aller rimeligste Ultrabookene på markedet. 
Vi har testet den. 

Da de første Ultrabookene dukket opp på markedet mot slutten av 2011 lå prisene høyt, gjerne fra 9000 kroner og oppover. 
Nå er det ikke uvanlig å finne modeller til rundt 5000, og de billigste koster gjerne ned mot 4000 kroner. 
HP Pavilion Sleekbook 14 er blant de aller billigste. 

Nå er ikke dette den første Sleekbooken vi har testet. 
I fjor høst testet vi Sleekbook 6, som var en ultratynn maskin basert på AMD-innmat. 
Det var altså ikke en "ekte" Ultrabook, slik Sleekbook 14 er - nemlig basert på innmat og spesifikasjoner definert av Intel. 

Før vi går videre skal vi se på noen av de viktigste tekniske egenskapene: 

Skjerm: 14" blank LED-baklyst, TN-panel, 1366 x 768 piksler. 
Ikke berøringsfølsom. 
Prosessor: 
Intel Core i3-3217U (dobbelkjerne) RAM: 
4 GB (maks 8) Grafikkort: 
Intel HD 4000 Lagring: 500 GB hybriddisk (med 32 GB SSD) 
Optisk drev: 
Nei Skjermutganger: 
HDMI USB-porter: 2 x USB 3.0, 1 x USB 2.0 Webkamera: 
Ja, 720P Kortleser: 
SD/MMC Trådløst nett: b/g/n Kablet nett: 10/100 Mbit Annet: 
Bluetooth 4.0 OS: 
Windows 8 Størrelse: 
347x20.70x238 mm Vekt: 
1,8 kg (kontrollveid av oss) Pris: 
4 195 (Siba 4.3.2013) 

Som forventet har PC-en den enkleste Core i-prosessoren fra Intel, og er ellers veldig ordinær i spesifikasjonene. 
Støtte for kablet nett direkte er også noe som ikke finnes på alle ultrabookene på markedet, men merk at den har en begrensning på 100 Mbit pr sekund. 
Har du en nyere trådløsruter kan du i mange tilfeller faktisk oppleve høyere hastigheter via trådløsnettet enn hva som er mulig med kabel mot denne PC-en. 

Det er også positivt at PC-en kan oppgraderes med mer minne. 
Det er faktisk en ledig minneplass ved levering, så det er bare å skaffe seg inntil fire ekstra gigabytes ved behov. 

Skjermen er imidlertid av den enkle typen, med lavere oppløsning og dårligere innsynsvinkel enn hva som begynner å bli vanlig på de dyrere modellene. 

Plastic fantastic 

Det som ikke kommer fram i listen over er materialvalget. 
De fleste ultrabookene har helt eller delvis metallchassis. 
Her er det plast fra innerst til ytterst, og det har påvirket kvalitetsfølelsen noe i negativ retning, mener vi. 
Den virker rett og slett ikke så helstøpt som dyrere modeller med metallinnpakning. 

Fingeravtrykk vises på den blanke overflaten, men vi har sett verre - og bedre. 

Høyttalerne sitter under skjermen og er merket Altec Lansing og Dolby Adanced Audio. 
Men lyden føles som alt annet enn avansert, den er relativt tynn og mangler bass. 
Bruk hodetelefoner eller eksterne høyttalere dersom du tenker å bruke PC-en til musikkavspilling. 

Tastaturet er av chicklet-typen der hver tast er isolert fra de andre, og er relativt fast og fint å skrive på. 
Oppsettet er logisk, og det avgir heller ikke særlig mye lyd under skriving. 

Pekeplaten er ru og akkompagneres av to knapper. 
Å ha adskilte knapper ser vi på som et pluss, men disse er harde å trykke ned, og i tillegg lager de en relativt høy klikkelyd. 
Det liker vi langt mindre. 

Alle tilkoblingene sitter på høyre og venstre side: 

Strømpluggen stikker flere centimeter rett ut til siden, og vi frykter at det kan gå riktig galt om noen snubler i den: 

Deler av undersiden benyttes til innsug av luft, som blåses ut på venstre side: 

Selv om viften går mer eller mindre konstant, vil vi betegne støynivået som meget lavt under lav og normal belastning. 

Slik er den i bruk 

Fra du skrur på PC-en til Windows er ferdig lastet og klar til bruk, tar det rundt 15 sekunder. 
Det er temmelig raskt, og bare noen sekunder tregere enn de raskeste PC-ene med ren SSD. 
Maskinen våkner også raskt fra dvale, omtrent så lang tid som det tar å sette seg til rette i stolen etter at du har løftet lokket. 

Sikkerhetspakken fra Symantec er tett integrert i operativsystemet, og gir deg titt og ofte varsler om å registrere deg. 
For veldig mange vil den innebygde sikkerheten i Windows 8 være tilstrekkelig, og vi har derfor ikke noen betenkeligheter med å avinstallere Symantec-pakken, og samtidig få en mer smidig Windows-opplevelse. 

For maskinen fungerer fint den, og de fleste oppgaver løses kjapt og greit. 
Det er jo lettere arbeid denne maskinen er laget for, og det fikser den fint - også flere oppgaver samtidig. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 6,3 Minne: 5,9 Grafikk: 
4,7 Spillgrafikk: 
6,2 Primær harddisk: 
5,9 

Passmark PerformanceTest 8.0 gir oss mer kjøtt på benet, og i diagrammene under har vi sammenlignet ytelsestallene mot det AMD-baserte Sleekbook medlemmet i familien, Vivobook fra Asus (som ligger i samme prisklasse), samt en av våre klare favoritter i Ultrabook-segmentet, Samsungs 9-serie. 
Merk at sistnevnte er en langt dyrere PC: 

Som ventet ligger ytelsen en del lavere enn på Ultrabooks med Core i5- og i7-prosessorer, og så vidt foran AMD A6-baserte Sleekbook 6. 

Grafikkytelsen er middels god, noe som vil si at den tar alt av HD-video i alle formater uten problemer, men er ikke noe førstevalg når det kommer til avanserte spill. 

Litt lavere diskytelse enn på Sleekbook 14, men neppe særlig merkbart i praksis. 
Men sett i forhold til SSD-er i maskiner som Samsung 9 Series, blir det fullstendig parkering. 
Greit å vite at det lar seg gjøre å bytte ut hybrid-disken med en ren SSD dersom du skulle få lyst på høyere hastighet. 

Hva med batteritiden? 
Ingen overraskelse her heller, maskinen plasserer seg et stykke bak de dyrere modellene, med rundt 5,5 timer med minimal belastning. 
Det som kanskje er noe overraskende, er at batteritiden er dårligere enn på AMD-baserte Sleekbook 6 - som riktig nok har et noe større batteri: 

Konklusjon 

Sleekbook 14 er en rimelig inngang til Ultrabook-verdenen, og fungerer helt fint til enklere PC-bruk. 
Ytelsene er helt ordinære, men til denne prisen synes vi absolutt du får ganske mye for pengene. 
Derfor lander vi på en firer på terningen. 

Les plussene og minusene i oppsummeringsboksen under før du eventuelt bestemmer deg for å kjøpe denne PC-en. 

HP Pavilion 14-B002eo 
