Testet:Audi RS3 

Dette er den beste A3 som er laget. 

Artikkelen er oppdatert 21/03/2011 kl. 17:25. 

MONACO (DinSide Motor): 
Siste generasjon Audi A3 kom på markedet i 2003, med en ansiktsløftning i 2008. 
I 2004 kom Sportback for første gang, men først nå lar Audi oss få se hva som bor i den. 
Vi har prøvekjørt Audi RS3 på de morsomme fjellveiene ovenfor Monaco, og dommen er veldig enkel. 
RS3 viser hva det er mulig å hente ut av en A3. 
Jeg tenker da på motorisering, ytelser, dynamikk, chassis, pluss alt det visuelle. 
Resultatet kan enkelt oppsummeres med at Audi RS3 er den ekte Audi A3. 
Alle andre versjoner av bilen er bare et kompromiss og et avvik fra det optimale. 

En halvbror 

Drivlinjen i RS3 er ikke ukjent. 
Sist vi testet en bil med denne drivlinjen stod det TT RS på bagasjelokket. 
Dermed har alle som er innviet i Audis verden allerede forstått at det dreier seg om den 5-sylindrede 2,5-literen, hektet sammen med en 7-trinns S-tronic girkasse, og et Haldex firehjulsdriftsystem, som alltid omdøpt til quattro så lenge det står i en Audi. 
quattro med liten ”q” må vite. 

Se RS3 utvendig: 

Basert på Sportback 

At Audi velger å bruke Sportback-utgaven bunner ut i flere ting. 
For det første har de TT RS fra før. 
Deretter er den litt større Sportback mer anvendelig med tanke på mer plass enn en ordinær A3. 
Opp på skalaen finner vi RS5. 
Dermed faller Sportback bedre inn mellom TT RS og RS5 i størrelse, noe som passer bra med Audi sine ønsker om å omsette flest mulig biler. 
Skjønt, i Norge er det ett og annet som fortsatt kan virke som en bremsekloss for salget av Audi RS3. 
Prisen gjør at du naturligvis blir en av de få, dersom du skulle taste kode og klar for en RS3 på norske skilter. 

Til det kjedelige 

La meg ha det sagt med en gang, RS3 er en utrolig bil med tanke på kjøreegenskaper. 
Faktisk er den så perfeksjonert at det grenser litt til det kjedelige. 
Balansen i bilen er optimal, og firehjulstrekken er så fintunet at den ikke overlater et fnugg av utfordringer til sjåføren. 
Tidligere kunne biler med firehjulsdrift være like så stor utfordring for en sjåfør som en tohjulsdreven bil. 
Man måtte lære sin bil å kjenne. 
Sånn er det nødvendigvis ikke lenger. 
Haldex-systemet endrer fordelingen av krefter etter hva som skjer underveis, og det så raskt at man som sjåfør ikke aner det engang. 
Det eneste man merker er at alt er optimalt, men du trenger likevel ikke kjede deg i RS3. 
Den har alt for mye å by på til det. 

Kunstig åndedrett 

Med RS3 kan du antagelig kjøre raskere enn du kan med det aller meste til under en million kroner, så lenge vi snakker om en fullverdig bil. 
Rekkefemmeren leverer de samme 340 hk som i TT RS, og den byr på samme dreiemoment, 450 Nm. 
Dreiemomentet topper seg fra 1.600 omdreininger, og effekttoppen finner du til så langt opp som 6.500 omdreininger. 
Dette gir RS3 et utrolig langt arbeidsområde, med flust av krefter. 
På full spiker kan turboladeren komprimere så mye som 335 liter med luft, og gi et ladetrykk på 1,2 bar. 
Da blir det et langt stykke tilbake til de selvaspirerende alternativene. 

Raka rør rett ut 

Dersom du ønsker raskere tilgang til kraftressursene, så er det bare å trykke inn Sport-knappen. 
Da er det som om S-tronic kassa vekkes til et nytt liv, og lar deg ri på et høyere turtall generelt. 
På den måten blir responstidene raskere, og det er mer attack til den som ønsker å kjøre mer aktivt. 
Om ikke alltid, så er det vel dette de fleste potensielle kundene av en RS3 ønsker fra tid til annen. 
Samtidig åpnes en slags ventil i venstre eksosutløp. 
Dette gir et mer åpent og direkte utløp av luft. 
Dette bidrar til den økte responsen, i tillegg til at det gir et lydbilde som vil hente frem gliset hos selv den bitreste olding. 

Se bildene innvendig: 

Bedre enn de beste 

Etter at girkassene med dobbeltkløtsj kom på markedet har det knapt noen hensikt å gire selv. 
I D kjører den mer silkemykt enn noen klarer på egenhånd. 
I Sport vet den omtrent hva det neste du kommer til å gjøre er før du vet det selv. 
Den legger seg så i riktig posisjon, og gjør det aller meste i rett tid. 
Det er selvfølgelig mye morsommere å gire selv med hendlene bak rattet, men mer effektivt er det ikke. 
Selv akselerasjonen får du hjelp til. 
Som på TT RS har også RS3 ”launch-control”. 
Dette systemet gir deg det beste utgangspunktet for å komme raskt i gang, og Audi oppgir at 0-100 km/t går unna på 4,6 sekunder. 
Toppfarten er begrenset til 250 km/t, men vi skulle selvfølgelig likt å vite hvor det stoppet uten begrensning. 

Den syns 

Sammenlignet med en vanlig A3 er RS3 senket 25 millimeter, og strammet opp deretter. 
Den leveres på 19” spesialfelger, med 235/35 foran. 
Bak har Audi gått ned på bredden for å bedre kjørbarheten. 
Rundt om ser du flust av detaljer som forteller enhver nysgjerrig spotter at du kjører noe spesielt. 
Det er digre luftinntak i front, både til intercooleren og bremsene. 
Helt nederst på frontfangeren stikker det frem en sølvlakkert leppe. 
Bak har du en defuser i samme sølvfarge. 
Ut av den stikker fløytene for gromlyden ut. 
På toppen av bagasjeluken sitter det også en spoiler som leveres kun på RS3. 
Alt i alt vil du ikke være i tvil om hva som kommer kjørende. 

High-Tech 

Bremsene forteller at dette ikke bare er et får i ulveklær, men at det er alvor. 
Skivene i front er 370 mm, og bak er de 310 mm. 
Skivene foran er både ventilert og drillet. 
Fire stempler i hver kaliper sørger for optimalt skrubb. 
Egentlig er det svært lite med RS3 som bare er der til pynt, og under lakken finner du også en og annen godbit. 
Eksempelvis er forskjermene av et plastmateriale, med innblanding av karbonfibre. 
Plasten er der for å gjøre forskjermene lettere, og innblandingen av karbon for å øke styrken. 
Resultatet er en utrolig lett skjerm som knapt veier noe som helst. 

Sett farge på tilværelsen 

Innvendig har du fått et ratt i ren RS-stil, og farget som rundt om på det hele. 
Setene er enten ordinære Audi sportsstoler, eller du kan bestille et sett mer racingpregede stoler, med blant annet hull til firepunktsseler, om det skulle være en vei å gå. 
Sistnevnte stoler lopper deg derimot for over 34.000 kroner, og dersom du ønsker å skreddersy bilen ytterligere, så kan du bestille disse setene med bakside lakkert i bilens farge. 

Godt betalt lakkjobb 

En liten ting å merke seg er at denne lakkjobben koster deg 23.310 kroner til, utover de 34.000 du må betale for setene. 
Ønsker du varme i setene også? 
Vel, sleng på 2.640 kroner til da, så får du varme både foran og bak. 
Når dette er sagt, så må jeg dessverre legge til at disse setene knirket som et sant mareritt i alle de tre forskjellige testbilene vi kjørte. 
Forhåpentligvis er dette noe Audi allerede har fått så mye pepper for, at de er bedret til bilene kommer på veiene i april. 
Disse setene er likevel noe du bør unne deg, om du er i markedet. 
Interiøret er den delen av bilen som mest minner oss på at Audi A3 har vært på markedet en stund, og det er begrenset hvor mange elementer man får puttet på med for å få bilen til å se voldsomt fornyet ut. 
Da er i det minste de fete setene et godt steg på veien. 

NB: OPPDATERING - 21/03/2011 kl. 17:25. 
Audi har i en uttalelse meddelt at de kjenner til problemene med setene som knirker, og at det ikke var tid til å utbedre dette før prøvkjøringen. 
Imidlertid forsikrer Audi at problemet vil bli løst før leveranse til kunder finner sted. 

En super totalpakke 

Kjøremessig er det fint lite å sette fingeren på. 
Den nevnte balanser er perfeksjonert nesten til det kjedelige. 
Styringen treffer midt i grenseland mellom det komfortable og det sporty, som den bør gjøre. 
Komforten er mer fraværende enn i en standard A3, men hei, skal du ha en RS3 eller ikke? 
De to bokstavene forplikter, og ingen kjøper en RS av feiltagelse. 
Kundene av disse bilene vet hva de har i vente, og de får som bestilt. 
Også i RS3. 
Da får det heller stå til at prislappen viser 1.041.000 kroner – pluss utstyr. 
Likevel står jeg får hva jeg skrev tidligere. 
Det er ikke mange biler for denne prisen det er lettere å kjøre fortere med. 
Og bare så det er sagt, helt alene blir du ikke. 
Det er nemlig bestilt biler i Norge allerede. 
God tur! 
