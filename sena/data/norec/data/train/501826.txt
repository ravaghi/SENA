Velkommen til byen, Lamark!
Både vagt og vakkert fra byens siste musikalske tilskudd. 

Sigurd Lamark går under artistnavnet Lamark, og hans musikk kjennes som et ekko av Bodøs intenst aktive indiescene, som på sitt beste rommet bandet Kråkesølv og vokalisten Frederik William Olsens magiske soloprosjekt. 
Lamark fortsetter videre i samme bane, men utvikler et klart særeget musikkspråk og lydbilde som plaserer seg et sted mellom indie og elektronika. 

På sitt nye album «Byen» er det nettopp dette svevende, luftige uttrykket han rendyrker, blant annet på låter som «Geimet». 
I blant kjennes det nostalgisk, men mer på den måten at man drar på inspirasjon fra både idoler og egne venners band. 

Det som slår en mest umiddelbart, er kanskje Lamarks lyrikk, som alene står sterkt i musikken, nesten så det musikalske danner et vagere bakgrunnsteppe for ordene som faller så klart. 
Hør bare på låten «Ta Imot». 
Platens emosjonelle episenter kommer halvveis, i form av «Om du e fornuftig nu fordufta du», som er omtrent like bitter som tittelen tilsier. 
Deler av Kråkesølv bidrar naturligvis, og det er her Sigurd Lamark virkelig maserer både ører og sjel som dypest, når han inderlig skriker ut variasjoner på frasen «fuck det her». 

«Byen» viser kanskje til Bergen, som Lamark flyttet til relativt nylig. 
Den har tydeligvis satt spor, og albumet fungerer nesten som et fotoalbum av situasjoner og personligheter fra hans egen omgangskrets. 
Lamark namedropper venner som Gaute på «Jazzkafé i San José» og det kjennes familiært, til og med varmt. 
Kanskje fungerer den dessuten som et slags «I’m New Here», i Gil Scott-Herons ånd. 

Det finnes momenter som kjennes vage, liksom overfladiske som på «Ho» og «Sorry Baby». 
Men det er også mye nerve og personlighet å finne. 
Velkommen til byen, Lamark! 
