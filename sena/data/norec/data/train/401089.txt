«The Lego® Ninjago Filmen:»En lego-ninja søker sin pappa 

Ikke enkelt å være superhelt når pappaen din er verdens ondeste skurk. 

Denne tredje kinofilmen med utgangspunkt i Lego-universet står overfor en håpløs oppgave: 
Den kan umulig overgå de to første filmene, som var nesten sensasjonelt gode – og hadde appell i alle aldersgrupper. 
Lego®Ninjago 
Filmen henvender seg mest til de yngste (6-10 år), og er basert på universet og figurene fra tv-serien Lego Ninjago: 
Masters of Spinjitzu. 

Det betyr at satiren og galskapen er tonet noe ned til fordel for en hjertevarm historie om en superhelts utenforskap. 
For det er ikke enkelt å være Ninjagobyens tapre forsvarer, når faren din er den onde krigsherren Garmadon som med jevne mellomrom forsøker å utslette byen. 
Som så mange superhelter før ham må Lloyd holde sin identitet som Green Ninja hemmelig, samtidig som han er utstøtt som Garmadons sønn. 

Åndelig reise 

Men heldigvis er dette en film som er bevisst sitt slektskap med kampsportfilm-sjangeren, og vi blir tidlig introdusert for en mester. 
Og hva sier Master Wu til Lloyd? 
Jo, akkurat det mesterne har fortalt oss i alle ”kung fu-filmer”, helt siden Bruce Lees storhetstid på 1970-tallet og vår tids Karate Kid-filmer: det mektigste våpenet har du inni deg, det er der du må søke sannheten. 

Denne åndelige erkjennelsen blir formidlet med en passe utjevnende miks av alvor og harselas, og de av oss som husker disse filmene får en ekstra bonus. 

3D uten effekt 

Jeg fikk imidlertid ikke noe ekstra av å se filmen i 3D, så jeg vil anbefale å ta med barna på en 2D-visning og spare de pengene. 
De norske stemmene treffer dårlig helt i starten, der det er live actionscener med fortelleren, Jackie Chan, men de harmonerer langt bedre med legofigurene. 

Det er ikke noe å si på lekenheten i filmskapernes tilnærming til Legouniverset, men jeg savner likevel den anarkistiske, sprudlende fortellergleden fra de to første filmene. 
Men bevares, her er det nok å glede seg over for alle Lego-fans. 
