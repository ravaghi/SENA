Stille og stort fra Seattle
Uvanlig kjøttfulle sanger fra amerikansk minimalist. 

||| 
ALBUM: 
Når du hører de kjøttfulle sangene som innleder «Saint Bartlett», med gitarer, trommer og strykere m.m., er det ikke lett å tenke seg at bare to personer står bak: 
Damien Jurado og produsent Richard Swift spiller alle instrumenter. 

Jurado, fra Seattle, Washington, har skapt en egen sound og stemning som ligger i bunnen i alt han gjør, med den helt spesielle stemmen, en distinkt, akustisk gitarlyd og diverse rare lyder som umiddelbare kjennetegn. 

Dette videreføres på amerikanerens tiende studioalbum, som har flere tilbakelente og nedstrippete låter. 
Et høydepunkt i denne «bolken» er stillfarne «Kansas City». 

Men - han viser også en annen og mer storslått side, og lesser tidvis på så det kan trekkes sammenlikninger med Phil Spector og hans «wall of sound». 

På «Wallingford» synger han dessuten som Neil Young, og han og Swift utgjør alene et slagkraftig Crazy Horse som vrenger og vrir på strengene. 

Og - både den stillfarne og den grandiose delen funker like bra, simpelthen fordi budbringeren heter Damien Jurado. 
