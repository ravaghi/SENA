Åge Aleksandersen «Snöharpan»
(Solregn/EMI) 

Åge Aleksandersen tolker den svenske forfatteren Dan Anderssons tekster på sitt nye, vakre album «Snöharpan». 
Det er en annerledes, neddempet trønderrocker publikum her møter, helt annerledes enn slik folk er vant til fra hans soloplater eller sammen med Sambandet. 

Dette er en plate som krysser flere musikkgenre, nesten som en viseplate, men også med melodier som er nærmest pop, country og roota. 

Åge har selv laget melodiene til åtte av de tolv sangene på platen. 
For første gang på plate synger Åge ikke egne tekster. 
Her fremføres alle unntatt én sang på svensk, den tolvte på engelsk. 

Med «Snöharpan» blir vi bedre kjent med en av Sveriges mest kjente arbeiderdiktere, en forfatter nordmenn flest kjenner lite til. 
De mest kjente sangene på dette albumet er «Jag ventar» og «Jungman Jansson». 

Datteren Line Sofie er med og synger på et par av sporene, blant dem den vakre duetten «Botgöraren», og Åge tar frem munnspillet på «Till min syster». 

Åge Aleksandersen synger med stor innlevelse og mer følsomt enn jeg har hørt på lenge. 
Heldigvis har han funnet tid til å lage en plate med Dan Anderssons tekster, sanger som handler både om angst, sorg, tro, tvil og håp. 

Dette er en vakker og annerledes plate signert plate fra Åge Aleksandersen som gir folk en meget positiv musikalsk overraskelse. 

ANBEFALTE KJØP: 
«Ett rus», «Botgöraren», «Till min syster» og «Frestaren». 
