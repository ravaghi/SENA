Stilfull politi-western
«Justified» er tro mot Elmore Leonards skurker og antihelter. 

TV: 
Det er en kunst å overføre Elmore Leonards historier til skjerm eller lerret. 
Ingen skriver mer sofistikert krim enn «the Dickens of Detroit», men bare tre-fire av hans mer enn 40 romaner er overført til tv eller film med essensen i behold. 
«Justified» ser ut til å kunne bli den femte. 

Utgangspunktet er en lengre novelle, «Fire in the Hole», og serieskaper Graham Yost, med bakgrunn fra serier som «Boomtown» og «Band of Brothers», har samlet et solid team av manusforfattere og fôret dem med Leonards romaner for å skape den rette stemningen. 

Nynazister Hovedfiguren, Raylon Givens (Timothy Oliphant), er en føderal politimann (U.S. Marshals Service) som spør først og skyter etterpå, men hvis du svarer feil eller trekker våpen, er sjansen for overlevelse liten. 
Etter å ha skutt en gangster ved et hotellbasseng i Miami («He pulled first, I shot him»), blir Raylon forflyttet til Kentucky, der han vokste opp. 

En gammel venn av Raylon skal raskt vise seg å bli hans erkefiende: 
Boyd Crowder (Walton Goggins fra «The Shield») er et lokalt bøllefrø med høye tanker om den hvite rase som mistenkes for litt av hvert. 
Men Raylon vet at Boyd er for smart til å være troende rasist og at han bruker ideologien til å rydde konkurrerende gangstere av banen. 

Beinhard sjarm 

Timothy Olyphant fikk sitt store gjennombrudd som sheriffen i «Deadwood» og selv om han denne gangen ikke er like opptatt av å følge lovens bokstav, har Raylon den samme magnetiske sjarmen, de beinharde replikkene og en svært så menneskelig svakhet i sine møter med det annet kjønn. 

Det blir dueller, både psykologiske og håndvåpenbaserte, historien virker lovende, men først og fremst har Yost og hans undersåtter funnet den rette tonen som gjør «Justified» til en serie verdt å følge. 
Ikke la deg lure av at vi har å gjøre med enda en kvalitetsserie som gjemmes bort på Viasat4 etter at folk med jobb har lagt seg. 
