Erik og Kriss:Ventet slakt 

I ti år har Erik og Kriss blitt slaktet av anmelderne, men elsket av publikum. 
Nå kommer de kritikerne i forkjøpet. 

Før utgivelsen av sitt femte album har Erik og Kriss bestemt seg for å gi bort signerte plater til alle som gjetter korrekt antall terningkast én som gutta får i dag. 

Hva synes du om musikken til Erik & Kriss? 
Si din mening nederst i artikkelen! 

Onsdag ettermiddag la Erik og Kriss ut følgende melding på Twitter og Facebook: 

«KONKURRANSE! 
Fredag slippes «FEM» overalt, og vi feirer dette med en ørliten konkurranse: 
Tipp antall terningkast 1-anmeldelser og vinn signert album! 
Klin til, måtte bestemann vinne:)» 

To timer tidligere hadde VG intervjuet duoen og fortalt at VGs anmelder på platen er den samme som ga singlen «Frostrøyk» terningkast en før jul med følgende innledning på anmeldelsen: 
«Frostrøyk? 
Snarere dampen fra piss i snøen». 

- Gikk det en faen i gutta da? 

- Hehe - nei, vi kan vel ikke si at det er så direkte linket til dét, det går vel mer på at vi vet utmerket godt hva slags anmeldelser vi kommer til å få. 
Vi syns jo humor er moro, og om ikke annet kan vi iallfall bruke disse «gapestokk-anmeldelsene» til å fremkalle et smil og latter både hos oss og hos folk. 
Da får vi hvert fall noe verdifullt ut av det! sier de. 

Allerede i første låt ut, «Fordi vi må», på det nye albumet «Fem» aktualiserer Erik og Kriss tematikken med «haters som snakker pisspreik». 

- Vi har aldri fått noe gratis, og egentlig burde vi gi hverandre et klapp på skulderen for at vi er et band som vekker slike negative følelser. 
Men det er bedre å skape reaksjoner enn å seile ubemerket gjennom karrieren, sier Erik. 

- Vi har kommet helt sinnssykt langt uten hjelp, snarere med kollektiv motarbeidelse fra et samlet norsk pressekorps, og det er jeg latterlig stolt av, sier Erik, før Kriss supplerer smilende; 

- Jeg tror vi kan si at vi er Norges mest hardtarbeidende band. 
For vi jobber alltid i motbakke! 

Begge mener at fordommene har hengt ved dem fra dag én, ikke minst fordi de alltid har kjørt sitt eget løp, uavhengig av uskrevne regler i norsk platebransje. 

På «Anmeldelsen» fra debuten «Gull og grønne skoger» (2007) harselerer de sågar over anmelderspråket ved hjelp av anmelderveteranen Tor Milde. 

- Der ville vi komme anmelderne i forkjøpet; «Hei, vi har skjønt hva du kommer til å skrive - prøv å være smartere enn oss!» 

- Opp gjennom årene har det sneket seg inn noen sannheter som er helt urimelige. 
Vi har aldri lagt skjul på at vi retter oss mot å lage hits mot radiosegmentet, men det blir sett på som kynisk og ondt. 
Men den skapertrangen vi har er like ektefølt som hos alle andre - i vårt univers. 
Vi vil lage den musikken vi selv savner, og den musikken vi selv vil høre, sier Erik. 

- Det er morsomt for egen læring og musikalske utdannelse å se at i en Bruce Springsteen-anmeldelse går anmelderne inn på referanser og detaljer om gitarbruk og annet, men for vår del blir det «Åh, de er fra Bærum! 
Sosser! 
Pappa betaler. 
Takk for meg, terningkast èn!» visualiserer Kriss. 

- Jeg tar gjerne den eneren, jeg, dersom anmelderen har gjort jobben sin. 
Men enkelte ganger blir det skrevet ting som umiddelbart hadde blitt fjernet fra kommentarfeltene på nettet, mener Kriss. 

Duoen nevner et ferskt eksempel på selektivitet fra en anmeldelse der låtskriver- og produsent-stjerneskuddet Mats Lie «Slipmats» Skåre ble genierklært. 

- Men når Slipmats har produsert låter på den nye skiva til Erik og Kriss, blir han ikke nevnt med et ord. 

Begge insisterer på å ha et avslappet forhold til den dårlige kritikken. 
Som de selv sier; de har ikke klart å gi ut fem plater og blitt landets største pop-rap'ere på grunn av, men på tross av norske musikkanmeldere. 
Og det er jo ikke dem som er viktige, selv om Erik innrømmer at han «ikke akkurat får bender'n av å våkne til nok en ener på terningen». 

- La det være helt klart; vi tar gjerne yatzy i enere hver dag, dersom vi fremdeles kan oppleve den fantastiske responsen vi får hver gang vi står på en scene. 
Det er disse opplevelsene dette handler om, og som gjør at vi fremdeles kan holde på med dette. 
Det er fansens fortjeneste. 

Erik og Kriss får terningkast to av VGs anmelder, til tross for at han mener de aldri har vært bedre: 

«Både lyden og låtambisjonene har forlatt gutterommet, men duoen har fortsatt ikke ekskavert skriveblokkene derfra». 

Duoen får også en toer i Aftenposten, Dagsavisen og Fædrelandsvennen: 
Førstnevnte forklarer terningkastet med følgende begrunnelse: 

«Det hadde vært godt å gi Erik og Kriss en god karakter, en slags «takk for lang og tro tjeneste»-medalje. 
Men da må de ta et tekstforfatterkurs først». 

Dagbladets musikkanmelder gir «Fem» terningkast tre, og mener rapduoen ikke er mindre hardarbeidene enn andre norske rappere: 
«Problemet er bare at de ikke befinner seg på samme musikalske nivå som resten av landets rapelite». 

Se premieren på Erik og Kriss' nye musikkvideo til «Puls». 
Videoen er laget av Tobias Frøystad som også har regissert VGTV-serien <a href="http://www.vgtv.no/#!category=144">Dexpedition</a>. 

Erik og Kriss har med seg danskene Nik & Jay på «My City». 
Her er videoen til den nye singelen. 

VGTV fulgte bærumsrapperne Erik og Kriss før, under og etter en konsert foran 10.000 gale bergensere. 

Rapperne Erik og Kriss ble i dag overrasket av VG Nett med et platinabevis for låten Dra Tilbake 

VGTV utstyrte Kriss fra Erik og Kriss med videokamera. 
Se bærumguttenes opptak fra VG-lista backstage i Bergen.<br><br><b><a href="http://www.vgtv.no/#!id=42243">Se Erik og Kriss fremføre «Lighter», «Etter regnet» og «Ølbriller» - klikk her!</a></b><br><br>Se også: <a href="http://www.vgtv.no/#!id=42247">Klikk her for å se hele VG-Lista-showet i Bergen</a> 
