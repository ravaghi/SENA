Du glade klimpring
The Captain & Me: Leave Your Friends And Family 

The Captain & Me har latt sin country & balkan-pop fått frie tøyler på andrealbumet. 
Resultatet er ambisiøst, mangslungent og svært lett å bli glad i. 

Man har merket, med denne Balkanbølgen som har vasket inn over den trangbuksekledde indiescenen de siste årene, at den største fellen bandene går i er sjangerstivhet. 
Dette har gjort at appellen til folk som DeVotchKa og A Hawk And A Hacksaw gradvis har avtatt etter hvert som evnen til fornying har uteblitt, og Beirut må passe seg, han også. 

Even Vaa og Morten Kranes force på Leave Your Friends And Family er at sjangrene de omfavner sjelden tar overhånd i låtene, og da går det kjapt over fra herming og stjeling til vettug bruk av inspirasjonskilder. 
Hjulpet av et vellydspreget backingband og en flott, til tider herlig overorkestrert produksjon tas lytteren med fra prærie til brottsjø til den pannoniske slette på få takter; det er uforutsigbart, ultramelodiøst og blidspent. 
De går heller ikke av veien for episke låtstrukturer og småobskure, litterære referanser- og det er bra, vi trenger en norsk Colin Meloy. 

The Captain & Me har funnet formen mellom lånt og skapt, tilgjengelig og underfundig, og føyer seg dermed inn i rekken av imponerende gode norske album i 2009. 
