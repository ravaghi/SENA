Tidvis hysterisk
Ja, de greier det, jentene i «Bridesmaid»: 
Å være like vulgære, sex-gale, plumpe, utagerende og høyst menneskelige som gutter i komedier som, som, for eksempel, «Hangover» (den første, altså!). 

Det handler om voksne jenter, dette. 
Som har gått nokså ettertrykkelig på trynet noen ganger. 
Og når den ene tilsynelatende skal gifte seg (lykkelig), må det gå temmelig på trynet. 
Særlig når en ny bestevenninne dukker opp, av den blankpolerte, steinrike-og-alltid-vellykede sorten. 
Det er scener, her, av genuin hysterisk latterkvalitet. 
Som når brudepikekjoler skal plukkes ut i en latterlig eksklusiv hvit brudesalong - like etter inntak av tvilsomt kjøtt i en enda mer tvilsom brasiliansk restaurant. 

Det er hjerte og sjarm, underveis, i tillegg. 
Kristen Wiig, som både har hovedrolle og manusansvar, er et sannt funn som komdienne, med en usannsynlig god timing og den helt riktige energien. 

Dog går filmen noe på tomgang etter hvert. 
Men ikke mer enn at den kan varmt frarådes for de fisefine. 
Og sterkt anbefales alle mer robuste blant oss. 
