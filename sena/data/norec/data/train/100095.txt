Magne Furuholmen «A Dot Of Black In The Blue Of Your Bliss»
(Passion Fruit / Universal) 

a-has kunstner på sitt mest tilgjengelige. 

Det kan i utgangspunktet virke litt underlig av a-ha-leiren og Universal Music å slippe soloplatene til Morten Harket og Magne Furuholmen nøyaktig samtidig, men vi har nå engang sluttet å forundre oss over utspillene fra den kanten. 

Platene er dessuten ganske ulike, selv om man godt kan høre hvilket band både låtskriveren og sangeren Furuholmen kommer fra. 
Furuholmen synger nemlig i et såpass høyt toneleie at man som lytter av og til tar seg i å savne Morten Harket, ikke minst fordi Magne Furuholmens stemme - med all respekt - blir pregløs og litt anonym atskillig raskere enn hans a-ha-kollega på de partiene hvor en god stemme virkelig kan bidra til å holde interessen oppe. 

Coldplay-faktoren er samtidig overraskende høy («Time And Place» kunne ha vært skrevet av Chris Martin ...) og Furuholmen pakker ofte arrangementene inn i svære detaljrike lydtepper som tidvis peker helt tilbake til åttitallet. 
«A Dot ...» er i det hele tatt en tidvis svært vakker og svært melodiøs opplevelse, om enn noe ujevn. 

Anbefalte kjøp: 
«A Dot Of Black», «Come Back», «Time And Place» og «More Than Good Enough». 

STEIN ØSTBØ 
