Thomas Dybdahl på tur til Los Angeles
En delvis flott plate, men det tar tid før den løsner. 

Thomas Dybdahl: 
"All these things" (Petroleum) 

Med ni nyskrevne sanger i bagasjen tok Thomas Dybdahl turen til Los Angeles. 
I løpet av tre effektive dager ble sangene innspilt med Larry Klein som produsent. 

Klein har jobbet med Dybdahl før, mens studiomusikerne er drevne proffer som til sammen har en cv som blant annet omfatter Michael Jackson, Madonna, Bob Dylan, Joni Mitchell, The Temptations, Bruce Springsteen, Steely Dan, Michael Bublé og Sheryl Crow. 

Han åpner med tittelkuttet "All these things", der det dannes et slags tema for platen. 
Dybdahl nærmer seg 40, en alder da man begynner å se bakover. 
Hvordan er livet i forhold til det man trodde det ville bli? 
Valg er tatt underveis, og det har ført til konsekvenser man må finne seg i. 
Og ikke minst: hvem er man egentlig? 

Alt har ikke gått som det skulle: 

What's done is done 

I made a fool out of you 

I chose the wrong move 

I fucked it up 

På "Can I have it all" vil han ha både i pose og sekk: 
Can I have it all, the sound of little feet, the calm of the retreat. 

Disse er greie nok sanger, men det blir noe søvndyssende. 
Polert godlyd, men ikke noe jeg vil huske neste uke. 

"Look at what we done" er luftigere enn de to foregående, en følelse som forsterkes av koringen. 

Mens Lynn og et team av låtskrivere er involvert på "Look at what we done", er "The longest night" skrevet sammen med Per Kristian Ottestad. 

Shit just seemed a litte too good to be right, synger Dybdahl på vei inn i solnedgangen. 

Heller ikke her løsner det helt. 

Først midtveis kommer sangene som gjør albumet minneverdig. 
På "What you came for" synger Dybdahl flott, og refrenget har tyngde. 
Teksten handler om gresset som kanskje ikke er så mye grønnere på den andre siden: 

Sometimes you look at your life 

And want to burn it down 

Can't see yourself getting older 

In the same old town 

"When I go" er en fin duett med Lera Lynn, som har vært med på å skrive både denne og tittelkuttet. 
Hun har flere plater bak seg, og stemmen glir flott sammen med Dybdahls. 

I det hele tatt er han en utmerket duetttsanger, og før eller senere burde han gi ut et helt album med dette. 

"Lifeline" er en usedvanlig frisk låt i Dybdahl-sammenheng, noe nær en soulpreget låt for dansegulvet. 
Om noe her fortjener å bli en hit, er det denne. 
Dybdahl er en mester når det kommer til intime sanger, men han er ikke noe dårligere når han slipper seg løs. 

"Rescue me" er også en låt som sitter. 
Tøft gitarspill midtveis i kontrast med den myke backingen og Dybdahls bønn om å bli reddet fra trøbbel. 

Han avslutter med "Stupid heart", framført på et piano og med en stemme som hører natten til. 
Melankolsk og stillferdig vakkert som bare det. 

My stupid heart always 

Dreaming stupid dreams 

Med disse ordene ender platen. 
Albumet kan virke som et oppgjør med sitt eget levde liv, men Dybdahl understreker at dette ikke er selvbiografisk. 
Han får bare ideer til sanger og forfølger dem. 

Han bruker tid på å bli varm i trøya, og med bare ni kutt blir dermed innholdet noe tynt. 
Samtidig demonstrerer han hvilken enestående sanger han er. 

Beste spor: 
"What you came for", "When I go", "Lifeline", "Stupid heart". 
