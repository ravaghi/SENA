Anmeldelse:Melissa Horn på autopilot 

For lite turbulens på svenskens femte album. 

ALBUM: 
«Jag har gjort det igen», synger Melissa Horn (28). 
Ja, hun har «gjort» et nytt album som minner veldig mye om de fire andre hun har gitt ut. 

Men hun kommer til å bli elsket likevel, for stockholmskvinnen har et unikt drag på både svenske og norske lyttere. 

Separasjonsalbum 
Hun debuterte i 2008 («Långa nätter» - med en duett med Lars Winnerbäck). 
Allerede på album nummer to, året etter, hadde hun oss for alvor - med låter som «Jag kan inte skilja på» og særlig «Lät du henne komma närmre». 

Hun synger om det jeg innbiller meg at unge kvinner tenker på og drømmer om, om lengsler, sjalusi og om de andre vonde følelsene - dynket i nordisk melankoli. 

Og nå har hun for sikkerhets skyld lagd ei «separasjonsplate», med titler som «Du går nu», «Där går mitt liv» og «Jag gör aldrig om det här». 

Den kjærligheten... 

Kretsen rundt Winnerbäck Mange av oss satte pris på dobbeltkonserten med Winnerbäck på operataket i Oslo i 2010. 
Og hun holder seg i kretsen rundt vår favorittsvenske når hun velger produsent. 
De tre forrige platene har hatt hans gitarist Ola Gustafsson som produsent, og nå har bassist Jerker Odelholm - med fartstid hos artister som Ulf Lundell, Magnus Uggla og Mikael Wiehe i tillegg til Winnerbäck - overtatt styringa. 

Blodfattig 
Hun burde kanskje holdt seg til Gustafsson, for hun var inne i en god utvikling på det forrige albumet, «Om du vill vara med mig» (2013). 
Produksjonen var mer spennende. 
Hun turte mer, men mistet noe av den nyvunne futten mot slutten av albumet. 

Det er akkurat som om hun fortsetter i det samme sporet her, for «Jag går nu» er overraskende tam, blodfattig og til tider ganske ensformig. 
Det går litt for mye på autopilot, og jeg savner litt turbulens her og der. 

Best er singelen «Du går nu» og «De två årstiderna». 

Gjentar seg sjøl 
Hun gjør det enkelt, som regel i visesjangeren med hovedsakelig gitar, en kledelig steelgitar, et piano, strykere og forsiktige trommer. 
Dessverre har hun samtidig en lei tendens til å gjenta seg sjøl. 
Det hjelper ikke stort at også tekstene temamessig holder seg i samme område som alltid - funderinger rundt den vanskelige kjærligheten i en slags dagboksform. 

Noen ganger blir det i overkant prosaisk og banalt, som i «En helt vanlig dag». 
Sju minutter lange «Jag gör aldri om det här», spilt på kirkeorgel, kunne forsåvidt gitt en slags julestemning, men det sakrale arrangementet passer dårlig til teksten. 

50 konserter Men Melissa Horn er ikke avhengig av gode anmeldelser for å selge konsertblletter. 
Hun starter vinterturneen i Sverige, Norge og Finland på rundt 50 konserter med ti konserter på rappen (!) i Stockholm i februar før hun gjør hele fire konserter i Kulturkirken Jakob - og fortsetter til Bergen, Stavanger, Kristiansand, Hamar og Nøtterøy. 

Vi får åpenbart ikke nok av Melissa Horn, men neste gang ønsker vi oss et høyere tenningsnivå på musikken! 
