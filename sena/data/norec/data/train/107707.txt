Diverse artister:«Venn» 

(Universal) 

Forente norske artister på store, multinasjonale plateselskaper - på jobb for flomofrene. 

Åh, som vi kommer til å le. 
Av frisyrene, klærne og den kanskje naive innsatsviljen. 
Av tekstlinjen «du vil reise deg igjen». 
Det kommer jo ikke til å skje, mener jeg. 
Menneskene det synges om her, er jo døde. 
Det går det ikke an å synge seg bort fra. 
Som vi kommer til å le. 
Om ti år, altså. 
Her og nå er det selvsagt ingenting å le av. 
Denne dobbeltplaten med 36 tidligere utgitte sanger med norske artister - i overveiende grad fra popfeltet, men musikkpolitisk korrekt tilsatt en Karin Krog her, en Leif Ove Andsnes der - gir et brukbart, bevisst ufullstendig bilde av norsk musikkliv anno i fjor. 
Ikke noe metal, for eksempel, om ikke Gåte teller - her skal ingen støtes. 
Ingen store utfordringer heller, med mulig unntak av Anja Garbareks «Stay Tuned». 
Og det går, som Trond-Viggo Torgersen ville ha sagt, på engelsk og norsk - i Morten Abels tilfelle en slags mellomting. 

For springende i stil til å være en tilfredsstillende musikalsk opplevelse. 
Ikke at det er det store poenget med denne utgivelsen. 
Kjøp en hyllevarmer, du også. 

MORTEN STÅLE NILSEN 
