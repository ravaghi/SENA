Samsung UE46D8005 testet
Et fantastisk design, som nå også matches med knallgod bildekvalitet. 

At Samsung er blant de beste i klassen når det gjelder design er ingen overraskelse. 
Det har de allerede vært i flere år. 
Ok, Loewes modeller er heller ikke å forakte, men de koster da også fort det dobbelte. 

Denne gang har imidlertid Samsung overgått seg selv. 
For dette er ganske enkelt den peneste TV-en vi har sett på lang, lang tid. 

Ser ut som en million kroner 

Det første som slår oss er at D8005 nesten ikke har noen ramme. 
Den superslanke sølvrammen er i tillegg litt vinklet, slik at den virker enda mindre enn den faktisk er. 

Og det stopper ikke der heller, for også det dreibare bordstativet på fire føtter må nevnes. 
Det er faktisk så stilig at dette er en TV jeg ville ha vurdert å ikke henge på veggen. 
Vi hadde også Panasonic GT30 inne på test samtidig, og selv om den er et langt skritt i riktig retning for Panasonic, så er det ingen tvil at Samsungs TV-design er i en helt annen klasse. 
Men ikke tro på oss, se bildene og døm selv: 

Smart TV 

D8005 er godt utstyrt: 
Du kan koble til nettet via kabel eller trådløst, og den har i praksis alt du trenger av innganger og utganger. 
Dette er bra, men også slik vi forventer på en TV i denne prisklassen. 

Alle TV-produsentene satser i dag tungt på å gi deg nettfunksjoner, enten det nå er sosiale tjenester som Facebook & Twitter, eller videosamtale via Skype. 
Alt dette er selvsagt på plass her også, og vi legger også merke til at Samsung har jobbet mye med menysystemet sitt. 
Det er både penere enn på fjorårsmodellene, og virker også mer logisk i bruk. 

Du kan også laste ned nye applikasjoner via Samsungs App Store, blant annet spill, video- og livsstil, men i denne runden har vi ikke vurdert disse. 
Hvis du virkelig er hektet på Facebook kan vi imidlertid nevne at det nå er mulig å ha Facebook-siden din oppe, samtidig som du ser på TV. 

Nettleser 

I år får du også en ren nettleser med på kjøpet, og det er bare å si at den er det beste vi har prøvd på en TV hittil. 
Den takler nemlig alt – inkludert Flashinnhold, og opplevelsen går raskere enn både Panasonic, LG, Philips og Sharp klarer. 

Det var det positive. 

Det negative er at det, selv hos oss med lynrask nettforbindelse, går fryktelig i rykk og napp. 
Enten det nå er nettleseren eller en applikasjon du skal åpne, så varierer altså hastigheten fra relativt raskt, til tregt, noe som begrenser gleden ved å ha det tilgjengelig. 
(Alt dette ble forøvrig testet via kablet nettverk) 

Skriving av tekst har forøvrig alltid vært plundrete via en vanlig fjernkontroll. 
Det går likevel bedre enn forventet her. 
For det første kan du bruke skjermtastaturet på din iPhone eller Android-mobil via en gratis TV-app fra Samsung, og for det andre er det mulig å kjøpe en ekstra fjernkontroll med touch-skjerm. 

NB: 
Luksusfjernkontrollen er nå testet her!, og vi har også sett på Samsungs SmartView-app for Android-mobiler og nettbrett. 

Kort fortalt gir altså Samsung deg svært mange muligheter, og den gjør det meste langt bedre enn vi er vant til. 
Vår konklusjon på dette punktet er likevel at du fortsatt får en langt bedre nettopplevelsen via din bærbare PC eller nettbrett, og da er det liten vits i å ha det innebygget i TV-en. 

I likhet med LG er Samsung også blant de beste når det gjelder å overføre filer (bilder, musikk og video) til TV-en. 
Både vår PC og mobiltelefon ble for eksempel automatisk registrert av TV-en, og avspilling gikk så enkelt at alle kan klare det. 
Vi må likevel ta et lite forbehold for trådløs overføring av HD-video. 
Der opplevde vi både langvarig buffring og hakking, men dette må nok dessverre tilskrives vårt testroms elendige trådløse nett. 
(Har du erfaring med dette på Samsung? 
Del det med oss i debatten nederst!) 

Opptaksfunksjon av TV-innhold via USB-inngangen (lagres på minnebrikke/harddisk) er også på plass, og siden TV-en har innebygde digitale TV-tunere kan du altså langt på vei kvitte deg med din støyende eksterne HD-PVR. 
Den elektroniske programguiden virker også bra. 

Det eneste minuset med opptaksfunksjonen er at du ikke kan se på en TV-kanal, samtidig som du tar opp fra en annen. 
Hvor avgjørende dette er for deg, må du imidlertid vurdere selv. 

Vi nevner også videoleiemulighetene du får via SF-Anytime og Canal Digital GO. 
At du får muligheten liker vi godt. 
Dessverre er vi svært skeptisk til videokvaliteten på filmene som er tilgjengelige. 
I praksis er det dårligere enn DVD-kvalitet, og spør du oss er det helt bortkastet på en TV av dette kaliberet. 
Her må disse selskapene komme med HD-innhold så raskt som mulig, i hvert fall om de vil at jeg skal leie film via tjenestene. 

Bildekvalitet 

Når vi skrudde den på D8005 ved siden av GT30, ble vi umiddelbart slått av den store forskjellen mellom de to: 

Bildet på Samsungs LED-TV er så skarpt at du nesten kan ta og føle på det. 
Mange, meg inkludert, setter pris på dette, og det er også en stor fordel når det gjelder konsollspilling på TV-en. 
Ved første øyekast ser dermed plasma-modellen Panasonic GT30 litt kjedeligere ut. 
I stedet for å vise hver eneste pore i programlederens ansikt blir nemlig ansiktet duset litt ut. 
Men igjen; dette vil også plasmatilhengerne mene gir et mer naturlig bilde, spesielt når du ser på film. 
På dette punktet finnes det altså intet fasitsvar, her må du altså selv vurdere hva du liker best. 

På Samsungen bør du altså justere litt: 
Et enkelt grep er å skifte bildemodus fra Naturlig til Film (hold deg langt unna Dynamisk!), noe gir et mer naturlig bilde ved at spesielt fargene blir mer korrekte. 

I praksis synes vi at D8005 gjør en god jobb på SD-signaler (vanlige TV-sendinger og DVD), og selv om vi ikke hadde fjorårsmodellen 8705 tilgjengelig for direkte sammenligning virker det som om årets modell klarer kunststykket å skvise ut enda flere detaljer uten at det går på bekostning av støy i bildet. 

Det er likevel på HD-signaler at D8005 virkelig briljerer: 
Bildet er rett og slett imponerende bra, og det meste er her på plass: 
Sortnivået nærmer seg Philips 9705, og er glatt på høyde med Panasonic GT30. 
Det er også et knepp bedre enn på 47LW550W (test kommer – følg med). 

Det gode sortnivået går imidlertid litt på bekostning av detaljnivået i de mørkeste partiene, her er for eksempel 9705 med LED-diodene direkte bak panelet fortsatt hakket bedre. 
Men bare så det er sagt: 
Dette er rent pirk, og noe du antagelig ikke vil legge merke til med mindre du sammenligner direkte. 

Også dybden i bildet er noe av det beste vi har sett, og vi opplevde heller ikke at objekter hang igjen – noe som av og til kan ses selv på toppmodellen til Philips. 
Scanning backlight-teknologien, LED Motion Plus ( – som du finner under avansert-menyen i filmmodus), gjør her en svært god jobb, og at Samsung har klart dette med en TV som har LED-diodene plassert i den minimale TV-rammen er rett og slett imponerende. 

Vi noterer også at Samsung fortsatt er gode på å unngå hakking i bildet ved horisontale og vertikale bevegelser. 
Denne funksjonen heter Motion Plus, og kan justeres etter behov: 
Jeg liker f.eks sømløse overganger og lar den stå på Standard, men dette er altså en smaksak. 

På D8005 er det for øvrig svært mange innstillingsmuligheter tilgjengelig, noe ekspertene der ute vil sette pris på. 
Men også de glade amatørene kan være fornøyd: 
De ulike funksjonene er nemlig svært godt forklart i Samsungs norske skjermmenyer, noe som gjør at det føles trygt å prøve seg fram. 

Men hva med gjenskinn? 

Svært mange TV-modeller i dag reflekterer alt for mye, noe du ser gode eksempler på hos Sharp og LG. 
Dette er heldigvis ikke noe stort problem her. 
Panelet er riktignok ikke matt som på toppmodellene til Philips, men i bruk slipper du heldigvis å se alt rotet på bordet foran TV-en. 
Helt godkjent her altså. 

Kvantesprang på 3D 

Med unntak av Panasonic, slet alle TV-produsentene med crosstalk i 3D-bildet i fjor. 
Å fjerne disse dobbeltkonturene har derfor hatt førsteprioritet i år, og det er godt å se at Samsung har lykkes: 

Crosstalk er nå omtrent ikke-eksisterende, så dette er lysår bedre enn på fjorårsmodellen. 
Siden dette er en LED-TV nyter du også godt av et svært lyssterkt panel, noe som gjør at du faktisk kan se på 3D selv når det ikke er helt mørkt i rommet. 
Vi noterer også at Samsung gir deg full tilgang til bildemenyen selv når du ser på 3D Blu-ray. 
Det høres kanskje ikke så spesielt ut, men konkurrenten fra LG klarer det for eksempel ikke. 

De nye 3D-brillene må også nevnes: 
For selv om det fortsatt sverges til aktive briller, så er de nå langt mindre og nettere, og dermed også behagelige å ha på hodet. 
(En brille følger med TV-en). 

Vi er faktisk så fornøyd med D8005 når det gjelder 3D at vi syns den er på nivå med Panasonic GT30 når det gjelder 3D-innhold. 
Det hadde vi aldri trodd i fjor. 
Hvorvidt den gjør det bedre enn Panasonics toppmodell VT30 gjenstår imidlertid å se. 

Konklusjon 

D8005 er en innertier fra Samsung. 
Den ser fantastisk ut, og det er godt å se at bildekvaliteten matcher utseendet. 
Når den i tillegg er proppet med nyttige og unyttige funksjoner, ja da er vi ikke vonde å be. 

Her har konkurrentene virkelig fått noe å bryne seg på, et soleklart anbefalt kjøp fra oss i DinSide. 

Samsung UE46D8005 
