Måter å se verden på
«The Rules for Everything» ligner ikke nevneverdig på andre filmer. 
Men signaturen til Kim Hiorthøy er lett å kjenne igjen. 

«The Rules for Everything» 

Hiorthøy er mest kjent for å ha laget illustrasjonene til Erlend Loes bøker om Kurt og plateomslagene til Motorpsycho. 
I tillegg har han gitt ut flere elektronika-album og en roman. 
Og det minimalistiske, litt skakke uttrykket som har preget tegningene, musikken og skrivingen, går igjen når han nå også har laget spillefilm. 
Det samme gjør den undrende livsanskuelsen. 

10 år gamle Storm og mora hennes er blitt forlatt av pappa. 
Storm holder tilværelsen sammen ved å sette opp regler for alt. 
Mor lager film med en ikke særlig overbevisende selvhjelpsguru. 
I omgangskretsen til de to finnes også et par ambulansesjåfører, en lærer og en turguide som prøver å finne seg ny jobb. 
Alle har de sine mer eller mindre underlige måter å se verden på. 

Denne fragmentariske flettverkshistorien gir ingen svar på tilværelsens store spørsmål. 
Men den får en god del fint og bittersøtt bare ut av å stille dem. 
Og mens noen sikkert vil bli frustrert over filmens mangel på tradisjonell struktur, vil andre tvert imot fryde seg over at Hiorthøy har turt å gi alt sånt på båten. 
