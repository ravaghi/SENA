Episodeskrekk på PS3
På sitt beste leverer «Siren: Blood Curse» effektiv klaustrofobi. 
Til en nesten latterlig lav pris. 

Skrekkspillet «Siren: 
Blood Curse» kommer som tolv nedlastbare episoder fra Playstation Store, med tre episoder i hver pakke. 

Og selv om det kanskje kan virke noe vel oppstykket, er det ingen grunn til bekymring: du følger de separate historiene til en gjeng amerikanere som har rotet seg bort i et mareritt på den japanske landsbygden. 

Hver episode er delt inn i adskilte kapitler, og hvert kapittel er en frittstående oppgave. 
Muligheten til å se begivenhetene gjennom fiendens øyne er, som vanlig i denne serien, mer en gimmick enn en genuin innovasjon. 
Men til gjengjeld er kapitlene nå ekstremt gjennomtenkte og velfungerende. 

Man kan se hvert kapittel som en egen puzzle. 
Det å skyte monstere og unnslippe fiender regnes som regel som en adskilt del fra puzzle-elementer i andre skrekkspill, men her må du gruble deg frem til løsningen på mer actionorienterte oppgaver som i stor grad dreier seg om interaksjon med miljøet rundt deg. 

Interaksjonen er riktignok vel begrenset. 
Og kombinert med et kamera som ofte ikke lar deg se noe særlig av hva som skjer, blir «Siren: Blood Curse» til tider unødvendig klønete. 

Men på sitt beste bikker det over mot utrolig skummel og audiovisuelt lekker klaustrofobi. 
Hvilket også er meningen, formoder jeg. 

Prisen er det heller absolutt ingenting å si på - 75 kroner for tre episoder og 249 kroner for alle tolv episodene er et røverkjøp! 

PS: 
Anmeldelsen er basert på de tre første episodene. 
«Siren: 
Blood Curse» er kun ute på onlinebutikken Playstation Store til PS3, men skal etter planen komme på Blu-ray-disk senere i høst. 

Trailer fra Playstation Network-spillet Siren: Blood Curse. 
