Nå kan du se alle episodene av Netflix' nye storsatsing
Her er vår anmelders dom over de tre første. 

TV-SERIE: 
Etter å ha levert en maktdemonstrasjon av et politisk drama med «House Of Cards», er streamingtjenesten Netflix klare med nok en påkostet originalproduksjon. 

Denne gang kaster de seg over markedet for skumle, overnaturlige ungdomsdramaer, og det med skrekk-auteuren Eli Roth («Cabin Fever», «Hostel») i førersetet. 

Sigøynergutten 
Peter og mora flytter til Hemlock Grove rett før et bokstavelig talt bestialsk drap finner sted (stedets ekspert slår fast at morderen umulig kan være et menneske). 

Det tar ikke lang tid før politi og lokalbefolkning retter mistanke og varulvanklager mot dem, men byen har — for å si det mildt — mer enn en normal andel innbyggere med lyssky hemmeligheter. 
Blant dem er den opprørske, rundbrennende rikmannsgutten Roman, og hans manipulerende mor Olivia. 

Snikende uro 

Tross noen hektiske forhåndstrailere er «Hemlock Grove» overraskende lite voldsom. 

Visst; når det er anledning for blod og gørr, spares det ikke — men i motsetning til hva man kunne ventet, preges den oftere av en snikende uro enn av intens skrekk. 
Sugende kamerakjøringer i tomme ganger, drømmer fulle av mørk symbolikk og noen kreativt gufne vesener bidrar til dette. 

Men serien tar den mystiske stemningen litt for langt. 
For det er grenser for hvor mye man kan gå rundt og lure på og samtidig henge med i svingene, for ikke å si holde interessen ved like. 

Ok, så er det kanskje noen varulver her. 
Men hva er egentlig moren til Roman? 
Og Roman selv, med sine «kraften»-aktige evner? 
Ikke noe vesen med lett gjenkjennelig mytologi, i hvert fall. 
Hva er det i glassbeholderne Peters mor finner når de flytter inn? 
Og hva er hennes forbindelse til Olivia? 

Etter tre episoder er det flere spørsmål enn svar, og stadig dukker det opp nye karakterer med mer eller mindre diffus bakgrunn. 

Menneskelig umenneskelighet 

Det er også merkelig hvor uberørt dette samfunnet opptrer i møte med det overnaturlige, samtidig som det spøkes med som tullete overtro. 
Er noen en varulv, sier du? 
Ja, det undersøker politiet med det største alvor. 
Eller så ber man kanskje bare om å få se på hamskiftet. 

Likevel; det er noe befriende med måten «Hemlock Grove» skildrer ungdommene sine på. 
Selv om karakterene er bygd rundt arketyper — Roman og hans naive, uskyldsrene kusine Letha, for eksempel — så er de mer enn sine funksjoner. 

Ikke minst har de forhold som bryter med forventningene, som Romans uforbeholdne kjærlighet til sin deformerte kjempe av en søster, og vennskapet han utvikler med Peter. 

På tross av det overnaturlige føles de dermed langt mer menneskelige enn karakterene i ungdomsfavoritter som «True Blood» og «Gossip Girl». 
