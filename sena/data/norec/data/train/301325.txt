Suggererende skramlerock fra Thåström
Punkens svenske gudfar er mørkere i uttrykket, lysere til sinns. 

ALBUM: 
Joakim Thåström ser litt ut som «den morronen», dagen etter en skikkelig rangel, på coveret til oppfølgeren til «Beväpna dig med vingar». 

Men frykt ingen ting, dette er ingen dagen derpå-skive. 
Han er i storform! 

Rock noir Sverige har Lars Winnerbäck og Håkan Hellström, men Thåström var først - i Ebba Grön og i Imperiet. 
Han har inspirert begge to. 
Selvfølgelig har han det. 

Han fortsetter på mange måter der han slapp for ganske nøyaktig tre år siden, med sin egen form for industrirock/støyrock - rock noir med en liten bluestvist, med den forskjellen at det er enda tyngre og mørkere og mer suggererende. 

Det er som om han etter det langt stillere mesterstykket«Skebokvarnsv. 
209» (2005) sakte, men sikkert har jobbet seg gjennom de to neste albumene for å lande på det uttrykket som er Thåström anno 2015. 
Til og med den umiskjennelige skramlinga - og det som høres ut som slag mot en ambolt - kjenner vi igjen fra hans to forrige album. 

Det kunne vært irriterende, men blir en kul effekt fordi det begrenser seg til de tre første låtene. 

Og - «Den morronen» er jevnere og mer konsistent og stilrein i uttrykket. 

Cave og Lanegan Foruten å være seg sjøl hundre prosent, minner Thåström også mer og mer om mørkemenn som Nick Cave og særlig Mark Lanegan - sistnevnte sist sett og hørt i kledelig beksvart og dyster framtoning på Rockefeller tidligere denne uka. 

Det lyder kanskje som en fornærmelse for enkelte, men faktisk kan uttrykket også minne en del om nyere Kent - og ikke bare fordi de begge synger på svensk. 
Men i motsetning til Jocke Berg, har Thåström gjort det til et varemerke å «snakkesynge» noen av låtene. 

Dyrker uttrykket Ulf Ivarsson har igjen produsert sammen med Thåström, men med Niklas Hellberg som en tredje mann i kontrollrommet. 
Kanskje har han skylda - eller æren - for at oppfølgeren dyrker uttrykket mer enn at det gjentas. 

Tekstmessig varsler ei strofe som «Du va som sol» innledningsvis i åpningssporet «Grasfläckar» en lysere stemning. 
Er den skrevet til den gamle - og ganske nye - skuespillerkjæresten Amanda Ooms? 
Singelen «Kom med mig» er nesten lystig. 
«Februari är den grymmaste, februari den e vår», synger han i «Långsamt genom», et høydepunkt sammen med «Alltid va på väg» - begge med strykere - før albumet krones med avsluttende og mer varsomme og styggvakre «Psalm», der han synger «blå himmel ska komma». 

Ah, ny lysning i horisonten! 
Kanskje ser han Ooms langt der borte! 

«Skavlan» 
Det er februar, det er blått - og grymt så det holder. 
Fanfanfan, så bra! 

«Den morronen» er i salg fra onsdag 11. februar. 
Thåström synger «Kom med mig» i «Skavlan» på NRK 1 i kveld, fredag, og signerer plater på Platekompaniet i Oslo City torsdag 12. februar. 
Signerer? 
Hva har skjedd med den mediesky svensken? 
