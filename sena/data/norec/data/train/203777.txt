Apple:- Den erstatter lett PC-en din. 
Vi er ikke like sikre 

Det heftigste nettbrettet du får kjøpt, om du har råd til det. 

iPad Pro er ikke et nettbrett du kjøper for å sofasurfe med. 
Bare navnet indikerer at det er myntet på profesjonelle brukere. 

Da serien ble introdusert i 2015, ble den frontet som et verktøy for kreative; designere, illustratører, arkitekter og lignende. 
Ikke bare fordi den hadde en større skjerm og kraftigere ytelse, men også fordi den kunne brukes med en ny digital penn, Apple Pencil. 

Nå vil Apple at den skal ses på som en fullverdig datamaskin som skal brukes i stedet for en PC. 
Den kommer fremdeles til kort som en tradisjonell bærbar, først og fremst på grunn av begrensinger i iOS. 
Mer om det senere. 

Høy startpris 

La oss bare gjøre det klart med en gang: 
Inngangsprisen på iPad Pro-serien er stiv. 

Nye iPad Pro kommer i en 11-tommer utgave, som koster fra 8.890 kroner, og en 12,9-utgave som koster fra 10.890 kroner. 

Vårt testeksemplar er den største modellen med maks lagringskapasitet på 1 TB som kommer på hele 18.390 kroner, noe vi tør påstå er i overkant for de fleste, i hvert fall oss vanlige dødelige som ikke har helt spesifikke behov innenfor for eksempel videoredigering, 3D-tegning og mer avanserte gjøremål. 

Stor, men kompakt 

11-tommeren er de mest hendige av de to, men etter å ha brukt forrige generasjons 10,5-tommer som primærmaskin hjemme de siste årene, setter jeg faktisk pris på den større arealet til 12,9-tommeren, selv om jeg bare gjør hverdagslige ting som å skrive, gjøre lett bilderedigering eller se på TV-serier. 

12,9 tommeren er dessuten 25 prosent mindre enn før fordi den ikke lenger har noen hjemknapp, og det bare er en tynn ramme rundt skjermen. 
Med en vekt på 633 gram er den fremdeles såpass tung at du ikke orker å holde den med én hånd for lenge av gangen, men den er merkbart lettere å håndtere enn forgjengeren. 

Selv om skjermstørrelsen på den mindre utgaven har økt fra 10,5 til 11 tommer, er fotavtrykket faktisk det samme. 
Denne veier bare 468 gram, noe som faktisk er mindre enn standard-iPad på 9,7-tommer. 

Helt nytt design 

Apple har som dere kanskje har skjønt utført ekstrem oppussing på eksteriøret av iPad Pro. 
Som nevnt er hjemknappen fjernet, og vips har den fått en nesten heldekkende skjerm. 
Rammen rundt skjermen er fremdeles 8 millimeter, så helt «kant-til-kant»- er det ikke. 

Sidene på iPad Pro er ikke lenger avrundet, men helt flate, og det samme er baksiden. 
Med den industrielle looken ser den proffere ut enn før. 
Noen vil sikkert mene den har likheter med hovedkonkurrenten Microsoft Surface Pro. 

Den kan også krone seg med tittelen «den tynneste iPad-en til nå», med en tykkelse på bare 5,9 millimeter på både 11- og 12,9-tommeren. 
Forgjengerne var henholdsvis 6,1 og 6,9 millimeter. 

Skjermen har også fått buede hjørner, akkurat som på iPhone X. 
Utviklere må dog oppdatere appene sine for å passe helt ut i hjørnene, noe ikke alle har gjort ennå. 
Facebook er som vanlig trege, og her ser vi at det er en ekstra svart ramme rundt appen. 

Smidig med FaceID 

Ved å fjerne hjemknappen, er det nå en ny måte å låse opp iPad Pro på. 
Nemlig med ansiktet. 
Der hvor frontkameraet tidligere var, finner du nå et såkalt TrueDepth-kamera, som du fremdeles kan ta selfier med, men som du også kan bruke til Apples FaceID-ansiktsopplåsning. 

Men i motsetning til på iPhone X-familien, fungerer FaceID uansett hvilken retning du holder iPad-en, det være seg vertikalt, horisontalt, ja til og med opp ned. 

Kanskje er det innbilning, men jeg opplever FaceID som raskere på iPad Pro enn iPhone Xs Max. 
Den har dessuten aldri feilet. 

Innimellom sier den fra om at kameraet er tildekket fordi jeg holder fingeren min over det, men den er ellers utrolig effektiv. 
Vi må heller ikke holde iPad-en rett foran ansiktet, den kan like gjerne ligge på bordet mens vi ser ned på den, og det går like kjapt. 

Om du bruker briller, har det ikke noe å si om du har dem på eller ikke; iPad Pro kjenner i hvert fall oss igjen uansett. 
Vår erfaring er at Apple løser dette bedre enn Microsofts konkurrent Hello. 

Det kjekke er at FaceID også brukes ved innlogging i nettsider og apper, enten via Apples Nøkkelring eller en tredjepartsapp som 1Password, så i det daglige går mye av det sikkerhetsmessige nesten uten at vi tenker over det. 

Hjemknappen er allerede glemt 

Etter å ha brukt iPad Pro noen dager, savner vi absolutt ikke hjemknappen. 
Apple begynte å innføre nye sveipebevegelser for iPad i iOS 11, så man har allerede kunnet sveipe opp for å hente opp Dock-linjen med favorittapper. 

Som på iPhone X er det en såkalt hjem-indikator (en strek) i bunnen av skjermen, som forteller deg at du kan sveipe opp for å gå tilbake til hjemskjermen. 
Du kan også sveipe til venstre eller høyre nederst på skjermen for å gå bytte mellom mapper (her kan du også bruke fire fingre som før), eller dra fingeren enda lenger opp for å komme til app-veksleren. 

Deretter kan du dra ned fingeren fra øverst til høyre på skjermen for å hente opp kontrollsenteret med hurtigsnarveier, eller øverst til venstre for å hente opp varsler. 

Sløst mulighet 

Selv om Apple har gjort gode tilpasninger for at iPad Pro er enkel å styre uten hjemknapp, er det her vi begynner å se hvor iOS er litt begrenset, i hvert fall om man skal bruke iPad mer som en tradisjonell PC. 

På en stor 12,9-tommer skjerm, kunne vi ønsket oss enda flere funksjoner i kontrollsenteret, og kanskje et mer avansert varsel-oppsett i varselsenteret. 
I stedet blir det mye ubrukt plass. 

Og selv om Apple har introdusert en del multitasking-funksjoner på iPad i senere tid - du kan kjøre to apper ved siden av hverandre, og en app over en annen - er det ikke like effektiv som på en vanlig datamaskin, det være seg PC eller Mac. 
Å bytte mellom apper, eller jobbe i flere apper samtidig, er fremdeles mer tungvint på en iPad. 

For å ikke glemme at iOS fremdeles ikke har støtte for brukerkontoer. 
Personlig hadde jeg hatt mer behov for dette på standard-iPaden på 9,7 tommer, da det er større sannsynlighet for at man vil dele denne med flere (les: ungene). 

Endelig USB-C 

Én ting som taler for iPad Pro som er mer seriøst arbeidsverktøy er introduksjonen av USB-C. 
Apple valgte noe overraskende å skrote sin egen Lightning-plugg til fordel for den nye markedsstandarden, som de riktignok også har begynt å bruke på sine Mac-er. 

Fordelene er mange: du kan koble til eksterne skjermer, du kan lade andre enheter (for eksempel din iPhone, selv om du da må kjøpe en USB-C til Lightning-kabel for 200 kroner), og du kan importere bilder og videoer fra ekstern lagring eller direkte fra kameraer. 

Dessverre støtter ikke iPad vanlig ekstern lagring, så du kan ikke plugge i en USB-C-disk og se på dokumentene i Apples Filer-app. 
En annen begrensning iOS Apple burde fjerne om de vil at iPad Pro skal anses som en tradisjonell datamaskin. 
Bilder importeres dessuten rett inn i kamerarullen, så må du manuelt legge dem inn i Lightroom igjen om du vil ha de der. 

Det er for øvrig også en masse annet utstyr du kan koble til, som lydutstyr, dokkingstasjoner, tastaturer og så videre - en del av det krever muligens en overgang av et eller annet slag. 

Lynrask 

På innsiden av nye iPad Pro finner vi en åttekjerners A12X 
Bionic, som er en kraftigere versjon av prosessoren som finnes i nye iPhone XS. 

Mens vi egentlig ikke liker å snakke om ytelsestester, gjør den nye 12,9-tommeren det så latterlig bra at vi nesten ikke kan la være. 
I Geekbench 4 får den en poengsum i multicore på 17.990. 
Til sammenligning fikk iPhone XS Max en poengsum på 11.408. 
Samsung Galaxy Tab S4 fikk bare 6.510. 

Apple skryter selv at den er raskere enn 92 prosent av alle bærbare PC-er solgt det siste året, og byr på grafikk like bra som Xbox One S. 

I bruk merker vi dog lite til at den skal være ekstremt mye raskere som tallene tilsier. 
Både fjorårets iPad Pro og standard-iPad-en fra tidligere i år oppleves som like kjappe. 
Dog hadde det kanskje vært annerledes om vi testet ut noen ekstremt krevende apper. 

Det er kanskje neste år, da Adobe endelig lanserer fullverdig Photoshop til iPad at man kan begynne å se de virkelige fordelene A12X 
Bionic-brikken byr på. 

Det skal dog sies at grafikktunge spill ser ordentlig bra ut på iPad Pro. 
Realistiske med gode detaljer, og så flyter alt innmari bra. 
Vi har også fått demonstrert redigering av bilder i RAW-format i Adobes Lightroom-app, hvor man har justert lyset på deler av et bilde uten at man ser noen forsinkelser. 

Kraftigere lader 

Når det kommer til batteriet, skal det ifølge iFixit være mindre enn på forgjengeren, noe som ikke er så rart med tanke på at nettbrettet har krympet i størrelse. 
På 12,9-tommelen er det på 9.720 mAh, mot tidligere 10.875 mAh. 

Apple lover en batteritid på 10 timer, noe som samsvarer bra med vår opplevelse etter noen dagers bruk. 

En gladnyhet denne gangen er at Apple har valgt å legge ved en kraftigere 18 watts USB-C-lader i esken, mot tidligere 12-watt. 
Dermed går ladingen raskere. 

Det sitter fortsatt fire høyttalere i iPad Pro, og de justerer lyden etter hvilken retning du holder nettbrettet. 
Lyden er knallbra til et slikt produkt å være, så det gjør nesten ikke noe at det ikke lenger finnes noe sted å plugge de dyre, kablede hodetelefonene dine. 

Det har også støtte for blant annet eSIM, noe som kan være kjekt når du reiser utenlands. 

Bedre penn 

En fiffig sak med nye iPad Pro er at den har 102 små magneter på innsiden, noe som gjør det mulig å feste den på Apple Pencil og Smart Keyboard Folio, som begge har kommet i nye versjoner. 

Nye Apple Pencil er kanskje den beste oppgraderingen av de to, hvor Apple mer eller mindre har tatt alt som var galt med den forrige, og fikset det. 

For det første kan den altså festes på siden av iPad Pro ved hjelp av magneter. 

For det andre vil du samtidig lade pennen, altså slipper du å plugge den i ladekontakten som tidligere, og du vil heller ikke miste korken i samme slengen, noe mange endte opp med å gjøre. 

For det tredje er det nå mulig å dobbelttrykke på siden av pennen for å bytte funksjon. 
Som standard er det satt til å bytte mellom gjeldende verktøy og viskelær, men dette kan du endre i innstillingene til pennen. 
Tredjepartsapper har mulighet til å ta det i bruk, slik at du for eksempel i Procreate kan velge noe helt annet igjen. 

Og til slutt er den nå i matt plast i stedet for blank, og den er helt flat på ene siden, slik at den ikke ruller av alle overflater som ikke er helt rette. 

En annen kjekk detalj er at du kan trykke Apple Pencil på skjermen for å vekke den og åpne Notater-appen direkte for å skrive eller tegne. 

Nye Smart Keyboard Folio dekker nå både foran og baksiden av iPad Pro, og kan dessuten settes i to ulike posisjoner. 

Jeg har brukt det forrige en god del, og synes det er behagelig å skrive på. 
Men jeg skulle gjerne sett at Apple hadde gitt det en funksjonsrad, for å for eksempel gå rett til hjemskjermen, justere lysstyrke og volum og så videre. 

Når tastaturet er brettet bak skjermen, og du holder i det, er tastene på baksiden, og det føles litt rart ut, selv om det ikke er mulig å skrive på det. 

Dessverre følger hverken pennen eller tastaturet med på kjøpe. 
De vil koste deg henholdsvis 1.329 og 2.149 kroner (1.899 kroner for tastaturet til 11-tommelen) ekstra. 

Har du førstegenerasjons Apple Pencil, vil den ikke fungere på nye iPad Pro, så du er nødt til å kjøpe ny om tegning er en vesentlig funksjon for deg. 

Konklusjon 

2018-utgaven av iPad Pro er utvilsomt den beste iPad-en til nå, og vi tør også påstå det beste nettbrettet på markedet. 
Her byr Apple på det ypperste av teknologi i en lekker og solid innpakning. 
Introduksjonen av USB-C er et velkomment tillegg, om enn ikke helt uten begrensninger. 
Og det er ikke billig om du skal ha hele pakka med penn og tastatur. 

Med større skjerm og så kraftig ytelse stiller vi imidlertid større krav til iOS hva gjelder multitasking. 
Nye iPad Pro vil fremdeles ikke kunne erstatte den avanserte arbeidsflyten man får med en PC eller Mac, i hvert fall om det dreier seg om å for eksempelø jobbe med flere regneark samtidig hvor man skal flytte data mellom dem, og det gjøres enklest med mus. 

Mange vil likevel kunne bruke iPad Pro den til «avanserte» formål, og i motsetning til andre nettbrett-plattformer, finnes det et stort utvalg apper som lar deg gjøre nettopp det. 

Trenger du iPad Pro om du bare skal konsumere innhold? 
Nei, ikke om penger ikke betyr noe. 
Da kan du fint klare deg med den vanlige iPad-en på 9,7-tommer, som koster fra 3.490 kroner. 
Skal du skape innhold, kan du fortsatt bruke «folkemodellen», da den også fungerer med Apple Pencil, riktignok kun forrige utgave uten magnetfeste. 

Og er du ute etter et brett som kan brukes helt som en PC, bør du få med deg testen under: 
