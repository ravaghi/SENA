Et skikkelig fruktig eventyr
Etter bare en uke er det nå mulig å få et gjensyn – eventuelt stifte bekjentskap – med et av høydepunktene fra årets Barnefilmfestival i Kristiansand. 

Elefanten Sebastian og katten Mitcho lever gode og trygge liv i Solby. 
Men når byens høyt elskede borgermester plutselig forsvinner – og stillingen hans blir overtatt av den lille, men stormannsgale viseborgermesteren – blir de to vennene nødt til å legge ut på en farefull ferd over havet for å finne ham. 
Og ferden foregår i en kraftig forvokst pære. 

"Den utrolige historien om den kjempestore pæra", som er basert på barneboken av Jakob Martin Strid og var en fjorårets mest sette filmer på dansk kino, utspiller seg i et univers som er én del Kjell Aukrust (her er flust av makeløse mekaniske manikker), én del Jules Verne (blant mye annet støter vi på en kaptein Nemo-aktig kar med egen undervannsbåt) og flerfoldige deler renspikket, gla'-anarkistisk galskap. 
Og på et eller annet mirakuløst vis virker alle disse elementene helt logiske innenfor de rammene filmen tegner opp. 

Når den i tillegg har en varm grunntone, et befriende uamerikansk tempo og fantasieggende detaljrik dataanimasjon, skal man være en skikkelig surpomp for ikke å fryde seg. 
