Messi herjet med Nigeria:- Vi blir bare bedre 

(Nigeria-Argentina 2-3, Bosnia-Iran 3-1) Lionel Messi (27) herjet med Nigeria i en drøy time og scoret to mål. 
Nå slipper Argentina å møte Frankrike i åttedelsfinalen. 

For det blir etter all sannsynlighet Ecuador eller Sveits som skal bryne seg på de argentinske stjernene. 
Det avgjøres senere i kveld. 
Frankrike blir etter all sannsynlighet gruppevinner, mens Ecuador og Sveits har tre poeng hver før møtene med henholdsvis Frankrike og Honduras. 

Argentina gjorde i alle fall sitt ytterste for å slippe sterke Frankrike i åttedelsfinalen, og Messi varsler at det er mer i vente: 

– 
Vi må beholde roen og fortsette å jobbe for å nå drømmen. 
Vi blir bare bedre og skal snart spille opp mot vårt potensial, sa superstjernen etter kampen. 

Nigeria-trener Stephen Keshi var da også full av ros til Messi som ble kampens store spiller. 

– Messi er litt av en spiller. 
Han er velsignet. 
Det er andre spillere i Argentinas tropp som er veldig gode, men Messi er fra Jupiter, sa Keshi. 

Seieren mot Nigeria betyr for øvrig at Argentina og Brasil ikke kan møtes før i en eventuell finale - av mange regnet som et skikkelig drømmescenario. 
Veien fram til finalen på Maracana i Rio 13. juli er uansett lang. 

Drama fra start 

Etter bare tre minutters spill banket Messi inn den første scoringen bak Vincent Enyeama i Nigeria-målet. 

Angel 
Di Maria ble spilt fint igjennom og avsluttet via keeperen og i stolpen før Messi ikke overraskende var på rett plass inne i feltet og skjøt ballen i nettaket. 

Nigeria svarte umiddelbart bare minuttet etterpå da Ahmed Musa skrudde ballen vakkert i det lengste hjørnet. 
Det var en herlig åpning på det som ble en meget underholdende kamp - til tross for at Argentina var klar for avansement etter seier i de to første kampene. 

Aguero skadet 

Og mye handlet om Messi som endelig viser samme takter på landslaget som han har vist i Barcelona i mange år. 
27-åringen serverte Gonzalo Higuiain som misset alene med keeper. 

Argentina-spiss Sergio Aguero måtte for øvrig forlate banen med skade, men Messi holdt koken og var farlig frempå flere ganger før Argentina fikk et frispark på tampen av omgangen. 

Da siktet den lille Barcelona-angriperen seg inn mot krysset til venstre for keeper og traff meget godt. 
Ballen suste i nettet, og Messi kunne juble for sin fjerde VM-scoring. 

Det gjør ham til foreløpig toppscorer sammen med Brasils Neymar. 
De to er som kjent klubbkamerater i Barcelona. 

Musa brølte igjen 

Nigeria og Musa var ikke ferdige med å yppe seg, og CSKA Moskva-spilleren sørget for en lekker utligning etter bare to minutter av 2. omgangen. 
Emmanuel Emenike 

gjorde forarbeidet og Musa lurte Sergio Romero. 

Tre minutter senere var Argentina tilbake i ledelsen da en corner havnet på kneet til Marcos Rojo. 

Etter 62 minutter ble Messi byttet ut, og til tross for drøssevis med sjanser begge veier ble det ikke flere scoringer. 

– 
Jeg er fornøyd, spesielt med annen omgang. 
Før det viste vi for mye respekt, oppsummerte Nigeria-trener Stephen Keshi på pressekonferansen etter kampen. 

Endelig for Dzeko 

I det andre oppgjøret i gruppe F måtte Iran slå Bosnia for å komme seg videre, men Edin Dzeko, Miralem Pjanic og Avdija Vršajevic scoret for Bosnia og ødela all spenning. 
Irans ene scoring ble satt inn av mannen med VMs uoffisielt tøffeste etternavn; Reza Ghoochannejhad. 

Manchester City-spiss 
Dzeko har ikke hatt marginene med seg så langt i mesterskapet. 
Da Bosnia tapte 0-1 mot Nigeria fikk Dzeko en scoring feilaktig annullert for offside, men ingen kunne ta fra ham fulltrefferen mot Iran etter 23 minutter. 

Med 3-1-seieren ble det en liten opptur for Dzeko og lagkameratene som var slått ut av VM-sluttspillet allerede før møtet med Iran. 

Argentina vant 3-2 over Nigeria. 
Lionel Messi kom med et perlefrispark der ha klinket ballen rett opp i vinkelen. 
Både Argentina og Nigeria er videre fra gruppe F. 

Bosnia ble fradømt et offsidemål i en tidligere kamp mot Nigeria. 
Dette resulterte i at selv om de knuste Iran 3-1 i dag, røk de dessverre ut av mesterskapet. 

– 
Vi ville mest i dag. 
Seieren var viktig for oss, for nå kan vi reise hjem med hevede hoder, sa Bosnias landslagssjef Safet Susic. 
