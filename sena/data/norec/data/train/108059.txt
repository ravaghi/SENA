Eva & The Heartmaker «Let's Keep This Up Forever»
(Columbia / SonyBMG) 

Idérik snadderpop. 

Forsmakene som dette ekteparet har sendt ut varslet om et norsk Cardigans, og veldig langt unna sannheten er det ikke, spesielt på grunn av Eva Weel Skrams søte, innbydende stemme. 
Det kunne faktisk ha blitt for mye av det gode, men sammen med ektemann Thomas Stenersen har hun skapt et prosjekt som også dyrker de fine detaljene - disse små arrangementsmessige grepene som hever sluttproduktet opp fra tradisjonelt pophåndverk. 
Resultatet er et fengende møte mellom lett, solskinnsfylt pop og tyngre toneganger, gjerne med retro-overtoner som i den avsluttende syttitallsflørten «Possible Escape, Possible Mistake». 
Absolutt en oppløftende plate å møte sommeren med, dette! 

ANBEFALTE KJØP: 
«Charming Sexy», «Superhero», «Made Of Honour» og «Possible Escape, Possible Mistake». 
