19"W Asus PW191
Asus beveger seg vekk fra status bare som leverandør av komponenter. 
Nå skal merkenavnet frem i lyset, vi har testet en elegant LCD-skjerm i bredformat 

Asus er godt kjent blant alle PC-interesserte, særlig de som har bygd PCene sine selv. 
Hovedkort fra Asus har ligget høyt på lista hos entusiastene, med god kvalitet og avanserte funksjoner, helt siden begynnelsen av 90-tallet. 

LES OGSÅ: 

I dag definerer Asus seg som aktør i 3C ("computers, communications and consumer electronics"), og det innebærer at de må profilere merkenavnet langt sterkere. 

Synlige produkter er en av nøklene til dette, og Asus har allerede markert seg med CD/DVD-brennere, trådløse rutere og mobiltelefoner, i tillegg til PC-komponenter og "halvfabrikata" for lokale produsenter av bærbare og stasjonære PCer. 

Men skjermen er jo det mest synlige av PC-produkter, og nå lanserer Asus også LCD-skjermer. 
De tilbyr 17" og 19" for forskjellige bruksområder, men det mest spennende produktet er 19-tommeren i bredformat, med oppløsning på 1440 x 900 piksler. 
Dette har nå blitt et nytt standardformat og leveres fra flere leverandører. 

Solid og elegant konstruksjon 

Førsteinntrykket er at dette er en gedigen konstruksjon. 
Foten og armen skjermen er montert på er av solid metall og skinnende sølvblank, mens skjermen er sort med enda blankere forside. 
Og da snakker vi både om rammen og selve skjermen, som altså har kontrastbelegg. 

Foten og armen er svært fleksible, og det er god høydejustering. 
I tillegg kan skjermen dreies 90 grader siden den hviler på en dreieskive under foten. 
Dessuten kan skjermen dreies til høydeformat - den blir da svært høy og smal. 

Rammen rundt LCD-panelet er bred, på sidene skyldes dette at det sitter høyttalere innenfor. 
At det er like høyt på over- og undersiden har ingen annen forklaring enn at designerne ville det slik. 

Vi synes ikke høyttalere i skjermer er noen god idé, grunnen til dette er at de alltid låter begredelig. 
De gjør også at hele konstruksjonen blir større, og vi synes det ideelle hadde vært at en skjerm ikke hadde ramme i det hele tatt. 
Det går ikke an med dagens teknologi, derfor er en smal ramme det beste vi kan håpe på. 

Slik som Asus PW191 er konstruert er den påtagelig større enn 20-tommers bredskjermer, og det ser vi ikke poenget med. 
Men andre kan selvfølgelig ha andre synspunkter. 

Utførelsen er i alle fall meget stilig og solid, og gir kvalitetsmessig et godt inntrykk. 

Tilkoblingene er med DVI og VGA og det følger med kabler til begge. 
Strømforsyningen er ekstern, og det er stereo minijack til høyttalerne og en utgang til hodetelefoner. 
Plasseringen av hodetelefonkontakten på baksiden ved de andre tilkoblingene er ikke akkurat praktisk hvis man skal koble den til og fra. 

Betjeningen var vi ikke spesielt begeistret for. 
"Knappene" sitter som følsomme områder bak den blanke overflaten, og synes bare når det er strøm på. 
Knappene krever både riktig plassering og et ganske kraftig trykk, og oppførselen minner en del om moderne keramiske komfyrtopper. 

Menyene på skjermen er greie, men kunne kanskje vært enda litt tydeligere og mer fargerike for lettere manøvrering. 

Bildekvalitet 

Skjermen er typisk for generasjonen raske skjermer som vi har sett i det siste. 
De har sterkt begrenset vertikal betraktningsvinkel - Asus oppgir 150/130 grader for henholdsvis horisontal og vertikal betraktningsvinkel, mens det ideelle og umulige er 180 grader. 

Det blanke kontrastbelegget bidrar til et flatterende bilde, og kontrasten er god, med liten lekkasje fra bakgrunnsbelysningen. 

Skjermen er også rask, med 8 ms oppgitt responstid. 
Litt etterslep er synlig på testmateriale, men i praksis funger den uproblematisk både for spill og video. 

Til kritisk bilderedigering vil vi ikke anbefale den, men til husbruk,web og kontor innenfor betraktningsvinkelen er det godkjent. 

Dynamikken er ikke overveldende, men tilfredsstillende. 

Konklusjon 

Sammenlignet med Fujitsu-Siemens skjerm med tilsvarende oppløsning som vi har testet her, har den stort sett de samme egenskapene når det gjelder bruksområde og bildekvalitet. 

Designet og konstruksjonene er helt annerledes, og her må smak og behag avgjøre. 
Dessuten er høydeformatet og justeringsmulighetene hos foten et pluss for mange. 

Prisen er ikke endelig, og når skjermen er tilgjengelig på det norske markedet er ikke klart i skrivende stund. 
