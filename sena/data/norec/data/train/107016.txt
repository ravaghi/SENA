100 pst. fascinerende
(La marche de l'empereur). 
Regi: Luc Jacquet. 
Dokumentar - 7 år, egnet for familier. 

Strålende vakkert og dypt fascinerende om keiserpingvinenes vandringer i Antarktis. 

Denne filmen har skapt internasjonal furore - med god grunn. 
For det er en meget godt fortalt, meget «filmatisk» historie: 
Relativt lite facts, ikke noe egentlig «budskap», bortsett altså fra dette grunnleggende å billeddokumentere de store og staselige fuglene, som lever nær Sydpolen - på den ekstreme ytterkant av hva levende vesener kan tåle. 

Pingviner ser snåle og klossete og «menneskelige» ut på land. 
Derfor er de enkle å identifisere seg med for oss mennesker - kinopublikum intet unntak! 

Men derfor kan de også tolkes og tydes i alle retninger; jeg ser at kristenfundamentalister i USA priser deres trofasthet og «moralske» forbilde akkurat nå! 

Slikt er utvilsomt dyremisbruk. 
For pingvinenes ekstreme evner og ekstreme tilpasning og til dels mystiske livsløp er ikke annet enn et stort og vakkert bevis på livets ufattelige og rike mangfold. 
«Pingvinenes marsj» er en film som glitrende og kompromissløst illustrerer akkurat det. 

Jo takk, her er det bare vagge seg til kinoene - hele familien! 
