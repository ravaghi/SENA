Madagascar 3:Full rulle i Europa 

Hyperaktiv animasjonsfilm. 

Det er ganske utrolig at Noah Baumbach har skrevet en så begredelig animasjonsfilm som Madagascar 3: Full rulle i Europa. 

Tidligere har samme mann jobbet på manus til Wes Andersons nydelige Den fantastiske Mikkel Rev, men tredje film i serien om løven Alex og vennene hans er et trist eksempel på hvor galt det kan gå. 

Dette er en en rotete og hyperaktiv fargefest, som gjør alt for å ikke kjede selv den mest sukkerhungrige femåring. 

Vill flukt gjennom Europa 

Etter endelig å ha slått seg til ro i Afrika, oppdager gjengen at det er kjedelig å henge på savannen. 
De vil på casino i Monte Carlo, og derfra videre tilbake til fangenskap i New York. 

Forviklinger under oppholdet på den franske rivieraen fører til en vill politijakt med en Edith Piaf-lignende superpurk i spissen. 
Kaptein Chantel DuBois vil kutte hodet av Alex og ha det på trofeveggen sin, koste hva det koste vil. 

På flukten igjennom Europa møter vennegjengen et sirkus, som trenger hjelp til å skape en siste stor forestilling. 
Dette gir filmen et god utgangspunkt for å skildre vennskap og samarbeid, uten at den lykkes særlig godt med det. 

Filmene i Madagascar-serien har så langt vært god underholdning for store og små. 
Pingvinenes eventyr på tv har fungert godt, også for meg. 

Madagascar 3: 
Full rulle i Europa kunne også vært det. 

I stedet for å fokusere på å formidle en historie, er filmen et rotete sammensurium av hyperaktive scener med slapstick. 
Og en rekke forsøk på tørr humor, som verken treffer den yngste målgruppa eller foreldrene som gjerne blir med på en film som dette. 

En spesielt merkelig scene, som ikke tilfører filmen noe for barna kurerer DuBois mirakuløst sine politikolleger for brukne ben og hodeskader ved å synge Piafs «Non je regrette rien». 

Det er for mange scener som ikke driver historien videre. 
Slikt dårlig manusarbeid kjennetegner ikke de andre av DreamWorks' filmer. 

Kraftig 3D 

De norske stemmene gir meg inntrykk av hastverksarbeid. 
Det er synd, siden norske dubbere vanligvis holder skyhøyt nivå. 
Hovedfigurene i filmen klarer seg greit, mens bifigurene er tidvis vanskelig å forstå. 
Sterke aksenter og ujevn leppesynkronisering gjorde at jeg flere ganger ikke forsto hva figuren sa. 

Filmen vises i 3D på mange kinoer. 
Effektbruken er sterkere enn på tilsvarende filmer de siste par årene, og slenger mange ting rett i ansiktet til publikum. 
Igjen mistenker jeg at produsentene har vært redd for å miste oppmerksomheten til de minste, og derfor tar i bruk 3D-effekten på en inntrengende måte. 

Madagascar 3: 
Full rulle i Europa holder en høy teknisk kvalitet, men forteller historien på en eksepsjonelt dårlig måte 
