TEST:Xootr MG 

High end-sparkesykkel til og fra jobb? 

«Om DinSide vil prøve en high-end sparkesykkel? 
Er ikke det litt kleint?» lød det fra høyere hold innad i redaksjonen. 
Men ikke alle var så skeptiske, og etter et to-minutters introkurs, var vi egentlig solgt. 

Lei billig-varianter 

Til nå har vi forbundet sparkesykler med billige Kina-varianter du kjøper på Toys R Us, som ruster fort, og hvor styret hele tiden må justeres for at pjokken skal bli fornøyd. 
Sparkesykler var egentlig noe vi prøvde å venne ungene av, til fordel for den mer allsidige bruken av sykkel. 

Kun for barn? 

For sparkesykler er og blir for barn, og til nød ungdom. 
En 44-åring har da ingenting på en sparkesykkel å gjøre? 

Foruten en umiddelbar, og ganske så silkemyk kjøreopplevelse, var det første vi oppdaget med Xootr MG at vi bare kunne glemme å etterjustere styret. 
Styret er sveiset, og sitter dønn fast når du først har festet låsehendelen. 
Det var en sann åpenbaring for en som har slitt med billige Cars-sparkesykler som må justeres daglig. 
Dessuten har den brems både bak og foran, noe som er betryggende for voksne som er redde for at det plutselig skal gå for fort. 
Noe det vil gjøre ... 

Se den i aksjon her: 

Fløt oppå fortauet 

Vi kjørte den på brede fortau midt i sentrum, og det var kjærlighet ved første spark. 
Vi lærte raskt at man må sette ned den ene foten og løfte sparkesykkelen over rennehellene på fortauet i fart. 
Ellers var det bare å sparke og sikksakk-kjøre mellom fotgjengere mens de glodde rart på oss. 
Hjulene, som er støpt i aluminium og har en diameter på 180 mm, opplevdes som noe helt annet enn de billige sparkesyklene vi tidligere hadde prøvd. 
Her fløt man nærmest oppå fortauet. 

Lett å bære med seg 

Etter jobb sparket vi oss frem til trappa ned til T-banen, og da var det bare å dra ut låsepinnen og legge sammen sykkelen, og så feste pinnen fast på nytt i et eget hull. 
Den veier 4,5 kilo, så den oppleves ikke som unødvendig tung å dra med seg på offentlige transportmidler, selv om du har med sekk eller bag. 

Tre på samme gang 

Vel hjemme prøvde vi den sammen med ungene på seks og ni plassert foran og bak, og det gikk overraskende greit – såfremt man kjørte rolig ned bakkene. 
Der kontrollerte niåringen bakbremsen, mens vi brukte forbremsen. 
Xootr-en tålte uten problemer den samlede vekten fra tre stykker, som sannsynligvis oversteg maksimumsgrensen på 114 kg. 
Det var også en sann fryd for både voksen og barn å hente en unge på Sommerskolen og sparke bort til bilen som stod et stykke unna. 

Kjørte en mil til jobb 

Den store testen skjedde da vi spontant bestemte oss for å sparke til jobb seks om morgenen. 
Den turen tar oss vanligvis en halv time med buss og T-bane, eller rundt 15 minutter med bil. 
Turen på rundt én mil gikk overraskende greit, til tross for en liten bomkjøring, og vi klokket oss inn på 38 minutter. 

Se turen til jobb i kjapp film: 

Konklusjon? 

Vi falt pladask for Xootr, og begynte til og med å bruke den inne på kontoret. 
Den oppleves som gøyal og praktisk i enhver sammenheng, det være seg å hente unger, komme seg til og fra jobb, eller bare kjøre rundt i nabolaget. 

Du bør ikke være mye over 1,85 meter før du må begynne å bøye deg mens du kjører, og det spørs ikke om prisen på 2.900 kr. (pluss 200 kr. for frakt) vil være litt avskrekkende for mange. 
Det finnes rimeligere alternativer som passer voksne, men hjulene er mye mindre på disse, forbremsen mangler og så varer den neppe like lenge. 
Distributøren hevder han har hatt sin Xootr MG i ti år uten noen form for problemer. 
