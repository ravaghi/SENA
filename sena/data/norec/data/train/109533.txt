DEN REVOLUSJONÆRE DØD
Glimrende og nærgående om hvordan en revolusjonær vilje brytes ned - og dør. 

HANDLER OM: 
Etter den vellykkede revolusjonen på Cuba, forlater den idealistiske legen Ernesto «Che» Guevara det som kunne blitt et rolig liv i hans drømmers mål: 
Det sosialistiske landet. 

Men revolusjonen skal eksporteres: 
Bolivia, med sine undertrykte arbeidere, sine fattige bønder, sine store sosiale skjevheter, synes som det neste, riktige målet for den væpnede revolusjonen. 

Men det som var riktig på Cuba, blir helt galt i Bolivia. 
Langsomt, men sikkert, slites mannen, hans ideer og hans våpenbrødre ut - mot den sikre katastrofen. 

DOM: 
Dette er kapittel to i Steven Sodersbergs svære epos om Che Guevara. 
Både «Che - argentineren» (med premiere 19. mars) og denne, «Che - geriljalederen», er fortalt på samme måte: 
Rammehistorien er etter beste evne historisk fundert, blant annet på Ches egne opptegnelser. 

Men lite forklares, mye bare konstateres. 
Filmen er en slags innskutt statusrapport uten forklarende supplement. 
Men - og dette er avgjørende viktig for at filmen likevel fungerer meget godt for meg: 
Filmen hverken forskjønner eller forstørrer. 
Den beskriver en mann og hans ubrytelig vilje til en sak han oppfatter som totalt overordnet. 

«Che - geriljalederen» er historien om et nederlag, og gråere og mørkere i tonen enn film nr. 1. Samtidig er det mer spenning i den, ettersom den utførlig og i detalj beskriver både den personlige pulverisering av mannen og hans ideer, og i tillegg avslører den den voldelige, «sosialistiske», teoretisk funderte samfunnsomveltningen grunnleggende svakhet - og grunnleggende inhumane umulighet i den virkelige verden. 

Dette er stort drama! 
