The Heat
Ikke akkurat Dødelig våpen. 

Det er filmer som dette som får meg til å savne 1980-tallet. 
DA visste man hvordan en skikkelig buddy cop-film skulle lages. 

Det er ikke helt bortkastet å oppleve Sandra Bullock og Melissa McCarthy som motvillige partnere i 2013. 
Men til tross for en viss underholdningsverdi, er ikke The Heat akkurat Dødelig våpen. 

The 
Heat følger sjangerens konvensjoner 

Humoren sliter med å være morsom, og når vi av og til får servert actionscener, er de for korte og veike. 
The Heat oppnår aldri den temperaturen som tittelen lover. 

Følger sjangerkonvensjoner 

Ashburn (Sandra Bullock) er den detaljfikserte FBI-agenten som følger et spor til Boston. 

Dermed blander hun seg inn i sakene til den røffe politietterforskeren Mullins (Melissa McCarthy). 
De må motvillig samarbeide for å knekke en hensynsløs narkoboss. 

Men personlighetene deres er svært ulike, noe som fører til mange humoristiske forviklinger. 

Vi har sett mange slike filmer. 
Det som kanskje gjør The Heat litt annerledes, er at det handler om to kvinner. 

Men både Ashburn og Mullins har lett gjenkjennelige trekk fra andre buddy cop-filmer. 
Den ene følger boka, er pent kledd og er detaljfiksert. 
Den andre er ufin, bøllete og brautende. 

Men her kommer en avsløring som egentlig ikke er mye til avsløring: de finner likevel ut at de har mer til felles enn de først hadde trodd. 
Så The Heat følger sjangerens konvensjoner rimelig tett. 

For slapp action 

Jeg hadde likevel problemer med å le av filmen. 
Mye av humoren føles anstrengt. 
Det kan virke som om regissør Paul Feig (Bridesmaids) har stolt på at krasjet mellom Bullock og McCarthys figurer er nok. 

Men Katie Dippolds manus virker litt slapt. 
Jeg får følelsen av at spesielt McCarthy forsøker å improvisere frem latter, men jeg lo litt for sjelden under visningen. 
Og når det endelig blir litt action, er det slappe saker. 

Tidligere i filmen blir vi presentert for Mullins sitt imponerende våpenskap. 
Vi får også en montasje der de to bevæpner seg i beste Commando-stil. 
Men ingen av de store gunnerne blir brukt. 

Sandra Bullock er ingen stor komiker, men fungerer fint som den regelridende agenten med konservativt utseende. 
Melissa McCarthy gjør det hun alltid gjør, brauter seg gjennom scenene med f-ord i hver setning og korpulent fremtoning. 

Demian Bichir viser at en Oscar-nominasjon ikke nødvendigvis fører til større og bedre ting. 
Han ble nominert for sin sterke hovedrolle i A Better Life, og plutselig spiller han en FBI-sjefsklisjé i en Sandra Bullock-film! 

Nå har jeg kritisert The Heat både for manglende humor og action. 
Men filmen er likevel ikke en ren krise. 
Det finnes scener mellom Bullock og McCarthy der kjemien fungerer. 
Filmen har et hjerte bak humorfasaden. 

Men regissør Paul Feig burde tråkket hardere på gassen for at dette skulle kunne blitt en kvinnelig Dødelig våpen. 
