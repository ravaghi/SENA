Han dyrker språket vårt for framtida
Morten Langeland fra Kristiansand begår det ene kunststykket etter det andre, nå med spennende dikt med referanser til Dyreparken og dens innbyggere. 

«Vi har gjort visuelle og funksjonalitetmessige forbedringer i bookingen vår basert på tilbakemeldinger fra våre brukere. 
(…) Si gjerne fra hva du synes» står det øverst på Dyreparkens hjemmeside for tiden. 
Morten Langeland sier ifra med ei diktbok. 

Zoonetter kan leses som netter i zoologisk hage, altså Zoo-netter. 
Men formen er sonettens, i noen av de mange variantene som finnes siden den ble til i Italia på 1200-tallet og fant sin form hos Petrarca. 

Boka er trykt på svart papir. 
Hvit skrift. 
Det nattlige er tydelig nok. 
Den er videre todelt, på den måten at en halvdel heter «menneske» og den andre halvdel heter «dyret» - og du må snu boka opp ned og begynne fra venstre for å få lese det ene eller det andre. 
Boka er med andre ord ikke bare i det grafiske, men også i det helt fysiske, med to permer og en bak-bok og en for-bok et eksperiment. 

Zoonettene er fulle av merkverdigheter. 
Her omtales «Noahs ark hotellopplevelser», her anropes Kapteinen, her fins Sirkus Jesper og barn, eller kids, eller kidz, som blir konfirmert i gullgraving, og en havepsyke (sic!) som trenger brensel. 

Her er undring over hvordan «vesen alltid endres til «de ville»», med dårlig skjult allusjon til Reinert med beinet. 
Jeg leser om gen-gangere og tenker på Ibsens «Gengangere», og blir innprentet at jeg må unngå LTU! fulgt av kuruke, og der er jo Jan Erik Vold med sitt Kulturuke-dikt. 
Panda Rei heter det, altså ikke Panta rei, som hos Heraklit, men alt flyter, som i Tømmerrenna. 
En chill padde trenger en veterinærheten etter at antilopen kuslapp fjerten og spiddet sjiraffåtsel. 

Henger du med? 
Morten Langeland har i sin fjerde diktsamling innfridd hva han overhodet ikke har lovet. 
Det er ustyrtelig morsomt å følge ham på ferden. 
Han leker og spidder, fråtser i ord og skaper nytt hvor det trengs. 
Han er en poet for framtida og kommer til å selge omtrent ingenting. 
