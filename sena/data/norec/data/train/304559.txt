Misbrukt sjanse til å lage en norsk juleklassiker
Kurt Nilsen burde holdt seg unna «Disney-jula». 

JULEALBUM: 
Kurt Nilsen har som sanger vokst seg til en voldsom elastisitet hva gjelder å turnere ulike sjangeruttrykk. 

Han kan være myk, sår, tøff og røff, til og med rufsete om han vil, selv om hans overordnede åpenbart er livredde for å tilby ham mer lurvete musikalske omgivelser å utmerke seg i. 

Det frustrerende her er at det nesten blir helt likegyldig hvor god vokalisten er og hvor dyktige Kringkastingsorkesteret måtte være, når det Kurt selv kaller for «Disney-jul» får dominere. 

I kitschfella Juleklassikerpliktløpene her er så fullstendig ihjelspilte og løst med så lav grad av nytenkende vilje at det faktisk er svært forstyrrende for de virkelig fine julelåtene og øyeblikkene som er spredt litt tilfeldig rundt på dette albumet. 

Mye godt kan sies om Kurt Nilsens sangferdigheter, men som crooner i storbandsetting med kunstsnø til knærne og neonjulelys i plasttrærne, blir han bare hovedrolleinnehaveren i et kitschshow vi har hørt hundrevis av ganger før. 

Hvorfor ikke mer norsk? 
Så hvorfor ikke bygge et helt album rundt det som skjer på for eksempel «Himmel på jord»: 

Kurt synger julen inn på norsk, tilbakelent, akustisk arrangement med KORK varsomt og smakfullt tilstede i ytterkantene av lydbildet. 

«Gje meg handa»-duetten med Helene Bøksle og den twangy balladen «Stjernesludd» er ytterligere eksempler på at Nilsen svøper de mer nedtonede og norskpråklige sporene med stor grad av intimitet, varme og hjertelig tilstedeværelse. 
Og stor troverdighet, dette er virkelig en mann som bør få synge julen inn i de tusen hjem. 

Motet må ha sviktet 
Så måtte man gjerne spedd ut dette med en og annen porsjon med sviskekompott — det er ikke sikkert vi har hørt en finere versjon av «Nå tennes tusen julelys» på en norsk julepopplate de siste 20 årene, minst. 

Kurt Nilsen-juleplate på norsk er en så god idé og kunne lett vært gjennomført bare viljen og motet hadde vært der. 

Synd for Kurt og synd for oss at motet sviktet. 
