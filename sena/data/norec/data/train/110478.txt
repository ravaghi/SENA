Langt fra perfekt
«The Last Remnant» gjør veldig mye feil, men lykkes til gjengjeld veldig godt når det først slår til. 

La oss få det unna først som sist: 
«Last Remnant» er veldig langt ifra å være et perfekt spill. 
Manglene er såpass vesentlige at jeg heller ikke kan få meg til å beskrive det som et spesielt godt spill. 

Blant tingene man kan sette fingeren på er kjedelige byområder, grådig bruk av filmklipp og stemmeskuespillere for å formidle historien, for lange og for frekvente lastetider, mye repetisjon, litt vel uoriginale sideoppdrag og en irriterende korttenkt og overimpulsiv hovedperson. 

Når det er sagt dempes etter min mening alt det negative av kampsystemet. 
Selv om det holder seg nært til den tradisjonelle turbaserte modellen, gir kampoppsettet - med kommando over forskjellige tropper på slagmarken - en ny og velfungerende vri. 

Istedenfor å kontrollere enkeltindivider gir du nemlig kommandoer til dine forskjellige grupper, som så blir tolket og utført av hvert av individene i gruppene. 
Gruppenes oppstilling og sammensetning av individer med forskjellige styrker - det være rå slagkraft, magi eller annet - har stor innvirkning på prestasjonene på slagmarken. 
Jo lenger man spiller, jo bedre ser man de strategiske mulighetene som åpner seg i kampsystemet. 

Jeg har sjelden opplevd å tenke så mye over mine taktiske valg og følgene de vil få, både i forberedelsene til kamper og i selve kampens hete. 

Enkelte angrep kan dessuten blokkeres eller forsterkes ved å treffe riktig knapp til rett tid, og det å få timingen til å sitte betyr ofte forskjellen mellom liv og død. 
Kombinasjonen av de valgene man tar og en bom på en knapp i et uheldig øyeblikk, kan ofte ha fatale konsekvenser, noe som gjør at man sitter skjerpet til en hver tid. 

Du velger selv om du vil gå inn i kamp med fiender og kan velge å dra med deg flere beist på en gang og dermed øke både vanskelighetsgrad, risiko og eventuell belønning. 
Slik har du dessuten innvirkning på hvor vanskelig du vil gjøre det for deg selv. 

Faktisk, jo mer tid jeg tilbringer med kampsystemet og jo mer jeg setter meg inn i detaljer og finesser, jo bedre liker jeg det. 

På tross av sine svakheter strekker «Last Remnant» seg derfor så vidt til en svak firer. 
Historien tar seg noe opp etter hvert med nydelige filmklipp og dramatiske scener, og lykkes med å bygge opp nok spenning til at jeg sitter med en viss undring over hva som kommer til å skje videre. 

Spillet reddes likevel hovedsakelig takket være et kampsystem som stadig modnes og bare blir bedre og bedre utover spillet. 

PS: 
«The Last Remnant» skal etter planen også komme til PS3 og PC - dato er foreløpig ikke kjent. 

Trailer fra Xbox 360-rollespillet The Last Remnant. 
