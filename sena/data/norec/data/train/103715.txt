The Low Frequency In Stereo:«Travelling Ants Who (...) » 

(Rec 90/EMI) 

Tidvis fascinerende norsk drone-rock. 

The Low Frequency In Stereo kommer aldri til å bli et band for massene, men den spissfindige kvartetten fra Bergen mister neppe nattesøvnen av den grunn. 

Albumet med den supre tittelen «Travelling Ants Who Got Eaten By Moskus» vil appellere til deg som er svak for Sonic Youth, Tortoise, Codeine og andre band som opererer innen den såkalte post-rocken. 

The Low Frequency In Stereo handler om stram, mørk, minimalistisk og klangfylt rock, hvor hele låter baseres på et enkelt repeterende tema. 

På sitt beste leverer kvartetten fascinerende, groovy og pulserende alternativ rock, men glem ikke at dette er et band som krever en viss fordypelse og ikke nødvendigvis gir umiddelbar tilfredsstillelse. 

Fortsatt nysgjerrig? 
Vel, da kan du tusle til din nærmeste musikkdealer og forlange å få høre låter som «Astro Kopp», «Element» og «Slow Train Coming», som for øvrig også avslører at The Low Frequency In Stereo bruker vokalister for aller første gang. 

ESPEN A. HANSEN 
