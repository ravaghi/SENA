Best som seg selv, alså!
Utvalgte favorittbiter – men damen bak masken er best. 

Showpremiere: 
«110 % lykkelig». 
Hovedscenen, Latter, Oslo. 
Av og medLene Kongsvik Johansen 

Sakte men sikkert har Lene Kongsvik Johansen vokst frem som en av landets dyktigste komedie-håndverkere, så nå var det jaggu på tide at damen fikk seg et helaftens show på hovedscenen på Latter! 
Hun har skapt den ene YouTube-favoritten etter den andre etter TV-seriene, og mange av dem er selvsagt med i «110 % lykkelig». 

Småbitre, men ekstremt festlige Rose sparker det hele i gang på fantastisk vis med anekdoter om velutstyrte svenske servitører på Aker Brygge. 
Min favorittkarakter, som jeg ville takket ja til et glass vin med på flekken. 
Andre, som den overfladiske rosabloggeren Kine – kan jeg styre meg for. 
Hun ramler over i stereotypien, men jeg er ganske sikker på at mange kjøper billett utelukkende for å treffe henne. 
Hver sin favorittbit altså, og en av styrkene til Kongsvik er at karakterene hun har skapt treffer i vidt forskjellige målgrupper. 

Etter tre sesonger har vi imidlertid blitt godt kjent med Wenche og co. Overraskelsmomentet uteblir, så etter hvert blir man oppmerksom på likhetene dem i mellom – Vi ser Lene der inne, på samme måte som vi gjorde med Robert Stoltenberg etter flere sesonger «Borettslaget». 
På en måte er hun litt fanget av sin egen suksess: 
Hun kan definitivt ikke la være å gi oss karakterene vi kommer for å se – men resultatet kan noen ganger bli litt for trygt og kjent. 
«110% lykkelig» fungerer derfor aller best når det faktisk er Lene som står der og prater i vanlige klær mellom sceneskift. 
Hun er en skarp observatør og er en fryd å se når hun parodierer folk hun har sett på gaten. 
Eller når hun plutselig hopper fra Alex til Wenche, midt i en setning. 
Talentet er formidabelt, så nå venter vi bare på enda flere nye karakterer fra Lene Kongsvik Johansen. 
I mellomtiden er «110 % lykkelig» en fin feiring av dem vi allerede har. 

ØYSTEIN DAVID JOHANSEN 
