En revolusjon som morer og forvirrer
Fire skuespillere lager revolusjon mot kapitalismen på Amfiscenen. 
Det vekker neppe publikum til kamp, men er likevel dypt underholdende teater. 

De fire skuespillerne fekter med armene som om de var på en zumbatime med speed i vannflaskene. 
Iført kyllingdrakt, parykker og Minni Mus-kostymer forteller de oss om alt som er galt med vår tid: Klimakriser, eksistensiell forvirring og kapitalismens sammenbrudd. 

Eller som Eindride Eidsvold sier det, i stykkets kanskje klareste replikk: 
«Ingen vet hvor toget kjører hen, ingen kan stanse det, ingen vil, ingen vet hvorfor de burde gjøre det, ingen kan stake ut en annen vei». 

Det er nettopp dette som er kveldens prosjekt: 
Å stake ut en annen vei. 
Men replikken bærer også i seg forestillingens største problem: 
Ingen vet hvorfor det kapitalistiske lyntoget må stanses. 
Behovet for revolusjon er rett og slett ikke godt nok etablert av dramatiker og regissør Christian Lollike. 

Revolusjonen på Amfiscenen blir dermed en fin-fin aften i teateret, men ikke en samling på valen. 

Ironi eller alvor? 
Hvem vet 

Revolusjon er basert på tekster fra Mikkel Bolt Rasmussen, lektor i «moderne kultur» på Københavns Universitet, som ofte deltar i den danske samfunnsdebatten med sine revolusjonære synspunkter. 

Hvor Bolt Rasmussen slutter, og Lollike begynner, er ikke så lett å vite. 
Ei heller hvor ironien tar over for det politiske budskapet. 

Denne usikkerheten er en styrke ved forestillingen. 
For det er i spennet mellom tull og alvor, inderlighet og ironi, at budskapet faktisk siger inn. 

Er en annen samfunnsstruktur mulig? 
Kan man stoppe dette toget, uten å nettopp lage en revolusjon? 
Men hvis revolusjon er eneste løsning – hvordan vil den foregå? 

Fanget i IKEA 

Dette er spørsmål som skuespillerne stadig stiller hverandre, der de kravler rundt i scenograf Franzisca Zahles IKEA-leilighet. 
Vi har Ole Johan Skjelbred, en illsint revolusjonær. 
Olav Waastad, en fresende ironiker. 
Eindride Eidsvold, en nyskilt og deprimert colgatereklame. 
Og Trine Wiggen, en bekymret medløper i revolusjonen. 

Alle har blonde parykker. 
Alle snakker i slow motion, som i en slags 80-talls-sitcom i sakte film. 
Det funker overraskende bra. 

Men hvem er disse fire? 
Er de fanget i et dataspill à la The Sims? 
Eller er de IKEA-ansatte som vil gjøre opprør? 
Vi får mange påfunn, men ikke noe klart premiss eller utvikling i karakterene. 

Det blir i det hele tatt stadig mer forvirrende. 

Lagde teater av Behring Breivik 

Christian Lollike er en kontroversiell scenekunstner, særlig etter at han i 2012 lagde teater av Anders Behring Breiviks manifest. 
På Amfiscenen bruker han også kraftige virkemidler. 
Når man har ledd seg til siste scene, kommer plutselig et svært støtende sistebilde. 

Han rister oss, han morer oss og han får oss til å undre. 

Men selve grunnlaget for revolusjonen er såpass tynt, at det neppe reises røde flagg på Karl Johan med det første. 
