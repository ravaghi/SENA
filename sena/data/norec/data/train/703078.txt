Sårt og ironisk om skilsmisse
Å lage humor av livets nederlag kan være smart for å unngå det traurige. 
Men "Staying alive" er mer ironisk enn morsom. 

Regi/manus: 
Charlotte Blom. 
Med: 
Agnes Kittelsen, Anders Baasmo Christiansen, Linn Skåber med flere. 
Norge 2014. 
Aldersgrense: 
Tillatt for alle. 
Egnethet: 
Voksen. 

Charlotte Blom debuterer som spillefilmregissør etter et par kortfilmer. 
Nå går hun i strupen på følelser som velter fram da en tobarnsmor etter 15 års samliv oppdager at ektemannen er utro. 

Blom, som også har skrevet manus, skaper en herlig åpningsscene der Marianne, ennå uvitende om Håkons eskapader, får ham til å danse med henne på stuegolvet seint en kveld. 
Hun er i festrus, han er i ryddemodus, men lar seg overtale. 
Dansescenen er morsomt koreografert, filmet og utført av skuespillerne Agnes Kittelsen og Anders Baasmo Christiansen. 
Bra. 

Svartsynt og sårt 

Men lykken er en gjest som snart jages på dør. 
Da Marianne oppdager at Håkon bedrar henne med den smekre, vaffelstekende Frida "på regnskap", skrus humoren over i det svartsynte og såre. 
Hun tvinger ham til å bekjenne, han eksploderer i en oppramsing av steder der han og elskerinnen har hatt sex. 
Neste dag gråter han fram et unnskyld, men ender likevel med å satse på Frida. 

Blom har valgt Mariannes perspektiv for å skildre hvordan hennes trygge, koselige liv rakner. 
Den enslige moren blir stadig sittende igjen med svarteper, som da barna har hatt verdens beste ferie på hytta med pappa og den nye kjæresten, eller da hun møter datteren i svømmehallen på tur med Frida. 

For å sikre at det skal bli morsomt nok, fletter Blom inn venninnen Kristin, spilt av Linn Skåber. 

Men denne munnrappe skuespilleren er et tveegget sverd nettopp på grunn av sin evne som stand-up-komiker. 
Nå lager hun en slitsom karikatur av et kvinnemenneske som skryter av å legge på seg ett kilo i uka. 
Skåber er utstyrt med en mage så stor og kunstig at man lurer på om hun er gravid, noe figuren Kristin ikke er. 
Det ser merkelig ut. 
De skravlete venninnerådene hun lirer av seg til hovedpersonen, er av det ureflekterte slaget. 

Er festing svaret? 

Eller er de ikke det i regissørens øyne? 
Filmens vaskeseddel påstår at Marianne "støttet av bestevenninnens hevntips og livsvisdom, snubler ut i sitt nye liv og finner ut at kos er overvurdert, det er gøy som gjelder." 

Det stemmer i den forstand at Marianne sjokkert oppdager at hennes egen mor har levd i et forhold på si i en årrekke, med farens godkjennelse. 
Ironien over en foreldregenerasjon som låner penger til moro og syden-turer og derfor ikke kan hjelpe datteren økonomisk, er talende. 

Gradvis prøver 
Marianne seg på byen, men stevnemøter med Johnny Logan (spilt av ham selv!) og en brannmann overbeviser aldri om at festing blir hennes vei ut av ensomheten. 

Som comic relief-scener har Blom lagt inn samlivsdiskusjoner mellom Kristin (Skåber) og hennes mann der det ironisk nok er han som er elendig til å lukeparkere bilen. 
Så veldig morsomt blir det ikke før den siste, overrumplende episoden. 

Men om ikke alt er like lattervekkende, er Blom god til å iscenesette raseri. 
Til slutt blir "Staying alive" best på dette: 
Å få den forlatte tobarnsmoren til å lufte sitt eget sinne mot ham som bedro henne, gjennom scener som Agnes Kittelsen og Anders Baasmo Christiansen spiller aldeles utmerket. 
