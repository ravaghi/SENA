Last gjerne ned låta, men spill den lavt for husfredens skyld
Trine Rein og kompani med musikalsk klisjéøvelse for Japan. 

LÅT: 
Man skal ikke nedvurdere viljen til å hjelpe et land og et folk i en vanskelig situasjon. 
Lene Marlin har gjort det før, i fjor skrev Ole Paus låt for de jordskjelvrammede på Haiti og vi husker alle «Sammen for livet». 
Nå er det altså Trine Rein som står i spissen for en aksjon som skal bistå Japan i krisen. 

Men hvorfor ender det nesten uten unntak opp i flaue klisjéøvelser? 

Musikalsk er det patosladet og svulstig voksenpop etter alle kunstens regler. 
Hovedtemaet har en ikke ubetydelig likhet med Stings «Shape of My Heart», mens man i refrenget forsøker å fange «We Are the World»-vibben. 

Og de lyriske flosklene formelig krangler om plassen: 
«The earth is trembling, shaken by a hand we cannot see / people reaching out for you and me». 

Folk må gjerne laste ned låten og støtte formålet, men den trenger ikke spilles veldig høyt, sånn for husfredens skyld. 
