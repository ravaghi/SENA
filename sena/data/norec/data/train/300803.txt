Tynn suppe
Ingen, absolutt ingen, kommer fra «Just Go with It» med æren i behold. 

FILM: 
«Just Go with It» samler en rekke talenter som til sammen står ansvarlige for flere dusin forglemmelige spillefilmer. 
Vi har Jennifer Aniston, som ikke ser forskjell på prins og padde, men som iblant velger riktig, slik hun gjorde i sin forrige romantiske forviklingskomedie, «The Switch». 
Likevel burde hun vite bedre enn å slå seg i lag med Adam Sandler når han er på sitt mest bedritne, når han pøser på med bæsjehumor og loffer omkring fra det ene infantile påfunnet til det neste. 

Plastisk moro 

Danny Macabee (Sandler) er plastisk kirurg i Beverly Hills og reparerer latterlige pasienter som er mishandlet av kollegers skalpell. 
Katherine (Aniston) er assistenten hans, fraskilt med to irriterende barn. 
Hun virker tilnærmet normal i starten av filmen. 

Danny dater unge jenter, noe han har gjort i snart tjue år og hans skjulte våpen er en falsk giftering. 
Dannys ferskeste trofé er Palmer, spilt av bikinimodell Brooklyn Decker, og forviklingene starter når Katherine blir bedt om å late som om hun er Dannys kommende eks-kone. 

Hawaii «Just Go with It» er opprinnelig et fransk teaterstykke som ble transportert til Broadway og videre til filmkomedien «Cactus Flower» (1969), der Walter Matthau, Ingrid Bergman og Goldie Hawn hadde hovedrollene. 
Det oppdaterte manuset er en ulidelig tirade av lite morsomme smakløsheter kreditert Allan Loeb, som også har Susanne Biers glimrende «Things We Lost in the Fire» på samvittigheten. 

Våre lavpannede venner drar til Hawaii, der de treffer Anistons nemesis fra studietida, spilt av Nicole Kidman. 
Jeg har ingen god forklaring på hvorfor hun har valgt å dumme seg ut i en kalkun som denne. 
