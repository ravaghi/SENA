Test av Kia Sorento:Dessverre for dyr 

Kia Sorento er i det store og det hele akkurat den samme bilen under skallet som Hyundai Santa Fe. 

I tillegg til et litt mer klassisk SUV-karosseri og andre farger og løsninger på interiørsiden, er de to bilene teknisk omtrent identiske. 

Rådyr med automat 

Det betyr at de er altfor dyre, sammenlignet med de to japanske bilene, spesielt om du velger automatgirløsningen. 
Staten skal faktisk ha mer enn 280.000 avgiftskroner om du vil ha Sorento med firehjulstrekk diesel og automatgir. 

Da koster bilen hele 641.900 kroner. 

Det er enda dyrere enn konsernsøster Santa Fe. 

Hovedgrunnen til denne forskjellen er at Kia bare kommer som syvseter og med høyeste utstyrsvariant med denne motor- og girkombinasjonen. 

Hele fire nye større SUV-er har de siste månedene kommet på det norske markedet. 

VG og NAF har tatt de med på skogtur. 

Selv om Hyundai Santa 
Fe og den nærmest teknisk identiske Kia Sorento strengt tatt tilhører de litt større typer SUV-er enn de to andre, nye Honda CR-V og nye Mitsubishi Outlander, er de faktisk ganske så like plassmessig inni. 

SE VIDEO FRA TERRENGLØYPA HER! 

I tillegg til den vanlige kjøringen tok vi også med oss bilene til NAF Trafikksenter på Våler i Hedmark. 
Der ble de testet i en terrengløype under meget krevende forhold. 

Ryddig og dempet 

Interiøret i Kia er ryddig og oversiktlig med litt med dempede fargevalg enn det Hyundaien er utstyrt med. 

I likhet med konsernsøsteren er midtkonsollen godt utrustet med oppbevaringsrom og har to gode koppholdere. 

Bra i terrengløypa 

Sorento har i likhet med Santa 
Fe mulighet for å låse midtdifferensialen. 

Dette fungerte helt utmerket i VG og NAFs «hyttevei»-løype. 
På forbrukssiden går faktisk 150 hk diesel med manuelt gir hakket dyrere enn den større og sterkere motoren med automatgir: 0,64 l/mil mot 0,61 l/mil er de oppgitte forbrukstallene. 

Både Kia og Hyundai har blant de beste nybilgarantiene på markedet. 

Kia tilbyr hele syv års nybilgaranti eller opp til 150.000 kjørte kilometer. 
Hyundai har på sin side ubegrenset med kilometer, men «bare» fem års nybilgaranti. 

Kjøp toppmodell eller den rimeligste 

Leasingselskapet Autolease mener at Hyundai Santa 
Fe holder seg bedre i pris enn den nesten identiske Kia Sorento. 

For minst mulig verdifall anbefaler de enten den dyreste varianten med automatgir og den dyreste utstyrspakken, Exclusive, eller den manuelle varianten med den enkle Comfort utstyrsgraden. 

De anbefaler også å gå for syvseters utgaven. 

Kia Sorento kan også fåes som varebil. 
Da er prisene for den minste dieselmotoren med manuelt gir fra 397 400 kroner. 
For automatgir må du ut med fra 447 400 kroner. 

HER ER VÅRE VURDERINGER: 

Førermiljø God sikt, høy opplevd kvalitet i kupeen, gode seter. 

Å kjøre Som i Santa 
Fe holder 150-hestekrefteren akkurat for denne bilen som veier mer enn 1800 kilo tunge bilen. 
«Amerikansk» mykt oppsett som gjør den komfortabel, men med en tendens til å krenge. 

Plass Bra med plass i baksetet. 
Ikke best på bagasjeplass til tross for at bilen er stor. 
Når ryggen felles ned, er gulvet nesten flatt, lav lasteterskel. 

Miljø Stor og tung bil som bruker en del drivstoff. 

Sikkerhet Full score i EuroNCAP da bilen ble testet i 2009. 

Å eie Autolease anslår årlige vedlikeholdskostnader til 4000 kroner de tre første årene. 
Det er under snittet i stor SUV-klassen og klart billigst i denne sammenligningen. 

Pris Blir svært kostbar om du ønsker automat. 
Også dyr i innkjøp med manuelt gir. 
Autolease mener også at bilen etter tre år har tapt seg langt mer i verdi enn de tre andre konkurrentene (50 prosent restverdi). 
Kia har de nest mest misfornøyde kundene i denne testen ifølge NAFs AutoIndex. 

Design Fin og ryddig innvendig. 
Klassisk pen SUV utvendig. 
