Spillanmeldelse:Klassisk Mario 

Den gode, gamle «Super Mario»-oppskriften er tilbake på TV-skjermen i en fantastisk nostalgitrip. 

Hver gang Mario er på skjermen begynner jeg å glemme. 
Jeg glemmer at jeg har deadlines hengende over meg. 
Jeg glemmer at jeg burde lese til eksamen. 
Jeg glemmer at jeg skulle lage middag og betale regninger. 
Jeg liker Mario. 

Ikke fordi jeg vil glemme alle regningene mine, men fordi han lar meg leke litt innimellom alt det viktige. 
Alt det som haster. 

Ingenting haster i Mario. 
Selv om pøbelungene til Bowser kidnapper prinsessen i en stor bløtkake, så haster det ikke å få henne tilbake. 
For det er nå det begynner. 
En reise gjennom et fantastisk spillunivers. 

«New Super Mario Bros. Wii» går tilbake til den gode, gamle oppskriften. 
Plattform i to dimensjoner. 
Løpe mot høyre, hoppe på grønne og røde skilpadder og samle mynter. 

Og Nintendo følger oppskriften til punkt og prikke. 
Først kommer gressverden, så kommer ørkenverden. 
Og vi skal innom vannverden og isverden og flere andre velkjente miljøer vi har besøkt i en rekke Mario-spill tidligere. 
Og det er like gøy hver gang. 

Opptil fire spillere kan samarbeide seg gjennom hele historien. 
Det fungerer bra, men det blir litt intetsigende etter hvert. 
Man trenger nemlig aldri å samarbeide. 

Det er ingen oppgaver man må løse sammen, eller spesielle fiender man må være flere for å overvinne. 
Spillet gir ingen incentiver til å jobbe sammen, så man blir bare løpende litt etter hverandre. 
Du er med andre ord ikke avhengig av tre andre for å kose deg med dette, Mario er ypperlig selskap alene også. 

Hvis du skal spille sammen med noen er konkurransedelen bedre. 
Her jobber man også til dels sammen - man må for eksempel gå i samme retning og bekjempe de samme fiendene. 
Samtidig gjelder det å samle flere mynter enn de andre spillerne, og denne blandingen av samarbeid og konkurranse er helt glimrende underholdning. 

VG Nett Debatt Chiana:Kan ikke huske å ha gledet meg mer til noe spill. 
Har ventet på dette siden Super Mario Word 1. Diskuter New Super Mario Bros. Wii her! 

En annen fordel er at kontrollsystemet er klinisk renset for veiving og peking med Wii-fjernkontrollen. 
Her skal du bare holde kontrollen på tvers i hendene, og spille på gamlemåten. 
En liten rist her og der tillater vi, for det går aldri ut over presisjonen - eller hvilepulsen. 

Det eneste som mangler her er egentlig noen skikkelige overraskelser. 
«New Super Mario Bros. Wii» er solid plattformunderholdning hele veien gjennom, men det gjør lite for å utvikle sjangeren. 

Det er ganske enkelt litt forutsigbart, men i samme håndvending en fantastisk nostalgitrip for alle oss som har vokst opp med Mario. 

Oppsummert er «New Super Mario Bros. Wii» 2D-plattform fra øverste hylle, og passer perfekt hvis du også har mange ting som haster - som du kunne tenke deg å glemme litt i et par timer. 

PS: 
I salg fra fredag 20. november. 
