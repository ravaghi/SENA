Energisk nonsens
Er du glad i energisk street dance og akrobatisk kreativitet vil du definitivt oppleve dette som et fartsfylt tidsfordriv. 

Da vil du svelge unna de åpenlyse klisjeene som dominerer replikker, blikk og handling. 

Som i tidligere Step-Up filmer handler det om ungdommelige drømmer; om å «finne seg sjæl» og gjerne redde verden (i alle fall nabolaget) på kjøpet. 

Konseptet inneholder også naturligvis en rikmannsdatter med ballettdrømmer som møter smart street danser. 
Kropper danser og disser på rytmisk høygir, med duoen McCormick og Guzman som samkjørte folk i førersetet. 

Selv om banalitetene nærmest står i kø, kan jeg ikke la være å fryde meg over en del herlige kreative koreografiske påfunn - fulle av energi og trøkk. 
