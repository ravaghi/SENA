Toshiba Portege Z930-11C
Den veier bare 1090 gram, uten at det har gått på bekostning av brukeropplevelsen. 

Portege Z930 erstatter fjorårets Z830, og den vesentligste oppgraderingen er at maskinen nå er utstyrt med siste generasjon Intel-prosessor og brikkesett (Ivy Bridge). 
Vi testet forbrukerversjonen Satellite Z830 i desember, og du kan lese testen her. 

Forskjellen mellom Satellite og Portege er ofte liten, men sistnevnte har alltid Professional-utgaven av Windows 7, og gjerne matt skjerm, fingeravleser og ekstra sikkerhetsprogramvare. 
Portege Z930-11C har verken matt skjerm eller fingeravleser, men Windows 7 Professional er i hvert fall på plass. 

Og før vi går på eksteriøret skal vi se nærmere på de viktigste spesifikasjonene: 

Toshiba Portege Z930-11C 13,3" LED-baklyst LCD, 1366 x 768 piksler, blank overflate Intel Core i5-3317M ULV prosessor Intel HD Graphics 4000 integrert grafikk 4 GB RAM (Maks 6) 120 GB SSD 2 x USB 2.0-porter, 1 x USB 3.0-port HDMI- og VGA-utganger Ethernet-port (10/100/1000 Mbit) Trådløst nettverk (B/G/N) 
Webkamera (1,3 MP) 
Minnekortleser (SD(HC/XC) + MMC) Windows 7 Home Professional, 64 bit 31,6 x 22,7 x 1,59 cm 1090 gram 

Mye å like 

Sammenligner vi Z930 med konkurrentene vi allerede har testet, skiller den seg positivt ut fra de fleste av dem på flere punkter. 
Den er for eksempel lettest, alle tilkoblinger er i full størrelse, og PC-en har separate knapper for venstre- og høyreklikk (de fleste ultrabooks har integrert disse i pekeplaten). 

Spesielt dette med vekt er viktig for mange. 
Konkurrentene veier gjerne 250 til 300 gram mer enn Z830, og det merkes! 
Med sin vekt på bare litt over en kilo merkes den knapt i sekken. 
Det er kun den glimrende 9-serien fra Samsung som er i nærheten hva vekt angår. 

Å slippe overganger for å koble den til ekstern skjerm eller kablet nettverk, er også positivt. 
Og med tilkoblinger bak, slipper du kabler som stadig kommer i veien. 

At Toshiba også leverer maskinen med en liten og lett strømforsyning, og med topolet strømleding og stikkontakt, er også positivt. 
De fleste konkurrentene har jordet stikkontakt med tilhørende tykke kabler. 

Magnesium 

En så tynn PC må være godt oppstivet, og her har Toshiba brukt magnesium. 
Kun rundt skjermen er det brukt plast. 
Hele bunnplaten består av ett stykke metall, med åpning for luftinntak og to små hull i fronten for høyttalere. 
Hele bunnplaten må fjernes for å få tilgang til minne og SSD. 

Overflaten er matt, grå metall med svake horisontale striper. 
Fingeravtrykk vises ikke spesielt lett. 

Ikke topp-skjerm 

Skjermen er blank og har normal oppløsning, med normale ytelser. 
Det er imidlertid ikke til å legge skjul på at vi har latt oss skjemme bort av de nye IPS-skjermene fra Asus og Samsung, som stiller i en helt egen divisjon, både med hensyn til oppløsning, innsynsvinkel og lysstyrke. 

Men en grei skjerm er det altså, om du ikke synes det gjør noe om det blir en del gjenskinn. 

Diskutabelt tastatur 

Tastaturet er av typen "chicklet" med god avstand mellom tastene. 
Når det brukes tennes et baklys som gjør det enklere å bruke i mørke, men av en eller annen grunn lyses ikke de nordiske tastene opp. 

Tastene er litt små og overflaten er glatt - noe enkelte sikkert vil mislike - men vi synes absolutt det er greit å bruke. 
Litt smal entertast kunne med fordel vært bredere. 

De to knappene som akkompagnerer pekeplaten er støysvake. 
Det er ikke alltid tilfelle med PC-er fra Toshiba. 
De er rikig nok noe hardere enn vi setter pris på. 
Pekeplaten er multiberøringsfølsom, med to fingre kan du for eksempel skrolle, forstørre og forminske nettsider og bilder. 

De integrerte høyttalerne er ikke spesielt gode. 
Bassen mangler i stor grad, men det skjærer ikke i ørene våre når vi har på lav bakgrunnsmusikk eller lytter til radio. 
Det er ingen selvsagt ting på så tynne maskiner med mye metall. 

Slik er den i bruk 

Det tar imponerende 13 sekunder å starte opp PC-en, og det er 5-6 sekunder raskere enn snittet for denne typen maskin med SSD. 
Og hvis du lurte; Selv 19-20 sekunder er vesentlig raskere oppstart enn på nær sagt alt av maskiner som har harddisk, selv med langt kraftigere maskinvare. 

Og i motsetning til forgjengeren er vifta langt mindre hissig. 
Det kan gå lange perioder uten at vi hører sus i det hele tatt. 
Men i likhet med forgjengeren merker vi at viftelyden skifter karakter når vi snur og vender på maskinen noen ganger. 
Vi mistenker at maskinen ikke er like godt oppstivet som konkurrentene fra Samsung, Asus og de andre, som riktig nok alle veier litt mer, men som ikke har dette problemet. 

Og i sedvanlig Toshiba-stil er maskinen utstyrt med mye programvare som kan oppleves som slitsom. 
Her får du varsler og påminnelser i øst og vest (les: McAfee Internet Security), og slett ikke alt er av den nødvendige typen. 
Her er dessverre Toshiba blant verstingene i klassen. 

Det er selvsagt mulig å avinstallere det du ikke har bruk for, enten manuelt fra Legg til/fjern programmer i Windows, eller ved å bruke et tredjepartsverktøy som PC Decrapifier. 
Det vil i mange tilfeller gi deg en helt annen PC-opplevelse i etterkant. 

Når det er sagt oppleves ikke PC-en som noen sinke, selv uten å gjøre denne jobben. 
Det er bra, for de fleste brukerne vil ikke ta seg bryet med å gjøre dette. 

Dette sier ytelsesmålingene 

Windows egen Opplevelsesindeks sier følgende om ytelsen, skalaen går fra 1.0 (svakest) til 7.9 (sterkest). 
I tabellen har vi sammenlignet med forgjengeren Z830: 

Og allerede her ser vi noen tydelige forbedringer, ikke minst når det gjelder SSD-ytelsen. 
Ved hjelp av Passmark Performance Test 7.0 målte vi en lese- og skrivehastighet på begge maskiner, og tabellen under levner ingen tvil om den vesentlige oppgraderingen: 

Sammenlignet med andre Ultrabooks vi har testet i det siste blir det heller ikke så verst: 

Grafikkytelsen er helt lik som på de fleste andre ultrabooks i klassen. 
Intel HD 4000 sørger for god generell ytelse til alt av film og 2D-oppgaver. 
Også mer krevende spill kan flyte greit, om du går ned på oppløsning og detaljnivå. 
Dette er uansett ikke en maskin man kjøper dersom man primært er opptatt av spilling, da bør man velge noe med dedikert grafikk fra AMD eller Nvidia. 

Prosessorytelsen ligger litt bak de andre ultrabookene vi har testet den siste tiden, med unntak av Sleekbook fra HP, som riktignok benyttet AMD-prosessor: 

Hva så med batteritid? 
Joda, 7,5 timer med minimal belastning og 4,5 timer med kontinuerlig videoavspilling gir vi absolutt godkjent karakter for. 
Vi understreker at vi har målt batteritiden med standard oppsett fra produsenten, da vi antar at det er slik de aller fleste vil bruke maskinene: 

Du kan forvente en levetid på rundt 6 timer med variert bruk, og det er ikke så verst, og omtrent likt med forgjengeren. 

Konklusjon 

Det er mange ting å like ved Z930, ikke minst den svært lave vekten og tilkoblingsmulighetene - som faktisk ikke står særlig tilbake for PC-er i "full størrelse". 

SSD-ytelsen er kraftig forbedret, og støyen har Toshiba kvittet seg med siden sist. 
Det er derfor ingen tvil om at Z930 er en bedre maskin enn forgjengeren Z830. 

Skjermen tilhører ikke toppdivisjonen, og de generelle ytelsene er veldig midt på treet. 
Det samme er brukeropplevelsen, og vi lander derfor på en firer på terningen. 
En meget sterk sådan. 
Hadde vi kunnet gi 4 1/2 hadde Z930 fått den karakteren. 

Derfor mener vi at Z930 absolutt bør tas med i vurderingen dersom du er ute etter en lett og kjapp maskin. 
Men les plussene og minusene i oppsummeringen under før du bestemmer deg. 

Toshiba Portege Z930-11C 
