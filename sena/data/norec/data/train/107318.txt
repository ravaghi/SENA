Saint Thomas:«Children Of The New Brigade» 

(Racing Junior) 

Stabilitet er bra, men ikke like morsomt. 

På sitt femte album, «Children Of The New Brigade», viser Thomas Hansen fingeren til mobbere og andre som har undertrykt, oversett og misforstått ham gjennom livet. 
Men til tross for den litt barnslige hevngjerrigheten og bitterheten som gjennomsyrer platen, fremstår han som både mer voksen og med færre humørsvingninger enn tidligere. 
Skranglefaktene har han lagt bak seg, og vi møter en Saint Thomas som ikke bare synger bedre enn før, men som også synger bedre engelsk enn før. 
Åpningssporet «LA Man» er en avslappet og nydelig liten jazzflørt. 
Den småsåre «Of Course You Were There» og det skadefro tittelsporet er umiskjennelige Saint Thomas-låter, som i likhet med resten av platen har nytt godt av produksjonen til Kai Andersen i Athletic Sound. 
Selv om dette albumet jevnt over kanskje er Saint Thomas' mest stabile, mangler det humørtopper som for eksempel «A Long Long Time» og «Born Again», og da savner man egentlig skrangle-Thomas litt. 
