Ole Paus:«En bøtte med lys» 

(Petroleum Records/Sony) 

Første plate med nytt stoff fra Ole Paus siden «Den velsignede», som kom i 2000. 

Ole Paus har med «En bøtte med lys» gitt ut en slags popplate, det er en plate som musikalsk beveger seg litt mer bort fra visestempelet som Paus har hatt i flere år. 
Han har fått et mer moderne musikalsk uttrykk, fra det nesten løsslupne i «Ballroom» til den stillfarne «Far, jeg har tenkt på deg i natt». 
Ulf W.Ø. Holand, Anders Engen og Audun Erlien har arrangert og produsert albumet. 
Platens elleve spor (pluss en «hemmelig tolvte sang), handler mye om tankene og følelsene til en mann i slutten av 50-årene. 
Her handler det både om værdamer, klassefest, kemneren, det gamle Bislett, de gladkristne, prostitusjonsmiljøet i Oslo og ikke minst om somalierdrapet på en uskyldig trikkepassasjer. 
Paus er ingen direkte skjønnsanger, men han er en glimrende tolker og formidler. 
På «En bøtte med lys» er han både en sylskarp iakttager, lyrisk tolker og ikke gjennomgående så ironisk som vi ofte har møtt Ole Paus tidligere. 
Den nye Ole Paus-platen er variert og av solid kvalitet. 
Lytt på «Far, jeg har tenkt på deg i natt», «Trollmor og stjernene» og «Alltid en dråpe igjen». 
De viser bredden i stoffet på platen. 
