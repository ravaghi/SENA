Best i test:Philips 46PFL6606 

Philips har rett og slett best bilde og lyd. 

Det første som slår oss med 6606 er at den med sine runde hjørner skiller seg klart fra designet på både Samsung og LG. 
Smak og behag her altså. 

Det er imidlertid kvaliteten på innsiden som gjør at Philips trekker det lengste strået. 

Godt utstyrt 

I likhet med konkurrentene er også dette en kant-LED basert LCD-TV, med full HD-oppløsning, innebygget dekoder for RiksTV, en USB-inngang og tre HDMI-innganger. 

Som hos Samsung får du her kablet nettverksinngang. 
Også denne modellen kan gjøres trådløs ved å kjøpe en WiFi-dongel som tilbehør, og her blir det straks litt mer aktuelt, siden Philips er den eneste modellen som også lar deg utnytte selskapets NetTV-funksjoner, i tillegg til å laste ned oppdateringer. 
Det er også mulig å leie filmer via NetTV, men du må du kjøpe et minnekort på 4 GB i tillegg og plugge i TV-en. 
Det skal også sies at utvalget av filmer heller ikke er blant de største. 

Den har imidlertid ikke 3D-funksjon, slik som LG-modellen. 

Philips får ellers pluss i margen for være den eneste av de tre som faktisk har god TV-lyd. 
Her får du faktisk både bass og antydning til litt mellomtone, det er ikke dagligdags på så slanke TV-er. 

Lyd og nettfunksjoner er imidlertid ikke nok til å overbevise oss, og det er bildekvaliteten som gjør at Philips til slutt vinner. 

God bildekvalitet 

Det første vi legger merke til er at de ulike bildemodiene til Philips er langt mer edruelige enn på både Samsung og LG: 

Der "Standard"-modusen på LG og Samsung hadde kontrast og lysstyrke på 100 prosent, sto dette for eksempel på 75 og 50 prosent på Philipsen. 
Den har altså mye å gå på. 

Det virker rett og slett som om panelet som er brukt på Philipsen er langt mer lyssterkt, og det uten at det går på bekostning av sortnivået. 
Også når det gjelder dybden i bildet er Philips klart best. 
Du får rett og slett med deg flere detaljer i bakgrunnen, uten at det går på bekostning av flyten i bildet. 
Hakking i bildet motvirkes forøvrig ved å aktivere Natural Motion-kretsen, og også det fungerer bra. 

Alt dette gir pluss i margen, spesielt for de av dere som ikke liker å rote rundt i bildemenyene uten grunn. 

At Philipsen har mer futt under panseret enn de to konkurrentene gjentar seg forøvrig over hele linjen: 
Det er alltid mer trykk i bildet på Philipsen, enten det nå gjelder fargeintensitet eller lysstyrke. 

Nå kan du selvsagt kompensere for dette i bildemenyene på både Samsung og LG-modellen. 
Poenget er at det krever en del jobb å få til. 
På Philipsen kan du i stedet konsentrere deg om å dempe enkelte alternativer, for eksempel bør skarpheten justeres noe ned. 

Men dette bør bli bedre 

Hovedgrunnen til at Philips vinner er altså at standardmodiene gir et svært godt utgangspunkt, slik at du slipper å stille så mye. 
Det er også bra av en annen grunn: 
Menysystemet til Philips er nemlig modent for overhaling. 
Sammenlignet med både LG og Samsung går det hele litt tregere, og krever litt mer tilvenning. 

Trøsten får være at årets modell har fått tilbake et par nyttige hurtigtaster på fjernkontrollen som manglet på fjorårsmodellene, det hjelper kraftig på. 

Konklusjon 

Med mindre du er fast bestemt på at du skal ha 3D-funksjon er Philips 6606 det beste kjøpet i denne runden: 
Bildekvaliteten er bedre enn på alternativene fra LG og Samsung, og kan fint sammenlignes med TV-er som kostet rundt 10-12.000 kroner i fjor. 

Da er det ikke mye å klage på her. 

Alle resultatene 

Takk til MPX.no for lån av test-modeller. 
