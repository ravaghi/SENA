Mercedes-Benz C-klasse imponerer
Lillebror har blitt så bra at vi lurer på hvem som skal kjøpe E-klassen. 

Kannibalisme er ikke akkurat et positivt ladet ord, men det virker likevel naturlig å tenke i de baner etter første møte med lillebror C-klasse i stasjonsvogns-utrustning. 

Vi skjønte det allerede i våres da sedan-utgaven kom. 
«Baby S-klasse» ble den kalt, og den tok for alvor opp kampen mot konkurrentene Audi A4 og BMW 3-serie. 

For etter noen timer bak rattet på tyske landeveier og autobahn, er jeg ikke i tvil om å kunne fastslå at Mercedes har truffet innertier. 

C-klasse stasjonsvogn er komfortabel som få og ligger fjellstøtt på veien. 
Den er også blitt så stor og bra at det blir naturlig for mange av dem som kunne ha kjøpt storebror E-klasse å heller velge denne. 
Med mindre du trenger orkesterplass der bak, da. 

Mens opphavet Mercedes 190 i sin tid ble kalt «Baby Benz», har nye C-klasse stasjonsvogn (eller T-modell som den heter på Mercedes’sk) vokst 9,6 cm i lengden og fire cm i bredden. 
Akselavstanden er økt med hele 8 cm (284 cm – hvilket er lengre enn f.eks. Volvo V70), og det avslører at plassen er blitt betydelig bedre. 

Mer eleganse innvendig 

Beinplassen i baksetet er 4,5 cm lengre, så voksne kan nå sitte bak voksne uten problemer. 
Bagasjerommet er blitt ørlite større fra 485/1500 liter til 490/1510 liter. 
Smart er det også at baksetet nå er tredelt og kan legges ned 40-20-40. 
Interiøret for øvrig oser av eleganse og framstår som klassens lekreste. 
Kun den påfallende digre info-skjermen trekker noe ned. 

Forsetene kunne ellers med fordel ha hatt justerbare sidevanger for å klemme inn sideflesket på en forspist biljournalist. 
For når det går unna i svingene, så kunne det vært greit med mer støtte. 
Alternativt kan det være det blir bedre med AMG-seter. 
Styrefølelsen på Mercedes har som regel ligget på den sedate siden kontra BMW. 

Nykommeren er bedre, men den er fortsatt Mercedes, om du skjønner hva jeg mener. 
Bedre er det da med det hyggelig lave støynivået. 
Vi koster av sted i 170 km/t på autobahn, og alle tre i bilen kan føre en normal samtale om stort og smått uten å måtte rope. 
Bilen vi kjører er 250 BlueTEC (merk at CDI-betegnelsen nå er helt borte på diesel!) med 204 hester. 
Skyvet er greit, men ikke overveldende. 

På slankekur 

Økt karosseristørrelse til tross, så har C-klassen tapt 65 kilo egenvekt. 
Det er ikke all verden, men det er da noe. 
Årsaken til det er utstrakt bruk av aluminium. 
Nesten halve bilen består faktisk av lettmaterialet, inkludert taket. 
Benz-folket vet å lage biler med god flyt, og det er også blitt en av de største styrkene til nye C-klasse. 
Med økt akselavstand og luftfjæring er det så vi suser av sted som på et flygende teppe. 

Under lanseringen kommer det fram hvor stolt Mercedes-folket er av designet på nykommeren, og det er absolutt bra. 
Spesielt hekken synes jeg de har lyktes godt med, men fronten imponerer ikke like mye all den tid den ligner mye på sine søsken. 

Stjerna på panseret er fortsatt en mulighet, om du er en av de få som ønsker det. 
Da må du velge Exclusive-eksteriør-pakke. 
På spørsmål om hvorfor de ikke like godt bare kutter ut hele stjerna på panseret, skynder tyskerne seg med å forklare at de vil gi kunden valgmuligheten. 

Lurer du på miljøvennlige varianter, så kan Mercedes fortelle at det litt seinere kommer en variant med ladbar plug-in hybrid av C-klassen. 
I Norge forventes det likevel av C180-bensin blir bestselgeren. 
De tror også mange vil gå for firehjulstrekk-utgaven C250 BlueTEC T 4Matic, som i en begrenset periode kun koster 504 900 kroner ferdig levert i Oslo. 

Billig kan vi likevel ikke beskylde C-klassen for å være, ettersom BMW 3-serie Touring begynner på 355 100 kroner og Audi A4 Avant (som fornyes tidlig neste år) får du fra 340 500 kroner. 
Så skal det legges til at standardutstyret er blitt bedre enn tidligere på C-klasse. 
Blant annet er kollisjonsvarsling nå standard. 
Men du må fort forvente å måtte legge til opp mot 100 000 kroner til ekstrautstyr. 
Blant det mest velbrukte er 13 560 kroner til luftfjæring. 
Det er verdt hver krone! 
