«Road movie» gjennom håpløsheten
Lyst til å bli sparket hardt i magen i to timer? 
Å føle på den store, svarte håpløsheten idet du skjener svimmel ut av kinosalen? 

Ikke? 
Da bør du nok holde deg unna «Gullburet». 

En gruppe ungdommer, deriblant en jente som gir seg ut for å være gutt, begir seg ut på den lange turen fra Guatemala til USA (tittelens «gullbur»). 
De vil nordover, de drømmer om å én dag se snø. 

Det går ikke lang tid før frafallet setter inn. 
Det er mange farer langs veien: 
Korrupte politifolk og menneskesmuglere blant dem. 
Regissør Quemada-Diez følger bare veien videre, med et nøytral og usentimentalt, om enn empatisk øye. 

«Elendighetsporno», vil noen innvende. 
Men det er dessverre ingen mangel på historier à la dette, «fra virkeligheten». 

Ingenting går som man tror, og lite slik man håper, i dette latinamerikanske svaret på «Lilja 4-ever» (2002) - ganger fire. 
Filmen er ikke helt uten lys. 
Bare så godt som. 
Halve tiden sitter man med hjertet i halsen. 
Resten av tiden synker det så langt ned at det føles som om det skal renne ut gjennom tærne. 

MORTEN STÅLE NILSEN 
