Belgiske vaffelformer i silikon
Nei, du trenger ikke jern for å lage belgiske vafler. 
Vi har testet former i silikon fra Lekué. 

Bakegleden har tatt landet med storm. 
Muffins ble kunstverk, og kalles nå cupcakes. 
Noen sunnhetsapostler prøvde seg med knekkebrød, men det ble raskt glemt til fordel for makroner. 
Så kom cakepops og whoopie pies, og det neste store spås å være belgiske vafler. 
Det er i hvert fall tilfelle på kontinentet - der belgiske vafler er et stadig mer vanlig syn på frokostmenyen på cafeer og restauranter. 

Du trenger heller ikke et eget elektrisk vaffeljern for å lage disse, men noe utstyr trenger du. 
Vi har testet silikonformer fra Lekué. 

Silikonrevolusjonen 

Innholdsfortegnelse: 
SilikonrevolusjonenSlik testet viI brukResultatKonklusjon: 

Settet fra Lekué består av to silikonbrett, som hver har fire vaffelformer. 
Du kan altså steke opp til åtte vafler om gangen. 

Les også våre tester av makronsett og bakematte til whoopie pies i silikon. 

Slik testet vi 

Vi har laget søte vafler, sunne vafler, salte vafler, med produsentens egne oppskrifter, og denne varianten med sjokoladebiter vi fant på Manuela Keilens blogg Passion4Baking. 

I bruk 

Fremgangsmåten er enkel: 
Lag vaffelrøren, hell i formen (du trenger ikke smøre) Sett formen i ovnen. 
Etter fem-seks minutter, når vaflene har fått en lett gyllen farge, tar du dem ut av ovnen, vender vaflene ut på en plate, og setter dem inn i ovnen igjen. 
To minutter senere: åtte ferdige vafler. 

Dette er enkelt og greit, og noe alle kan få til. 
I tillegg er det litt mindre arbeidskrevende enn om du står med et jern. 
I stedet for å steke to og to vafler (det finnes også jern som lager tre eller fire, men de fleste steker to) i flere omganger, kan du altså lage åtte vafler på én gang. 
Skal du lage ni tar det dobbelt så lang tid å steke, men størrelsen er så raus at du sannsynligvis ikke trenger å lage mer enn én vaffel per person. 

Én ting er verdt å få med seg: det er viktig at formene står på platen før du heller i røren. 
For silikonformene er myke - noe som gjør det lett å få ut vaflene, men det gjør dem også ustødige, så det blir mye søl om du skal flytte over formene mens røren er i. 
(Ja vi gjorde tabben selv - ikke til ære for fotografen, men mens fotografen var til stede.) 

Resultat 

Nå skal ikke vi hevde å være ekspert på belgiske vafler, men disse har alt det vi liker med dem: 
Sprø på utsiden, myke på innsiden, og med store, store hull som kan samle opp tilbehøret, det være seg sjokolade og bananer eller yoghurt og blåbær. 
Og for dem som måtte bry seg om det: 
Du bruker mindre smør med disse formene enn om du bruker et vanlig jern. 

Om vi skal trekke på noe, må det være at man kun får vaffelmønsteret på én side, når man lager vafler på denne måten. 
Det har ingen praktisk betydning; men for tradisjonalistene er det mulig det blir feil. 

Konklusjon: 

Dette er godt, og enkelt. 
Det er mer miljøvennlig og ikke minst plassbesparende å bruke silikonformer i forhold til å ha et eget elektrisk jern. 
Nå er ikke vi i markedet for et eget belgisk vaffeljern (eller et vaffeljern for den saks skyld) men hadde vi vært det, hadde vi nok gått for denne varianten i stedet for: 
Det tar mindre plass, det er rimeligere, og ikke minst: 
Vaflene ble kjempegode! 
