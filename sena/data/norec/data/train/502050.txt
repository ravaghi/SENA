Energisk og originalt comeback
Ungdomskulen er fortsatt et av de genuine rockebandene det er verdt å lytte til. 

Jeg har hatt store forventninger til Ungdomskulens nye album «Gold Rush». 
En ting er at det har gått seks år siden sist, en annen er at «forsvinningsnummeret» har ført til at karrieren deres har føltes som et uferdig kapittel. 

Som et av Norges gjenværende «ekte» rockeband har de etterlatt seg et tomrom som verken kan fylles med indierock à la Honningbarna eller Kvelertak. 
Ungdomskulens musikk popper, den hamrer, dundrer og slår, men aldri så hardt at det ender opp som metall og neppe så dogmatisk at det blir direkte progrock, selv om det tenderer til det. 
Energien deres både på bånd og live er noe helt for seg selv. 

En annen sak er personlighetene; Ungdomskulen byr på seg selv, med glimt i øye, med faenskap i blikket. 
Kristian Stockhaus er vokalist med stor V, men også Frode Kvinge Flatland og Øystein Solheim bidrar til det intense sammensuriumet av stilarter, vendinger og store slag som preger «Gold Rush». 
Hvor skulle de ha vært uten Solheims eksentriske, nesten «med mening» distré tromming på «Touch Down»? 

Ungdomskulen har aldri vært redde for å leke med det klisjefylte, litt kitschy, og det er de heller ikke denne gangen. 
Sjelden er gitaren så utpreget puddelrockaktig som på «Losing My Mind», for øvrig en genistrek av en pastisj. 

Og det er nettopp med disse store malerstrøkene og klisjeene de forteller historier. 
For hver eneste låt på platen er en ny fortelling med nye karakterer. 
Av og til er de familiære, hverdagslige, av og til på kanten til overspilt dramatisk, som «Lovers On The Run» – nettopp en historie om to elskere på flukt. 
Karakterene er hjemsøkt av en voldsom trompet, som hele tiden jager opp stemningen og bygger opp intensiteten i låten. 
Når Stockhaus synger «Lovers on the run gotta run forever / Always pushing on, never looking back» er det som om han hiver etter pusten. 
Sangen kommer med ett til liv. 

Kanskje er det nettopp der det svake punktet på «Gold Rush» ligger – den spriker litt i alle retninger. 
Momentumet og energien de bygger opp kan dabbe av, som på ellers helt fine, men noe malplasserte «Persisk teppe». 
«Police Woman» faller også gjennom, som en b-side i en drøss sterke låter som tvinger en til å høre etter. 

Samtidig er det noe lekkert med dette lappeteppet av momenter som man vilkårlig hopper mellom, både tematisk, lyrisk og musikalsk. 
Det er små snapshots fra bandets fantasi, fortolket i rock, og i sin fantasi kan man smøre tjukt på. 

«Gold Rush» er deilig mangefasettert, men aldri pretensiøs eller i overkant kompleks. 
I bakgrunnen ligger deres spastiske meloditeft og lyst til bare å «rocke ut», og miste kontrollen. 
