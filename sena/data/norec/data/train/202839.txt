MPIO HD100
Harddiskbaserte MP3-spillere blir stadig mer populære, og HD100 fra MPIO er en av de aller lekreste og mest brukervennlige spillerne vi har testet. 

Den er omtrent så stor som en 20-pakning sigaretter, og veier 260 gram. 
Til tross for sine relativt beskjedne mål har den en lagringskapasitet på hele 20 GB. 
Omregnet i spilletid betyr det ca 330 timer, eller omtrent 14 dager med uavbrutt MP3-musikk. 
MPIO HD100 kan dessuten spille WMA-filer, som tåler kraftigere kompresjon enn MP3. 
Dermed kan du faktisk få plass til det doble - nesten en hel måned med musikk i bra kvalitet. 

I tillegg har den både innebygd radio, samt stemmeopptaker med nær sagt ubegrenset kapasitet (mikrofon er innebygd). 

Lekkerbisken 

Designmessig synes vi spilleren er svært lekker, den kan minne om spillere som Apple iPod, og Creative Zen. 
Her er brukt speilblankt metall, som gir et umiddelbart kvalitetspreg. 
LCD-skjermen er stor (4x5 cm) og har blå bakgrunnsbelysning som tennes så snart du trykker på en av knappene, eller bruker navigasjonshjulet. 

På innsiden sitter en 2,5" lydløs harddisk fra Toshiba, samt et oppladbart batteri med god levetid, som lades så snart du plugger den medfølgende nettadapteren i veggen. 

Selv om innpakningen er solid, er det mye finmekanikk på innsiden av en harddisk. 
Det betyr at den ikke tåler allverdens ytre påkjenninger, og et fall i asfalten kan for eksempel være skjebnesvangert. 

Rask overføring 

Spilleren kommuniserer med PCen gjennom USB 2.0-grensesnittet, og hvis du kjører Windows XP behøver du ikke å installere drivere for å overføre musikkfiler. 
I praksis dukker spilleren opp som en egen harddisk i Utforsker, og kan i prinsippet brukes til all slags filer. 
Praktisk. 
Selve overføringen av filer skjer lynkjapt, vel og merke hvis PCen din har USB 2.0-støtte. 
Hvis du tenker å fylle opp disken dersom du kun har USB 1.1-porter på PCen din, bør du derimot sette i gang overføringen før du går til sengs om kvelden. 

For at spilleren skal kunne gjenkjenne musikkfilene må de plasseres i strukturen X:\MAPPE\MAPPE\FIL (der X svarer til stasjonsbokstaven som tildeles spilleren). 
Har du alt organisert filene dine på en annen måte, kan det altså bety at du må gjøre en liten jobb her. 
Dette er derimot en av de få svakhetene vi har oppdaget under testen. 

Enkel betjening 

For spilleren er ellers minst like brukervennlig som den er pen å se på. 
Du blar deg gjennom menyene ved hjelp av et hjul. 
Når du vil gjøre et valg, trykker du bare på hjulet. 
Meget enkelt. 
Når du skal velge sanger eller spillelister, navigerer du deg i mappene ved hjelp av et Utforsker-lignende grensesnitt. 
Under hjulet finner du en back-knapp, og i en ring rundt disse sitter knapper som styrer avspillingen, åpner menyen, samt starter radioen. 
Under avspilling brukes hjulet til å justere lydnivået, og trykker du på den når radioen er aktivert, får du velge mellom inntil 12 forhåndsinnstilte kanaler. 

Det følger med øretelefoner av typen som puttes inn i ørene (med hodebøyle). 
Denne løsningen gir en brukbar lydopplevelse, synes vi. 
Her er det derimot ingenting i veien for å bruke andre, mer sofistikerte øretelefonløsninger dersom behovet skulle tilsi det. 
MPIO HD100 har dessuten innebygget equalizer med fem forhåndsinnstilte verdier for bedre lydopplevelse. 
Spilleren har ikke linjeutgang, så hvis du skal koble den til stereoen i stua, må det skje via hodetelefonuttaket. 
Alle nødvendige kabler følger med. 

Drivere til Win98SE og nyere, samt RealOne-programvare for avspilling og organisering av musikk på PCen, følger med på CD. 
Du får også med et praktisk skinnetui med belteklips. 

Konklusjon 

MPIO HD100 er rett og slett en flott spiller med svært god lagringskapasitet. 
Dessuten er den blant de aller mest brukervennlige harddiskbaserte spillerne vi har testet. 

Den er ikke noe førstevalg for joggere, men for deg som er mer glad i å gå tur, tilbringer mye tid på bussen eller toget, eller bare å ønsker å ta med musikksamlingen hvor enn du går, er den perfekt. 
Prisen er litt lavere enn hva Creative Zen normalt selges for. 
MPIO HD100 har dessuten flere funksjoner, større skjerm og er enda litt lekrere synes vi. 

MPIO HD100 importeres av ITNordic og selges gjennom Xenses. 
