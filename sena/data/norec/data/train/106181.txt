Kohinoor: «Kohi de Browny»
(Kohinoor / Musikkoperatørene) 

GENRE: 
HIPHOP Norsk hiphop trenger fanebærere som Kohinoor. 

Kohinoor Nordberg har eksistert i undergrunnen i hele dette årtusenet. 
Derfor er det ingen bombe at debutplaten er et både gjennomført og solid stykke håndverk. 
Kohinoor har lenge hatt et kall gjennom musikken og dansen sin, nemlig å fremelske frihet på tvers av spesielt kjønns- og rasebarrierer. 
Dette er også platens klare tema, iallfall i den første halvdelen. 
Mot slutten mister dessverre Kohinoor litt av dette fokuset, noe som kan komme av at låtene har blitt til i forskjellige faser av livet. 
Her mister hun også litt av denne halvaggressive Neneh Cherry-snerten i stemmen som kler henne - og budskapet - så godt. 
Når det er sagt, har Kohinoor en utmerket og uttrykksfull stemme også for de mer melodiøse soulpartiene. 
Solide beat-leverandører er Tommy Tee og lillestrømlingen Rumblin, som avslører at han kjenner både sin gangsta-rap og Timbaland («Voodoo Tango»). 
Kohinoor har definitivt noe å bygge på her. 
Dessuten trenger norsk hiphop sterke meningsbærere som henne. 

ANBEFALTE KJØP: 
«Smallest One», «Demented Poets», «Deal With The Devil», «Voodoo Tango». 

STEIN ØSTBØ 
