Krøll i kvartetten
Fire skuespillere i storform spiller musikere i livskrise i «A Late Quartet». 

FILM: 
Strykekvartetten The Fugue har holdt sammen i 25 år. 
De har turnert verden rundt og spilt 3000 konserter. 
Så en dag får cellisten Peter (Christopher Walken) vite at han har symptomer på Alzheimers. 
Han sier ifra til de andre tre, noe som setter i gang en rekke hendelser. 

Sindige Peter har vært en farsfigur for Juliette (Katherine Keener), som spiller bratsj og hun blir naturligvis fortvilet. 
Samtidig blir hennes ektemann Robert (Philip Seymour Hoffman) inspirert av en treningsvenninne til å ta grep: 
Han ønsker ikke lenger å spille andrefiolin. 
Han vil alternere med kvartettens grunnlegger Daniel (Mark Ivanir), en perfeksjonist som bruker fritida til å lage den ultimate fiolinbuen. 

Såpeopera 

Vi befinner oss i New York. 
Det er vinter og stemningen veksler mellom melankolsk, frustrert og anspent. 
Jeg har ikke lyst til å avsløre mer av handlingen, siden «A Late Quartet» strengt tatt er en finstemt såpeopera der mye av gleden består i å se en gjeng dyktige musikere forsøke å bevare harmonien i sine privatliv. 
De er avhengige av hverandre på alle vis. 

Det er lett å skeie ut i metaforer og ordspill når en fortelling handler om et «band», men Peter fortjener å bli sitert når han snakker om Beethovens uhyre kompliserte styrkekvartett nr. 14, som våre venner har på repertoaret. 
Kvartetten har hele sju satser og spilles uten pause, noe som gjør at instrumentene rekker å bli ustemte, hver på sin måte, sier han. 

Skuespillernes film 

Det er dette filmen handler om. 
Gamle synder kommer til overflaten. 
Spenningener utløses. 
Flere av rollefigurene finner ut at livet har mer å by på enn en perfekt framførelse av Beethoven og gir etter for sitt begjær. 

Yaron Zilberman debuterer her som spillefilmregissør og det ville være en overdrivelse å si at han har en signatur. 
Filmingen er flat, for å si det enkelt, men manuset (skrevet av Zilberman og Seth Grossman) gjør jobben og bygger seg opp til flere rørende klimaks. 
Og hele veien er det skuespillerne som imponerer, inkludert datteren Alexandra (Imogen Poots), som lager flere typer krøll for kvartetten. 
