Halv-max i Egypt
Hett, eksotisk og litt skummelt når Olsenbanden jr. drar til Egypt. 
Men det blir i enkleste laget. 

HANDLER OM: 
Det er tidlig 60-tall. 
Unge Egon Olsen får snusen i at Norges fremtid og innbyggernes personlige fremtidsformuer ligger i en vill antakelse: 
At det skal være olje under havets bunn i Nordsjøen. 
Egon vil kjøpe en oljeaksje! 

Men eventyret er vanskelig å tro på, selvfølgelig. 
Og når en svikefull sivilingeniør er villig til å lyve om de funnene har gjort til fordel for en god slump penger fra en arabisk sjeik, begynner de store vanskelighetene. 
Ikke bare står nasjonens fremtidige rikdom på spill; verre for banden - og særlig Kjell - er at Valborg blir kidnappet. 
Gutta, med politioverbetjent Hermansen og politiunderbetjent Holm i hælene, må drar til Egypt, for å befri Valborg og løse saken. 

DOM: 
Det er første gang jr.-banden drar utenlands. 
Og selvfølgelig blir det eksotisk når Kairo, pyramidene og selveste Sfinxen blir kulisser i dramaet. 

Olsenbanden jr. 
er en sikker suksess. 
Det er alltid noen hundre tusen barn og andre familiemedlemmer som får med seg filmene. 
Derfor skulle jeg av hele mitt hjerte ønsket at det var lagt litt mer arbeid ned i dette ellers vellykkede filmformularet: 
Litt tettere manus; litt mer jobbing med dialoger og rollekarakterene med det nye laget - ellers fint talentfulle - skuespillere (det er litt stivt denne gangen, særlig innledningsvis); litt mindre fjas, faktisk. 

På den annen side, man humrer jo uvegerlig av dialoglinjer som disse, når Kjell i sin Valborg-bekymring må spørre om egypterne: 

- Harr`em harem?! 
- Dét harr`em! 

Likevel kommer man ikke utenom at «Olsenbanden jr.» denne gang har litt for mye preg av samlebånd og egenformular. 

Dog rimeligvis ikke i en grad som vil ha noe vesentlig å si for besøket; den får nok sine hundretusener inn i kinoene, denne filmen, også. 
