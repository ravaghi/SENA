Okkervil River:«The Stand Ins» 

(Jagjaguwar/Tuba) 

Det går mange på dusinet av denne typen plater. 

Denne Austin-kvintetten befinner seg i et mildt sagt tett befolket segment, med sin skjeggete, syttitallsinspirerte americana-indie. 
De er i stand til å snekre suverene sanger, som P3-favoritten «Our Life Is Not A Movie Or Maybe» på forrige album, og som tittelsporet på denne. 

Vokalist Will Sheff har en interessant stemme i skjæringspunktet mellom stuptrøtt og gråtkvalt, og instrumenteringen er av flott, organisk art. 
Samtidig er det noe lett frustrerende ved «The Stand Ins»: 
Man spiller albumet om igjen og om igjen, i den tro at det til slutt skal lette på sløret og vise seg å være storartet. 

Men det forblir hyggelig, hverken mer eller mindre. 

ANBEFALTE KJØP: 
«Stand Ins, One», «Lost Coastline», «Starry Stairs», «On Tour With Zykos» 
