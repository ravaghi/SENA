Gnistrende svart
TV-serien «Fargo» står helstøtt på egne bein og (blod)spruter over av svart komedie, mørk stemning og Minnesota-nice. 

TV: 
Klikk! 
Lista over knallsterke serie-snakkiser du bare må få sett ble akkurat litt lenger: 

Den mye forhåndsomtalte «Fargo» er nå tilgjengelig for norske kunder - og den vil du ikke gå glipp av. 

I hvert fall ikke dersom du likte stemningen i filmklassikeren med samme navn. 
Og i hvert fall ikke dersom du liker helsvart humor med en god dose thrills, twists, pussige typer og blodsprut. 

En blodig perle 
Helt siden det ble kjent at FX ville satse på en tv-serie basert på universet fra Coen-brødrenes filmklassiker «Fargo» (1996), har diskusjonene gått. 
Forventningene og skepsisnivået har vært høyt. 

Tross alt har både NBC og CBS tidligere forsøkt, uten videre hell, å lage serievarianter av filmen som med tida har fått tilnærmet kultstatus. 

Men responsen på FX «Fargo» har vært svært god etter premieren i USA 14. april. 
Etter å ha sett første episode, vil vi også si at showrunner, manus- og regisjef Noah Hawley ser ut til å ha skapt en liten perle som står støtt på egne bein. 

Hva skiller serien fra filmen? 
Det meste! 
Nye karakterer og ny handling, riktignok i true crime-sjanger. 

Likheter? 
Vi er igjen i Minnesota, småbyfolket er nedpå og «minnesota-nice» og sier norskklingende «ooffda». 
Igjen beveger vi oss i et spennende grenseland hvor det groteske brått blir humor og vemodig og hjerteskjærende, også. 

Stjernelag Martin Freeman, kjent som dr. 
Watson i «Sherlock» og Bilbo, gestalter en mislykket, hundset forsikringsagent ved navn Lester Lundgaard. 
Alt endres når stakkaren kommer i snakk med en nifs omreisende skikkelse ved navn Lorne Malvo (fremragende tolket av Billy Bob Thornton). 

Denne Malvo etterlater seg et spor av kaos og faenskap. 

Men er han en frigjører eller bare pur dævelskap? 
Han kan minne om Anton Chigurh i Coen-brødrenes «No country for old men». 
Både han og Lundgaard legger allerede i første episode fram flere lag og karakterer vi får lyst på mer av. 
Handlingen spinner rundt Malvos ferd, lokalpolitiet og andre pussige typer. 
Ulike tråder skal spinnes sammen. 
Vi følger med! 
