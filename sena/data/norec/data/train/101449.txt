Plateanmeldelse:Eric Clapton & Friends - «The Breeze: 
An Appreciation Of JJ Cale» 

På det jjevne. 

Eric Clapton & Friends 

«The Breeze: 
An Appreciation Of JJ Cale» 

Tulsa-trubaduren JJ Cale (1938–2013) skal ikke ha æren for hele Eric Claptons karriere. 
Men den lengste biten av britens liv, årene som soloartist, ble langt på vei basert på Cales sløye shufflehybrid av blues, country og pur, zen-aktig tilbakelenthet. 

Nå hyller Clapton forbildet på bokstavtro, lunt papparockende vis, sammen med likesinnede: 
Mark Knopfler, Tom Petty, John Mayer med flere. 
Bare Willie Nelson ånder egenart. 
Fordi han er Willie Nelson. 

Musikken fanger ikke den hypnotiske, nesten ekstatiske roen fra Cales egne innspillinger (noen burde ha ringt Jason Pierce). 
Heller ikke artistens «country cool». 
Den var da også uforlignelig. 

BESTE LÅT: 
«Starbound» 
