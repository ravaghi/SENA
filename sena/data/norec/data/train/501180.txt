Det ordnet seg
Takket være Timbuktu ble livet litt bedre i kveld. 

«Vi har blandet sammen litt funk, litt hiphop, litt andre greier, og enda litt flere andre greier», forklarer svenske Jason «Timbuktu» Diakité den musikalske eventyrblandingen han bringer til torgs denne siste Nattjazz-kvelden. 

Med seg har han sitt åttemannsband Damn! (blåserrekke, trommer, perkusjonsrigg, trekkspill, tangenter og gitar), med blant annet ska, balkanboogie, Minneapolis— og Sørstats-funk på repertoaret. 

Grep om hoftene 

Timbuktu har omtalt Damn! som «sitt eget Dap-Kings». 

Like glimrende som backingbandet til Sharon Jones og Amy Winehouse er de riktignok ikke – hos svenskene er trøkk og ablegøyer viktigere enn finesse og virtuoseri – men det er likevel en dynamisk og sprudlende gjeng vi får se og høre. 

Musik skall byggas utav glädje av glädje bygger man musik Timbuktu 

Sammen med karisma-karlen Timbuktu jobber de frem en energisk, referanserik og gledesspredende konsert for hele familien. 
Dette er minste felles multiplums-rap ingen kan unngå å like. 

«Musik skall byggas utav glädje av glädje bygger man musik. 
Musik, det får ni ändå medge gör glädjen ännu mera glädjerik», hører man gjerne svensken si. 
Og snart tøt det folk ut av alskens takvinduer, sprekker og åpninger i de omkringliggende husene, lokket frem av den gode stemningen og spillegleden på scenen. 

Og selv om kveldens musikk kanskje ikke røsket tak i oss på det virkelig metafysiske nivået, tok den et solid grep om hoftene, som for å løse opp forkalkede, stivfrosne ledd. 
Livet ble litt bedre. 

Krem under øynene 

Vi får inspirerte versjoner av både gammelt og nytt materiale: 
Bakrus-klagesangen «The båtten is nådd» føles som helende serum mot mørke ringer under øynene på denne ellevte (!) Nattjazz-dagen, mens den noe enerverende kjempehiten «Alla vill till himmelen, men ingen vill dö» fremføres med et forfriskende afrobeat-parti i midten. 

Nidvisen «Resten av ditt liv» utmerket seg, slik den også gjør på eteren, før vi fikk «Strö lite socker på mig» fremført to ganger på rad – med ulike arrangementer. 
En vågal, men vellykket hyllest til musikken. 
Fra fans til fans.Den omfavnende og varme stemningen øker ytterligere mot slutten av konserten, når Timbuktu og Damn! lar «Malmø» gli over i en variasjon rundt hovedtemaet fra filmen «Underground», skrevet av balkanmusikeren Goran Bregovic som jo åpnet årets festival for en drøy uke siden. 
Dermed var ringen sluttet. 

Takk for i år! 
