Litterær punk med energi og ujevne taktslag
Bergensforfatter varter opp med eksperimentelle tekster som tidvis byr på overraskelser. 

Norsk skjønnlitteratur pleier ikke å vie mye oppmerksomhet til rumpe, anus, fitte og tær, men i høst sørger Cesilie Holck for at også kroppens organer blir gjenstand for litterær behandling. 

«Besserwisser» er hennes tredje bok, og består av 53 korte, lett anarkistiske tekster. 
Den uærbødige tonen og den antiautoritære stilen kan minne om litterær punk. 

Slik lyder for eksempel begynnelsen på teksten «Idioter»: 
«Hvis tre ørsmå idioter skulle komme krabbende opp gjennom fitten min og utføre en inspeksjon: 
Hvem ville jeg at det skulle være? 
Tre offentlige personer.» 

Holck har tidligere vist seg å være en forfatter som mestrer kunsten å fabulere frem litterære univers med surrealistiske trekk. 

Men høstens bok, «Besserwisser», er mindre vilter enn forgjengeren «Lille hjelper» fra 2011, og mindre helhetlig enn «Norg» fra 2009. 

Tekstene i «Besserwisser» fremstår mest av alt som spontane og uærbødige refleksjoner rundt det meste fra tær til planeter. 
Det «jeg´et» som kaster frem sine tanker, virker både smart og barnslig. 

Og det er noe herlig frekt over den rølpete holdningen Holck utviser til alt som kan smake av nusselig skjønnlitteratur og korrekt A-4 tankegang. 

Slik som her i teksten «Ligge med»: 
«Denne enorme medynken for Gud. 
Jeg synes så synd på ham, han er singel, han har aldri hatt kjæreste, han har aldri ligget med noen. 
Han henger bare i løse luften.» 

Med «Besserwisser» plasserer Holck seg inn i en karnevalistisk tradisjon som vender opp ned på gamle hierarkier som den mellom forfinet ånd og organisk liv og energi. 

Likevel mangler flere av tekstene det lille ekstra som gir meg følelsen av å lese gjennomarbeidede tekster. 

Ofte etterlater de snarere inntrykk av å være springende refleksjoner uten forankring i en klar idé eller noe substansielt interessant. 

Den antiautoritære stilen er riktignok konsekvent gjennomført, men samlingen som helhet virker rett og slett noe retningsløs. 

Sammenliknet med debuten «Norg», mangler «Besserwisser» et tydelig konsept. 

Best er Holck når hun bruker besjelinger for å skape overraskende vendinger, slik som denne passasjen i teksten «Ideelt»: 

«Men så har vi uansett hjertet. 
Lyden av kort lang...kort lang...kort lang...Noe som egentlig bare betyr «vent» på morsespråket. 
Det er fristende å innvende at hjertet heller burde slå et S-O-S. 
Men finnes det egentlig noe mer patetisk enn en livspumpe som roper om hjelp?» 
