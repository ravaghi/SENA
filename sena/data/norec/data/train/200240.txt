Yamaha NX-A01
Denne lille kuben sørger for mobillyd med positivt fortegn. 

For en som for 23 år siden brukte alle konfirmasjonspengene sine til å kjøpe stereorack bestående av platespiller, kassettspiller og radio med skruknott, er det fascinerende å se hvordan musikk konsumeres i 2009. 

For mange er det PC-en som har erstattet musikkanlegget på gutterommet, og mobil- eller MP3-spilleren er førstevalg når man er på farten. 
Men stadig dukker det opp høyttalerløsninger som sammen med mobiltelefoner og MP3-spillere utgjør en komplett musikkløsning i hus og heim. 

Her finnes et utall forskjellige løsninger på markedet. 
iPod-dokkene er velkjente, men også PC-høyttalere og radioer med minijack-inngang kan brukes for å formidle lyd til flere enn deg selv. 

En liten kube 

Og for dem som er opptatt av at høyttaleren skal ta minst mulig plass, kan Yamaha Yamaha NX-A01 være en interessant løsning. 

Det er snakk om en kube på ca 8 x 8 x 8 cm som veier 310 gram, med to høyttalere, hver på 4W, som peker i hver sin retning. 
I tillegg finnes en minijack-inngang på baksiden og knapper på toppen. 

Enkel betjening, OK lyd 

Betjeningen er imidlertid svært enkel, og begrenser til av/på og lyd opp/ned. 
Du har med andre ord ingen innstillingsmuligheter hva angår lydbildet, dette må du eventuelt styre fra MP3-spilleren, mobilen eller hva du nå måtte velge å koble til. 

Vi testet med en iPhone, og uten å gjøre noe som helst med innstillingene, produserte Yamaha lyd med overraskende bra bass og stereoseparasjon, sett i forhold til størrelsen. 
Det er imidlertid viktig å huske på at dette slett ikke er en løsning for større rom og høyt volum. 
På ca 75% volum vrengte lyden seg, og det ble ganske ubehagelig. 

Konklusjon 

Det største problemet med NX-A01 slik vi ser det, er imidlertid at den kun kan brukes tilkoblet nettstrøm, og da forsvinner litt av bruksnytten. 
Som akkompagnement til mobiltelefonen kunne den blitt en liten hit, hvis batteridrift var en del av pakka. 

Men morsom er den, og lyden er absolutt akseptabel. 
Men vær obs! 
Prisen bør ikke overstige 400 kroner. 

Takk til PS.no for utlån av produktet 
