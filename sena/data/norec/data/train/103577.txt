Glitrende fra Sverige
Om jag vänder mig om). 
Regi: Björn Runge. 
Med: 
Pernilla August, Jakob Eklund, Marie Richardson, Leif Andrée, Peter Andersson, Ann Petrén, Ingvar Hirdwall m.fl. Svensk drama. 
15 år. 

Mørke avgrunner og nisvart humor i glitrende svensk samtidsdrama - vinner av Sølvbjørn i Berlin og årets store «Guldbagge»-vinner i Sverige. 

Tid og rom opphører, intet annet er relevant enn det mangfoldige drama som utspiller seg for dine øyne. 

Fra første bilde hugger Björn Runges «Om jeg snur meg» tak i deg, suger deg opp i seg - og slipper ikke taket før den siste av dens plagede hovedpersoner kan møte en ny morgen med hver sin voldsomme byrde løftet av sine medfarne skuldrer. 

«Daybreak» heter filmen på engelsk - den trolig beste av alle tittelforsøk på dette hjerteskjærende og samtidig - glimtvis - så urkomiske drama om fire små familier, på hvert sitt vis knuget til jorden av hvert sitt uoppgjorte traume. 

I mellomtiden har hver av dem - og vi alle - gjennom én og samme, lange natt gjennomgått sin «katarsis» - sin renselse. 
Befrielsen består i et oppgjør. 
Et utløp så forsinket, så overmodent og derfor så flomstort at det står om liv og død. 

De er du og jeg - et knippe helt alminnelige mennesker i fire små familier som delvis angår hverandre: 
Familiene rundt en lege, en murer, et fraskilt par og et aldrende ektepar som i et absurd og siste stunt vil be verden ryke og reise. 

Alle står de på randen av en avgrunn, alle har de låst seg fast. 
I en løgn, en bitterhet eller en sorg. 
Handlingen har relevans på minst to plan - konkret og eviggyldig; formen bedriver sin egen balansegang - hårfint mellom det absurde og dødsens realisme. 

Det er glitrende, det er opprørende og ganske nervepirrende. 
Velskapt og uhyre velspilt av et ensemble som bedriver sin egen linedans - og da også fikk en kollektiv Sølvbjørn for sin innsats. 

At filmen også er tydelig Roy Andersson-inspirert, er både løfterikt og høyst forklarlig: 
Det er hos denne originale svenske at filmens unge regissør har trådt sitt filmlivs barnesko. 

ELLEN MARGRETHE SAND 
