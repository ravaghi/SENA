Tungt og mastodontisk
Leverte som de skulle. 

De kom sent, (nærmere ett om natten), men de kom godt. 
Og de gjorde virkelig jobben sin. 
Til stor begeistring for dem som holdt ut til siste slutt. 

Men det skal innrømmes at de par tusen som hadde innfunnet seg foran da Mastodon gikk på scenen, ble betraktelig færre utover i konserten. 
Uten at bandet direkte kan lastes for det. 
Det er begrenset hvor mye komplisert gitarspill og intrikate temposkifter en tilhører makter når festen har holdt på i mange timer. 
Bandet kommenterte da også at det var tydelig at enkelte publikummere hadde drukket øl hele dagen 

Mastodons musikk er heller ikke nødvendigvis det letteste materialet å hanskes med for uøvde ører. 
I så måte må det sies at både Skambankt og ikke minst Karpe Diem, som begge spilte tidligere på kvelden, hadde et helt annet grep på det jevne publikum. 

Men amerikanerne har med årene spilt seg opp i eliteserien innen metalsjangeren, og regnes i dag med blant de aller største. 
For noen uker siden kom bandet med et nytt album, «Once More ‘Round The Sun», men konserten på Malakoff besto i stor grad av materiale fra deres fem foregående plater ispedd et par ferske låter. 

Lyd og lysdesign fungerte som en drøm. 
Riktignok mangler scenen på Nordfjordeid storskjermer slik det ellers er blitt for vane under større konserter av dette slaget, og ei heller var det pyro og fyrverkeri. 
Men nærheten til publikum gjør at det aldri blir noe problem og effektene var aldri savnet. 

Det var ellers lite å utsette på spilleferdighetene til medlemmene. 
Variert, tett og ekstremt samspilt. 
Det vokale var derimot heller ymse. 
Så lenge gitarist Brett Hinds og bassist Troy Sanders brummet og holdt seg i det nederste stemmeleiet, fungerte det på et vis. 
Men når de skulle prøve seg på skjønnsang traff de ikke alltid helt på tonene. 
Det gjorde heller ikke den andre gitaristen, Bill Kelliher, når han forsøkte seg på koring. 
Trommis Bran Dallor hadde derimot atskillig mer hellet med seg når han fikk slippe til. 

Men det er først og fremst virtuositeten og variasjonen som imponerer. 
Og det ble virkelig jobbet. 
Ikke alle låtene er like spennende, men til tider svinger det virkelig. 
Og konserten hadde en fin stigning med en majestetisk og imponerende «The Sparrow» som avslutning. 
Da var klokken blitt to natt til lørdag, og det hadde begynt å lysne i øst. 

Til slutt kommer trommis Bran Dailor frem og gjør en liten takketale til publikum. 
Han forteller at Mastodon kommer tilbake i desember, og at de da vil spille mye mer av stoffet fra det nye albumet. 

Det spørs vel likevel om Nordjordeid oppunder jul står på turnelisten. 
