John Surman:«The Spaces In Between» 

ECM/Grappa Musikkforlag 

Barokk og meditativ samtidsjazz. 
Gjennom 40 år har treblåser og komponist John Surman vært en av de mest markerte stemmene i europeisk jazz, med et særpreget og originalt uttrykk som har krysset mange musikalske grenser, som blant annet kan høres på hans mange innspillinger med Karin Krog. 

I flere senere prosjekter har han beveget seg mot den klassiske tradisjonen, blant annet med nytolkninger av John Dowlands musikk. 
På «The Spaces In Between» samarbeider han med en strykekvartett, og skaper et variert uttrykk som i sin samtidighet strekker seg langt bakover i tid. 
Her er elementer av modal kirkemusikk, dansende og finurlige barokkvendinger og uhemmet dyrking av det melodiøse. 

Surman er blant de virkelig få som skaper spennende og engasjende hybrider mellom «klassisk» og «jazz», som ikke forblir tørre intellektuelle øvelser. 
Så også denne gang, med perler som «Wayfarers All», «Winter Wish» og det utfordrende tittelsporet. 

CARL PETTER OPSAHL 
