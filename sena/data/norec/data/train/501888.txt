Gabriellevill stemning på USF
En gjennomført kveld uten et eneste dødpunkt. 

Skal en dømme etter de forventningsfulle skrikene fra publikum på forhånd kan en nesten tro at det er Justin Bieber vi venter på. 
Men så er det bare Gabrielle Leithaug som har tatt seg en tur til Bergen og gamle trakter. 

Og humørbomben Gabrielle er langt å foretrekke fremfor den canadiske grinegutten. 
Og publikum på den utsolgte konserten i Røkeriet, hvorav minst 80 prosent jenter i salen, får nøyaktig det showet de har håpet på – og vel så det. 

Riktignok flyttet hun til hovedstaden for noen år siden, men Gabrielle gjør det likevel klinkende klart: 
«Hon hasje glømt kor hon kommar fra». 
Etter suksessen til Skam-serien, der hun har med en låt, har hun også begynt å gjøre suksess i vårt naboland Sverige. 
Men fremdeles går det på rent og uforfalsket «bærgensk». 

Hun starter med den to år gamle singelen «Mer». 
En hel sal strekker armene taktfast i været og synger med for full hals. 
Her snakker vi ikke bare om refrenget. 
Det virker nemlig som om alle kan hvert eneste vers utenat. 
Stemningen er nesten i taket, og konserten er bare knapt fem minutter gammel. 

Deretter går det slag i slag. 
Og alle kan tekstene – også på de nyeste sangene. 
Gabrielle hopper, danser, løper og synger. 
Står ikke stille et eneste sekund. 

– 
Denne handler om joggesko. 
Hvis dokkar kan han så bare syng med. 
Selvfølgelig kan alle den nye singelen. 
Det skulle da også bare mangle med slike hengivne fans. 

Gjennombruddslåten «Ring meg» flettes elegant inn i en medley av de meste kjente sangene fra debutalbumet. 
For det meste overlater hun syngingen til salen som selvfølgelig er oppgaven verdig. 

Gabrielle har folket i sin hule hånd fra begynnelse til slutt. 
Publikumsfrieri? 
La oss heller si at hun spiller på lag med sine fans. 
At hun angrer på den store genseren hun har tatt på seg, er kanskje ikke så rart slik hun farer omkring på scenen uten stans. 

Produksjonen er hundre prosent gjennomført med videosnutter på bakveggen og perfekt lyd. 
De fire musikerne hun har med seg, to på keyboard, trommer og gitar, blir kanskje statister denne kvelden, men sørger likevel for at det hele låter perfekt og likevel lever. 
Selv om dette er såkalt elektropop, gjør spesielt gitaristen sitt til at det også blir en organisk rockekonsert og aldri kaldt og sterilt slik store innslag av elektroniske instrumenter ofte fører til. 

Etter «Mellom skyene» er det tilsynelatende slutt. 
Men publikum skriker og hoier så det gjør vondt i ørene, (helt sant), og selvfølgelig kommer det mer. 

Først kveldens eneste ballade, «Ingenting», fra det forrige albumet. 
Servert helt nedstrippet med bare gitar til komp. 
Gabrielle viser det kanskje litt for sjelden, men hun er takler også helt rolig materiale like bra som elektropopen som har gitt henne suksess. 
Avslutter, selvfølgelig, med «5 fine frøkner». 
Med 35 millioner treff på Spotify utvilsomt hennes største hit – til nå. 

Heldigvis er det betonggulv i Røkeriet på USF. 
Når 1200 mennesker hopper opp og ned i takt mens de synger av full hals skal det solide lokaliteter til for å tåle påkjenningen. 
En virkelig jubelkveld. 
