Kaizers-Janove har tatt med svigerfar i studio
Kjell Reianes (61) kvitterer med en sterk debut. 

ALBUM: 
Det ligger svært mye i platetittelen «Aldri for seint». 
Arkitekt Kjell Reianes fra Stavanger har skrevet flere hundre låter over en periode på over 40 år, men albumdebuterer først nå - i en alder av 61. 
Og for ei plate det er blitt! 

I ei tid der ungdom skal være stjerner som 16-åringer, er det unektelig interessant når det duker opp en debutant på 61. 
Snakk om å snu ting på hodet! 

Kaizers-svigersønn 
Det er mye som tyder på at det er beskjedenhet som har gjort at «svangerskapet» har tatt uvanlig lang tid. 

Her er det svigersønnen Janove Ottesen som har pushet på, og han har tatt på seg produsentrollen for å få «Aldri for seint» vel i havn. 
Han begynte å mase for to år siden. 

Hverdagspoesi Kaizers Orchestra-sjefen ba ham skrive nye låter, og han har ikke falt for fristelsen til å gjøre Reianes til noe han ikke er. 
I stedet har han løftet svigerfarens lune hverdagspoesi gjennom å kle på låtene akkurat passe varme klær. 
Han har spedd ut virkemidlene i akkurat passe store doser gjennom plata, slik at den framstår som unik på sitt vis. 

På hodet Ottesen spiller pumpeorgel, piano, blokkføyte, gitarer og perkusjon på albumet. 
Resten av bandet består av Bjørge Fjordheim og John Lilja på en «haug» med instrumenter, Renate Engevold på fiolin og vokalist Reianes sjøl på gitar. 

Gode tekster Åpningen «Gje meg ein sjangs» er en energisk genistrek av en låt som drives fram av kontrabass, piano, trommer og kule el-gitarpartier. 
Reianes synger akkurat som en mann med lang livserfaring skal gjøre. 

Tekstene, selvfølgelig på Stavanger-dialekt, er små smykker, som i «Hjertemedisin», der Engevolds fiolin understreker den lune stemningen: 
«Før i tiå var hjertene små og uskyldige uden et sår / 
Nå e di fodle av sprekker og merker fra tiå som går». 

Behagelig stemme Som plateartist er Reianes riktignok debutant, men han fraserer som en fullbefaren, skolert artist med et hav av erfaring bak seg. 
Erfaringen er høstet gjennom opptredener lokalt, stor sett i sluttede selskaper. 
Nå blir det slutt på det. 

Over 20 konserter, foreløpig, står for døra, med start på Café Sting i hjembyen 8. mars. 
På programmet står blant annet opptreden på Jærnåttå 1. juni og Egersund visefestival 4. juli. 

Ray A. Ness Kjell Reianes, eller Ray A. Ness som har gjerne blir kalt i USA, har en behagelig stemme som du tror 100 prosent på. 
Her er det ikke noe tilgjort juks og fanteri, bare ekte vare. 

Det er mulig Kjell Reianes har vært ekstra heldig med svigersønnen, men jeg tror debuten hadde presset seg fram uansett. 
Han er god nok til det. 
