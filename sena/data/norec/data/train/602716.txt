Mild bris fra Vestergabet
Mannskoret Vestergabet gir på sin tredje plate vakkert liv til tradisjonelle kristne sanger 

Det er absolutt ingen juleplate mannskoret Vestergabet gir ut, nå, i adventstiden. 
Likevel vil jeg tro den har mulighet for å bli en sterk kandidat til de harde pakkene. 

Jon Kleveland, musikalsk tryllekunstner og til daglig organist i Kristiansand Frikirke, dirigerer og har arrangert de fleste sangene på plata. 

Resultatet er blitt en mannsdominert men likevel stillferdig og ydmyk presentasjon av en rekke velkjente kristne sanger, noen av dem absolutt hjemmehørende i vekkelsenes til tider opprørte farvann. 

Men med Runar Nørsetts nydelige klaverspill og Jens Forus’ velformulerte flygelhorn-toner skapes et rolig, balansert og nesten meditativt lydbilde, godt å hvile i, godt å dvele ved. 

Det innbyr til å lytte til tekster som er vel artikulert i koret, og enda bedre hos solistene som det er mange av: 
Kristian Sødal, Roy Wigardt, Svein Arne Sødal og Trond Backer. 
Her er dessuten fin balanse mellom tekster på engelsk og på norsk. 

Så skal det sies at koret mangler en del nyanser i uttrykket. 
Noen ganger føler jeg det stamper i vei med likt trykk på alle taktslag, eller stavelser. 
Forskjellen på tung og lett blir borte. 
Noen begynnelser er upresise, men tilsløres av mye romklang. 
Bassklangen i koret kunne vært heftigere. 
