Sanger å bli glad av
Goseplsoulamericana er et langt, men dekkende ord. 

The War and Treaty: 
"Healing tide" (Thirty Tigers/Border) 

Ekteparet Michael Trotter Jr. og Tanya Blount-Trotter har sterke stemmer som konkurrerer med og utfyller hverandre, og de møttes under en musikkfestival i Maryland for åtte år siden. 
Han var den gang preget av tiden som soldat i Irak, og sammen synger de om å elske som om hver dag er den siste. 

Tittelkuttet "Healing tide" ruller over oss som en flodbølge med orgel og trommer, mens "Here is where the loving is at" er en akustisk countrylåt med Emmylou Harris som gjest. 

Spennvidden ivaretas av Buddy Miller som produsent. 
Opptakene er gjort hjemme hos ham, og lydbildet låner mye fra 60- og 70-tallet og navn som Sly and the Family Stone og Ike & Tina Turner. 

Deres første fullengder teller soul, r&b, blues og gospel, men også bluegrass med veteranen Sam Bush på plass i studio. 
Og som det heter et annet sted, det største av alt er kjærligheten. 

Beste spor: 
"Healing tide", "Here is where the loving is at", "Are you ready to love me?", "It's not over yet", "Little New Bern". 
