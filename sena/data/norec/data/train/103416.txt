Småmunter voksendrøm
Regi: Gary Winick. 
Med: 
Jennifer Garner, Mark Ruffalo, Jack Salvatore, Kathy Baker. 
Am. komedie. 
For alle. 

Jennifer Garner er den sjarmerende beholdningen i denne småsøte filmen om tenåringsjenta som plutselig blir 30. 

Vi har sett det før - jente eller gutt som ønsker å bli voksen, og som i løpet av en natt faktisk blir det. 
Tom Hanks var ubetalelig i «Big», der han fomlet rundt med armer og bein som guttunge pakket enn i en voksen kropp. 

Nå er det vakre og morsomme Jennifer Garner som utsettes for fenomenet. 
Jenna er en trettenåring som heller vil være kul enn original, selv om det betyr vraking av bestevennen Matt til fordel for en gjeng bitchy berter som «ruler» skolegården. 
Under en ellers miserabel bursdagsfeiring får hun litt tryllestøv innabords, drømmene oppfylles - og vips så er hun 30. 

Det som løfter filmen utover det noe søtladne og ordinære, er Jennifer Garnes evne til å være en elegant, flott kvinne med tenåringens keitete bevegelser og ikke minst flåsete kommentarer. 

Lite original 

Gradvis demrer det for Jenna at hun er blitt en uspiselig kynisk og høyt skattet medarbeider i et trendmagasin. 
Og gradvis stusser omgivelsene over hvordan hun endrer personlighet. 
For Jenna er selvsagt god på bunnen. 
I en ellers klisjéfylt tilværelse fremstår Mark Ruffalo som jordnær, hyggelig og troverdig kompis. 

Historien er lite original, men vakler seg forutsigbart fremover med en god porsjon morsomme situasjoner og muntre misforståelser. 
