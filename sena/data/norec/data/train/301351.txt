Polert visvas
«The Secret Life of Walter Mitty» er en svært konvensjonell film om å gjøre livet til noe ekstraordinært. 

FILM: 
James Thurber publiserte den korte novellen om Walter Mitty i The New Yorker i 1939. 
Den inneholder svært lite handling på nåtidsplanet, der Mitty lever et pregløst hverdagsliv, med kjas og mas fra kona og alle andre han kommer i kontakt med. 
Mitty er imidlertid en patologisk dagdrømmer og i løpet av noen korte avsnitt har han vært både heltemodig soldat, fryktløs kriminell og livreddende kirurg. 
«The Secret Life of Walter Mitty» er en mesterlig komponert tekst, der stikkord fra Mittys hverdagsopplevelser er med å forme handlingen i dagdrømmene som han glir inn og ut av. 

Siden utgivelsen er Walter Mitty blitt et begrep i amerikansk kultur og novellen er skolepensum. 
Godt gjort, Thurber. 
En forfatter kan være fornøyd med seg selv når en av karakterene han har diktet opp, ender som et «kompleks». 
Filmen kom i 1947, med Danny Kaye og Virginia Mayo i strålende technicolor. 

Langt svangerskap 

Tanken på en nyinnspilling ble lansert i 1994 og Jim Carrey tiltenkt hovedrollen. 
Siden har både Owen Wilson, Mike Myers og Sacha Baron Cohen takket ja til rollen, mens Ron Howard, Steven Spielberg, Mark Waters og Gore Verbinski har vært rede til å regissere. 
Av ulike grunner er prosjektet blitt liggende i «development hell», mens en rekke forfattere skrev nye versjoner av manus. 

Men nå, nitten år seinere, er filmen klar, med Ben Stiller både foran og bak kamera. 
90 millioner dollar har det kostet og resultatet er en krysning av en North Face-reklame og «Forrest Gump drar til Island». 

Grått liv 

Filmen er lekker å se på. 
Strømlinjeformet og gjennomtenkt i fargene. 
Ben Stillers Walter Mitty er en småtrist, tafatt type som minner en god del om andre småtriste figurer Stiller har spilt. 
Mitty er grå i tøyet, har en metallgrå stresskoffert og går i ett med de metallgrå kulissene av glass, betong og stål som preger omgivelsene hans på Manhattan. 

Mitty jobber i fotoarkivet hos Life, det legendariske magasinet som ble lagt ned i år 2000, men som i filmen skal omformes til et nettmagasin. 
Et trekløver av unge menn i dress og veltrimmet skjegg skal slanke staben og publisere den aller siste papirutgaven. 
Av en eller annen grunn har man bestemt at et fotografi tatt av Sean O'Connell (Sean Penn), en fotograf uten mobiltelefon som alltid er ute på eventyr, skal prege forsida. 
Men negativet er borte og Mitty må dra på leting etter stjernefotografen på diverse spektakulære steder som gjerne brukes som kulisser i reklamefilmer som skal få oss til å drømme om eventyrlige opplevelser - og en ny bil. 

Velkjent 

Det er noe klisjémessig uvirkelig over det hele og når Mitty får plutselige fantasier om å denge sjefen eller forføre kollegaen Cheryl (Kristin Wiig), er det noe vi har sett mange ganger før i liknende komedier. 
Filmens idé er at vi gradvis ikke skal klare å skille Mittys fantasier fra virkelighet. 
Mitty er en moderne hvermannsen som gjerne vil sende «winks» til potensielle livsledsagere på datingnettsteder, men han trenger noe å fylle i profilen sin, som skateboarding ved vulkanutbrudd på Island, nesten-drukning i iskaldt hav på Grønland eller fjellfotball i Afghanistan. 

En svært konvensjonell film som lider av det velkjente Walter Mitty-syndromet: diffuse drømmerier, der den ene halvdårlige ideen tar det andre. 
