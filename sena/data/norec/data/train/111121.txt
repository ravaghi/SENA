Spillanmeldelse:«DC Universe Online» 

Spill som superhelt eller superskurk i dette vakre og underholdende massive onlinespillet, og kjemp enten med eller mot ikoner som Supermann og Batman. 

Gotham og Metropolis herjes ikke bare av kampen mellom helter og skurker, men er også truet av den onde Brainiac, som har kommet fra verdensrommet for å legge hele verden under seg. 

Han har stjålet superkrefter og bruker dem for å gjøre sine egne styrker uovervinnelige. 
Men Lex Luthor har klart å frigjøre mange av disse superkreftene, for at nye helter og skurker kan ta del i krigen. 

Selv om alle kjemper mot Brainiac, foregår fortsatt den velkjente kampen fra DC-tegneseriene mellom Batman og The Joker, eller Supermann og Lex Luthor. 
Du må derfor velge side i konflikten og en av lederne som mentor når du lager din egen drømmefigur. 

Deretter velger du de superevnene du ønsker, hvilke våpen du har lyst til å bruke og om du skal kunne fly, løpe fort eller kunne hoppe rundt som en sprettball av en akrobat. 

Det er litt av en oppgave å lage og utvikle rollefiguren din i «DC Universe Online». 
Du får nemlig mange mektige evner å velge mellom, men kan kun bruke seks av dem omgangen. 
Slik ligger det mye taktikk i hva du bør satse på, selv om hver karakter heldigvis kan utvikle to forskjellige roller, som du raskt kan bytte mellom når det trengs. 

Når du endelig tar fatt på eventyret er det mye å ta seg til i spillets to vakre byer. 
Solfylte Metropolis passer utmerket som Supermanns tumleplass og mørke Gotham huser kampen mellom Batman og The Joker. 
I tillegg har hver side et eget hovedkvarter - skurkene har den skremmende Hall of Doom og heltene har Watchtower. 

Det meste av «DC Universe Onlines» innhold følger velkjente oppskrifter vi kjenner fra andre massive onlinespill, men innimellom får du prøve kreftene dine mot mektige tegneseriefigurer når rekkene av oppdrag ender i underholdende klimaks. 
Disse driver spillets fortelling på en god måte, og får deg til å føle deg viktig i dette spektakulære universet. 

Spillet har i tillegg en del oppdrag som må gjøres av flere personer og «dungeons» du gjør som gruppe. 
Her har «DC Universe Online» lært av «World of Warcraft», og laget sitt eget verktøy hvor spillerne stiller seg i kø og grupper dannes når en «tank», en helbreder og to skadegjørere er på plass. 

VG Nett Debatt: 
Gringorilla: 
Har alltid foretrukket Marvel foran DC, men etter å ha testet betaen ble jeg overbevist om å kjøpe det. 
Diskuter «DC Universe Online»! 

Liker du spiller-mot-spiller-kamp, har du også mange muligheter gjennom arenaer, oppdrag som lar deg jakte på andre spillere og egne servere hvor slik kamp kan skje overalt. 

Til tross for spillets nydelige grafikk, og at det presenterer en profesjonell spillopplevelse med god flyt, er det fortsatt uvisst hvor mye underholdning du egentlig kan vente deg av «DC Universe Online». 

Mye av innholdet er nemlig veldig repeterende, spillverdenen er på ingen måte stor og det tar ikke veldig lang tid å nå det øverste erfaringsnivået på tretti. 
Mangel på dybde og variasjon kan lett bli spillets akilleshæl, hvis ikke utvikleren kommer med utvidelser på løpende bånd. 

«DC Universe Online» virker rett og slett som det minste onlinerollespillet som har blitt gitt ut på lenge, og kan derfor lett bli straffet hardt med stor spillerflukt etter få måneder. 

Ingen kan likevel benekte at «DC Universe Online» er kjempegøy. 
Det løser sine oppgaver på fornøyelige måter, som vitner om stor spillforståelse og kreativitet fra utviklerens side. 
Denne gangen frister det virkelig å teste ut superhelten eller superskurken som bor i oss alle, så det er bare å bli med - en super spillverden venter. 

TOR EGIL ANDERSEN 

PS: 
Spillet er testet til PC. 

Plattform: PC, PS3 Genre: 
Onlinerollespill Alder: 16+ Utvikler: 
Sony Online Entertainment 
Utgiver: 
Sony Computer Entertainment 
