Symfoniorkesteret viser igjen hvor gode de er - full pott til nytt album
KLASSISK: 
Danser fra Kina og Madagaskar, Kurdistan og Eritrea, Cuba og Polen - Gisle Kverndokks musikk engasjerer. 
Og Stavanger Symfoniorkester viser igjen hvor gode de er. 

Gisle Kverndokk: 
Symfoniske danser. 
SSO, dir.: 
Ken-David Masur. 
Cd og Blue-ray disc. 
Utgitt på egen label. 

Til Grunnlovsjubileet i 2014 hadde Stavanger symfoniorkester bestilt et verk av Gisle Kverndokk. 
Dette verket ble fremført onsdag 30. mai samme år. 
Det var Kulturdepartementet som hadde utfordret SSO til å feire jubileet ved å legge til grunn begrepet om kulturelt mangfold. 
Kverndokk mottok fra SSO et tilbud som hadde bestemte ønsker og retningslinjer ut fra orkesterets kjennskap til musikk fra de mange etniske gruppene i Stavanger-området. 
Urfremførelsen i mai 2014 var særdeles vellykket, og verket foreligger nå på cd i en ikke mindre vellykket fremføring. 

Følelser, glede, stolthet og integritet 

Kverndokk sier selv at han ble helt forelsket i det mangeartede materialet av folkemusikk han fikk seg forelagt. 
Noe var lett å transkribere for orkesteret, andre ting var en utfordring. 
Det er da heller ikke få land som er representert i de fem dansene: 
Norge, Sverige, Polen, Hellas, Kurdistan, Madagaskar, Eritrea, Kina, Afghanistan, Iran, Cuba og Venezuela. 

Dans nr. 1 har tittelen The Sorrow of Loneliness, der introduksjonen er en vakker lengselsfull melodi fra 1300-tallets Afghanistan. 
Som en kontrast føler så dansemelodier fra Kurdistan og Venezuela. 
Vi hører allerede her at Kverndokk er en mester i å legge melodier ut i de forskjellige instrumentgrupper. 

Dans nr. 2 er en vals, der en melodi fra Madagaskar blir forent med en norsk og en svensk dansemelodi. 
Når det skandinaviske slår gjennom, er det som om vi hører ballettmusikk. 
På slutten her hører vi en vakker kinesisk melodi. 

Den tredje dansen har tittelen Songs about the Sea. 
Vi hører et gresk tema fulgt av en sang fra Kina. 
Som et bindeledd mellom disse kommer et stykke fra Iran, opprinnelig spilt på santoor, et persisk hakkebrett med en stor og dyp lydkasse, men her spilt av harpen sammen med klaver og hvislelyder fra slagverk. 
Fjerdesatsen, Dance in the Night, har som hovedtema en energisk melodi fra Kurdistan, en aftensang. 
Den kombineres med en dansesang fra Polen og en sterk rytmisk sang fra Venezuela. 
Midt i satsen hører vi en klezmer-melodi i messingen, laget av Kverndokk selv. 

Bryllup og begravelse 

Siste sats heter «Weddings and Funerals» og kombinerer, i tråd med tittelen, både det høytidelige og det sorgtunge. 
Men også en bryllupsmarsj kan være sorgtung, noe vi hører i den svenske marsjen. 
Gjennomgående er en begravelsessang fra Madagaskar og vi hører også en lidenskapelig melodi fra Cuba, samt en sang fra Eritrea. 

De velkomponerte dansene uttrykker, med Kverndokks egne ord, både følelser, glede, stolthet og integritet. 
Og SSO viser igjen hvor gode de er til å fremføre nyskreven musikk. 
