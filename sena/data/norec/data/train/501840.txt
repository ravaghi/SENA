«Gjengangere» utfordrer fordommer, men ikke sine egne
Den ambisiøse, norske fengselsfilmen begrenses av et lavt budsjett og for stor tillit til actionklisjeer. 

Jeg hadde ikke kunnet forestille meg Lene Nystrøm (kjent for mange som «Aqua-Lene») som fengselsbetjent, men i «Gjengangere» har hun en liten rolle som empatisk og moderlig tilstedeværelse blant macho menn – og hun er god. 
Heldigvis blir både mangelen min på fantasi og fordomsfullheten min utfordret i «Gjengangere», den nye filmen til den beryktede filmskaperen og multitalentet Leon Bashir. 

Filmen starter med idyll: 
Josef (Leon Bashir) kødder kjærlig med lillebror og mamma, men når han får noen sekunder alene, finner han frem en proteinpulverboks hvor han har gjemt kokain. 
Han tar litt, og lover familien sin at han bare skal «fikse noe». 
Før vi vet ordet av det er Josef i «Oslo fengsel», der han må sone etter å ha begått et grovt ran. 

Skuespiller og regissør Leon Bashir er kjent fra «Tomme tønner»-filmene, og nå er han altså tilbake med en lavbudsjettfilm som både blir solgt inn som «Norges første fengselsfilm» og som er basert på selvopplevde hendelser (Bashir har sonet en voldsdom og rømte fra et lavrisikofengsel i 2014). 

Den fjasete tonen til «Tomme tønner»-filmene er borte, men ikke tiltroen til «sjangerfilmens» skikk og bruk: 
Vi skal bli vitner til intriger og mafiakonspirasjoner, akkurat slik begrepet «fengselsfilm» lover. 

Men sjangerfilm kan underholde med glimt i øyet: 
«Gjengangere» har blant annet Henrik Ibsen som rollefigur. 
Når Josef er isolert, dukker dramaturgen opp som en fantasivenn og stiller Josef betimelige spørsmål. 

Sjangerfilm kan også gi oss dum action: 
I en sekvens får vi se en biljakt med helikoptre og hagle. 
Sjangerfilm kan tenke vågalt rundt skuespillere: 
Lene Nystrøm er troverdig som fengselsbetjent, der mer seriøse filmer kanskje ville sett på valget av henne som et «stunt». 
Men her passer hun inn: 
Nystrøm er en empatisk autoritet blant aggressive, muskuløse menn som krangler om å dominere og bestemme. 

Denne «alfahann-kranglingen» er også den dynamikken «Gjengangere» blir avhengig av: 
Josef må nemlig balansere mellom det at han ikke ønsker å fremstå som feig og ønsket om å komme seg ut av det kriminelle systemet. 
På utsiden venter en alvorlig syk mor. 
Men i tillegg venter også et annet problem; en større sum uoppgjorte penger fra bankranet og rykter om at Josef vet hvor disse pengene er. 

Selv om det lave budsjettet merkes, er det likevel gledelig å se at Bashir er en av få norske filmregissørene som tør å ty til «melodrama» – i den forstand at regissøren prøver å skape et troverdig univers, men i en innviklet og overdreven historie. 
Bashir gir plottet og rollefigurene bevegelse: 
Når filmen er ferdig er de fleste karakterene på et annet psykologisk sted enn der de startet. 
Jeg har sett langt mer seriøse filmer med langt færre ambisjoner. 

Like fullt blir det tydelig at det er mer enn det lave budsjettet som begrenser «Gjengangere». 
Når det er på tide å løse opp knutene, tyr Bashir til vendinger som er vanskelige å kjøpe. 
Ikke fordi de er overdrevne, men fordi «Gjengangere» er en film som tror at «alfahann-krangling» er en psykologisk mekanikk som gir mening overalt blant menn i det norske samfunnet. 
Dette fungerer greit når filmen fokuserer på fengselet, fordi livet bak murene er en metaforisk teaterscene – noe Henrik Ibsens tilstedeværelse eksemplifiserer. 

Men Bashir har laget en film der behovet for kontroll og økonomi er en naturtilstand – ikke årsak til problemene. 
Jeg skulle gjerne sett dette verdenssynet – enten det tilhører regissør Bashir eller rollefiguren Josef – bli konfrontert. 
Jeg fikk min forestillingsevne utfordret av filmen, men neste gang håper jeg Bashir utfordrer sin egen. 
