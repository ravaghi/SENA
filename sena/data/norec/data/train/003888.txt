Arthurs julegaverace
En herlig animert julefantasi! 

Har ikke du også lurt på hvordan nissen egentlig greier å levere pakker til all verdens barn i løpet av kun ett døgn? 

Arthurs julegaverace er en herlig animert julefantasi som gir oss svaret på dette. 

Aardman Animation, selskapet bak blant annet Wallace og Gromit, har skapt en særdeles hyggelig familiefilm, som ga meg akkurat den julestemningen jeg manglet! 

Ett avglemt barn 

Julenissen og hans team har nettopp levert alle julegavene over hele verden. 
Men så oppdages det at ett barn er glemt. 

Julenissen og hans arvtager, eldstesønnen Stig, ser ikke på det som et stort problem. 
Bare ett avglemt barn blant 2 milliarder er jo ikke så verst. 
Men yngstesønnen Arthur har en annen oppfatning. 

Han tar med seg nissebestefaren og drar ut i den gamle sleden med flygende reinsdyr for å rette opp feilen før det er for sent. 

Fryder fantasien 

Jeg liker godt måten hele nissemyten behandles på her. 
Selvsagt har også nissen fornyet seg i takt med den teknologiske utviklingen. 

Sleden er byttet ut med et romskip, en hær av kommandoalver jobber med pakking og utlevering, og avansert datateknologi benyttes for å avgjøre om ungene har vært snille eller slemme. 

Og alt foregår i et enormt nissekompleks gjemt under Nordpol-isen. 
Aardman-teamet har puttet inn mye oppfinnsomhet her, og de har en hel del å fryde fantasien min med! 

Den myke underdogen 

Jeg ser selvsagt også at historien er bygget opp på en ganske så tradisjonell måte. 
Arthur er den myke underdogen som følger sitt hjerte og kjemper for et barns lykke. 

Belønningen han får mot slutten av filmen, kommer ikke akkurat som en bombe, men hadde det ikke gått som alle hadde forventet, ville vi nok ha følt oss snytt. 

Dette er ikke filmen for de store overraskelser. 

Fornøyelig humor 

Arthurs julegaverace har fornøyelig humor for både barn og voksne. 

Historien er kanskje ikke rivende original, men den er søt, uten at regissør/manusforfatter Sarah Smith overdriver klisjébruken. 
Jeg tør påstå at ingen vil gå fra denne filmen uten å ha blitt underholdt både godt og vel. 

Arthurs julegaverace leker seg helt naturlig inn på lista over de koseligste julefilmene 
