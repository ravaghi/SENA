Karen Jo Fields:«In Your Pages» 

(Frode Records/C+C Records) 

Ikke overraskende - nok, behagelig og vakkert. 

Siden Karen Jo Fields ga ut sitt forrige album «Chase the Blue» i 2003 har det skjedd store forandringer i livet hennes: 
Hun er blitt skilt, hun har innledet et nytt lidenskapelig forhold, som også har tatt slutt, og hun er blitt mor. 

Mye stoff å hente her for en låtskriver av Fields' melankolske kaliber, skal man tro. 
Heldigvis har hun løst disse sine «ups and downs» på en elegant måte - uten å bli for selvutleverende - på det nye albumet. 

«In Your Pages» holder seg i den samme silkemyke gitarbaserte, og ofte strykerakkompagnerte visepop-leia som hennes to tidligere plater. 
Den byr i så måte ikke på så mange store overraskelser. 
Men Fields' glassklare stemme smyger seg behagelig inn øregangene. 
Arrangementene med strykere, klarinetter og fløyter er smakfullt satt sammen. 

Og selv om noen melodier kan helle mot det anonyme, er f.eks. tittelsporet, som mange sikkert har hørt på radio allerede, kanskje denne høstens aller fineste låt. 
Pluss også for strykekvartettversjonen av Leonard Cohens «Famous Blue Raincoat». 
