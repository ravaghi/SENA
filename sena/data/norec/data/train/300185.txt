Friskmeldte metalveteraner
«Selv om Borknagar aldri har vært borte, kan vi tillate oss å kalle dette et fint comeback». 

|||ALBUM: 
Det er ikke til å feie under teppet at de siste platene fra Borknagar ikke hører med blant bandets mest inspirerte verk. 

Nå kan det imidlertid se ut som det er på tide med en friskmelding. 

Etter «Universal» å dømme høres det i alle fall ut som om gjengen har funnet tilbake til noe av den gløden som gjorde «The Archaic Course» og «Quintessence» til fine alternativer til den mørke og mer puristiske ekstremmetalen. 

NaturbilderÅpningssporet «Havoc» er utvilsomt av de bedre kreasjonene Borknagar har lagt i bordet på lenge. 

Med sine nærmest jagende melodier og intense driv, slenger den deg ut på tur blant bratte fjellskrenter og spektakulære naturbilder. 

Temperaturmessig representerer den det energiske ytterpunktet. 

Brorparten av materialet kretser rundt den mer progga siden til Borknagar, satt i system av bandets velkjente akkordsignatur. 

Det betyr likevel ikke sekstetten går stille i dørene, Vintersorg synger bedre og mer innbitt enn på lenge og gjengen passer på å spe ut de mest sødmefylte melodilinjene med noen tempofylte brekk her og der. 

Mektig avslutning«Abrasion Tide» står stødig som en slags oppsummerende midtakse i platen, mens ingen ringere enn tidligere Borknagar-vokalist og nå eks-Dimmu Borgir-bassist, Simen Hestnæs, låner sin vevre stemme til det mektige avslutningssporet «My Domain». 

Selv om de aldri har vært borte, kan vi tillate oss å kalle dette et fint comeback. 
