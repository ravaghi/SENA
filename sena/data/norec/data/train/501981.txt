Storslått og gammelmodig om finsk krigstraume
«Unknown Soldier» viser hvilke konsekvenser storpolitikken får for frontsoldaten. 

Som alle gode krigsfilmer er «Unknown Soldier» i bunn og grunn en antikrigsfilm – slik Väinö Linnas roman var. 
Dette er tredje gang Linnas store epos blir til film, i det som også er Finlands mest påkostede film noensinne. 

Handlingen utspiller seg under «fortsettelseskrigen» som fulgte ikke lenge etter vinterkrigen i 1939/40. 
Vinterkrigen kom som følge av Stalins angrep på Finland, få måneder etter at annen verdenskrig brøt ut. 
Resultatet var at Finland måtte gi fra seg Karelen og Petsamo-distriktet – et område langt større enn det Sovjet opprinnelig krevde for å lette forsvaret av Leningrad, i tilfelle Nazi-Tyskland skulle angripe. 

Da Tyskland så angrep Sovjet, allierte Finland seg med Hitler i en ny krig for å få tilbake de okkuperte områdene. 
Dette lyktes de med, bare for å få ordre om å fortsette videre østover, inn i Sovjet. 

Den finske borgerkrigen i 1918 hadde ført til en intern splittelse Vinterkrigen la lokk på. 
Nå blusset splittelsen opp igjen som følge av ordren om å fortsette felttoget. 
Misnøyen var stor både blant sivilbefolkningen og soldatene – en misnøye som reflekteres i filmen – blant annet gjennom antiautoritære holdninger og ordrenekt. 

En fremstående eksponent for dette er småbrukeren og korporalen Rokka (Eero Aho). 
I en fortelling som handler mer om kollektivet enn enkeltmenneskene, står han ut, sammen med et par andre menn av ulik rang og støpning. 
Som Løytnant Koskela (Jussi Vatanen), også han en fattig bondesønn. 
To av flere uhyre velspilte roller, og to av flere fascinerende skikkelser. 

Rokka og de andre; noen bare uerfarne tenåringsgutter, inngår i et mitraljøsekompani vi følger fra krigens begynnelse i 1941, til den fikk sin avslutning i 1944. 

På mange måter er dette en særdeles gammeldags krigsfilm, like ned til kartet som viser fremrykningen mot øst, og klisjefylte flashbacks av kjærester og et liv i fredeligere tider. 
Vi ser heltemot, taktisk dristighet og seiersrus, men kommer også tett på krigens kaos, utmattelse, angst og død. 
Det gjør at «Unknown Soldier» også er en trist, gripende og ofte opprørende film, intens til det klaustrofobiske i enkelte scener, og uhyre realistisk. 

Filmen ble laget til Finlands 100- årsjubileum som egen stat, og har i så måte klare aspekter av nasjonsbygging og feiring av selvstendighet og særpreg. 
Samtidig dekkes ikke de ubestridelige, historiske fakta over. 
Det er i større grad en film som viser prisen enkelte betalte for den nasjonale selvstendigheten. 

Mens hjemmepublikummet får se en tre timer lang film, er den internasjonale versjonen kuttet ned med tre kvarter. 
Det var helt nødvendig, filmen er fremdeles for lang, og følger litt for nitid soldatenes felttog og påfølgende stillingskrig i de finske skogene. 
Dermed blir den til en viss grad en film for dem som er spesielt interessert i krigsfilm og krigshistorie, eller historie generelt. 

Men den har også øyeblikk av filmatisk skjønnhet og dyp menneskelighet. 

Det som er helt ubegripelig, er at distributøren har sendt filmen ut på det norske markedet med engelsk tittel, gitt at «Ukjent soldat» er en roman veldig mange – særlig i målgruppen – kjenner svært godt til. 
