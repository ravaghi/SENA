Mac: iMovie '08
Den nye iLife-pakken fra Apple inneholder en helt ny utgave av iMovie. 
Vi ga den litt å tygge på med AVCHD, HDV og litt av hvert annet. 

Å holde på med video er som regel en opplevelse med svært mange sider. 
Det spenner seg fra det svært enkle og hyggelige til store frustrasjoner over apparater og programmer som ikke vil jobbe sammen. 

LES OGSÅ: 

Dagens kameraer er ganske imponerende, og kan under heldige omstendigheter levere resultater som kan matche eller overgå mye av det man ser på TV. 
Spesielt gjelder dette HD, som ikke mange har tilgang til i spesielt stort utvalg fra de man kjøper TV-sendingene fra. 

Det siste på kamerafronten er HD-kameraer med innebygd harddisk. 
Det er praktisk og lettvint når man skal gjøre opptak, og kapasiteten tilsvarer flere kassetter enn man ønsker å holde orden på. 

Vi har tidligere testet noen av disse kameraene, du finner artikkelen her. 

Vi har også testet forskjellige alterative programmer for redigering av AVCHD på PC, og denne artikkelen finner du her. 

Hva tilbyr Apple? 

Men Apple har jo alltid vært frampå med gode og ikke minst svært brukervennlige løsninger for videoredigering. 
Den nyeste kreative pakkeløsningen iLife '08 som kommer med alle nye Mac'er byr på en helt ny variant av iMovie. 
Apple fotalte pressen nylig at bakgrunnen for denne utgaven var at en av utviklerne av Apples profesjonelle videoredigeringsprogram 
- Final Cut Pro - gjerne ville gjøre en kjapp og grei redigering av sine AVCHD-opptak med iMovie, og fant ut at det verken fungerte eller var tilrettelagt på en tilfredsstillende måte. 

Resultatet var at han gikk i gang med en ny versjon, vi mistenker at denne er basert på samme kildekodemateriale som Final Cut Pro, som angriper problemene på en helt annen måte. 

(At all programvare for videoredigering har samme kodebase er nok også en sterk motivasjon hos de som bestemmer slikt i Apple...) 

Derfor installerte vi iLife '08 på vår MacBook Pro og fyrte opp iMovie '08. 
Vårt Sony HDR SR7E ble koblet til en av USB-portene og satt til å åpne harddisken og vi ventet i spenning. 
Etter noen nervepirrende sekunder rapporterte iMovie at et kamera var funnet, og alle opptakene dukket opp i importvinduet. 

Så langt en studie i brukervennlighet. 

Vi fikk så valget mellom å importere HD-materialet i 960x540 eller 1920x1080 format. 
Det ble anbefalt å bruke det "lille" formatet, på grunn av plasshensyn. 
Vi kunne også få problemer med avspilling, mente programmet. 
Vi lot oss ikke overtale, men valgte full oppløsning. 

Så satte kverna i gang. 

Vi ventet og ventet. 

Det var til sammen 9:06 minutter opptak som skulle inn og dette tok 14:31 minutter å tygge og tilrettelegge for maskinen. 

Til sammenligning tok import av 2:31 min SD MPEG2 video fra samme kamera (omtrent som vanlig DVD-kvaliltet) bare 1:18 sek. 

Men på AVCHD-importen måte vi altså vente lenge - veldig lenge! 
På PC-løsningene vi har testet tar det ikke mange sekundene å overføre dataene fra kameraet, og inn i programmene tar det heller ikke plagsomt lang tid i begynnelsen av prosessen. 
Det var først underveis og ved endelig koding til ønsket format at ting tok tid. 

Over til turbo! 

Men når videomaterialet først var tygget, opplevde vi videre håndtering av klippene i en helt annen sfære. 
Raskere og mer direkte respons for video har vi rett og slett aldri opplevd! 

Alle klippene legger seg etter hverandre i oversiktsvinduet, og du bare beveger musen sidelengs over dem - da hurtigspoler du direkte både i det lille klippet under musepekeren og i redigeringsvinduet. 
Lynraskt! 
Også i fullskjerm, da får du en stripe i bildet hvor du velger posisjon. 

For å velge hva du skal bruke er det bare å klikke og dra slik at den gule rammen markere utsnittet - og slippe det i prosjektvinduet. 
Om det er i en sekvens eller over flere sekvenser spiller ingen rolle - du velger begynnelse og slutt og det er det. 
Fintrimming kan du hele tiden gjøre om igjen på det du har valgt og lagt i prosjektet. 

Du ser også hva du har brukt av råmateriale, det er markert med streker over råklippene. 

Avspilling i normal hastighet skjer med et dobbeltklikk eller mellomromstasten, men du kan bruke musa så raskt eller sakte du vil over filmbitene og overgangene i alle undervinduene, for å fin-sjekke klipp og overganger osv. 

Videre redigering, som teksting, efektoverganger, fargejustering gjøres like elegant og direkte, uten ventetid. 
Du kan beskjære og rotere utsnitt, både for video og stillbilder, Ken Burns-effekten er selvsagt også på plass. 

Generelt er det ikke overflod av "kreative" verktøy, noe som egentlig passer bra i en løsning som denne. 
De fleste profesjonelle er svært sparsomme med slikt, og en hjemmevideo uten effekter blir som regel langt bedre enn med... 

Hva gjør du med videoen? 

Tidligere var det som regel brenning av DVD som var målet for videoredigering. 
I dag er det bare ett av mange alternativer. 
For vår egen del brenner vi svært lite DVD, vi lagrer heller opptak på husets filserver. 
Derfra kan vi se alt på PCene - eller Mac'en - og på plasmaen som er koblet til stuePCen. 
Noe overføres også til iPod, og i blant kan det være aktuelt å legge ut noe på nett. 

Alle disse valgmulighetene pluss eksport til YouTube finner du praktisk presentert i eksportmenyen, og vil du ha enda flere avanserte alternativer finner du dem under eksport til QuickTime. 

Men full HD fant vi ingen mulighet til å eksportere... 

Eksport av en 5:04 minutters video i 960 x 540 tok 12:50 minutter og ble 145 MB stor, den tok bare 22 sekunder å overføre til husets server. 

Avspilling av m4v-filen håndteres utmerket av iTunes eller VideoLan og den ser faktisk helt ok ut i fullskjermmodus på vår 24-tommers skjermen med 1920 x 1200 oppløsning. 
Trikset er bare å sette seg litt unna :-) 

Konklusjon 

Det tar tid å få materialet inn i iMovie, og tilsvarende å få det ut til det endelige formatet. 
Men selve redigeringen er en fryd! 
Vi har aldri opplevd lignende respons noen gang på video, uansett maskinvare og plattform. 

Mer om iMovie '08 finner du her. 
