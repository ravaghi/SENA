The Next Three Days
Med blind kjærlighet som drivkraft. 

The Next Three Days er en amerikansk blåkopi av den franske filmen Alt for henne, som gikk på kino i 2009. 

Har du sett den, er det ingen grunn til å se den nye versjonen, med mindre du er stor fan av Russell Crowe. 
For nye seere er historien imidlertid et slagkraftig drama om mannen som er villig til å gjøre alt for kona. 

Det høres kanskje rørende romantisk ut, men blir mer dramatisk enn søtladent. 

Uskyldig fengslet 

Historien foregår i Pittsburgh i USA. 
John (Russell Crowe) er overbevist om at kona Lara (Elizabeth Banks) er uskyldig fengslet for mord. 

Han godtar ikke at de må leve adskilt resten av sine liv, og begynner å pønske ut en plan for hvordan dette kan forhindres. 

Hvor langt er John villig til å gå for kvinnen han elsker? 

Fenger godt 

Filmen åpner kanskje i roligste laget, men dette utgangstempoet øker kontrasten når dramatikken bryter løs i siste del. 

Siden jeg har sett den franske originalen, vet jeg nøyaktig hva som skal skje, men jeg merker at historien fenger godt også denne gangen, selv om manusforfatter og regissør Paul Haggis ikke har gjort store forandringer. 

Velskrevne og velspilte figurer settes inn i en ramme, som til tross for høydramatikk, virker troverdig. 

Lavmælt Russell Crowe 

Russell Crowe spiller John som en hverdagsmann som setter seg selv i en uvanlig situasjon. 

En av filmens styrker er at den får meg som tilskuer til å tenke på hvordan jeg ville angrepet et lignende dilemma. 
Crowe spiller lavmælt, men målrettet. 

Filmen viser ikke alltid nøyaktig hva han planlegger, men lar oss forstå hva som foregår, og motivasjonen bak. 

Blind kjærlighet 

Det finnes scener i The Next Three Days der dramatikken kanskje overdrives, i den forstand at jeg ikke forstår resonnementet bak alle handlinger. 

Historien skildrer også politiarbeid som er for godt til å være sant, og omvendt. 

Men til syvende og sist liker jeg filmen for dens lite unnskyldende holdning til Johns gjerninger, med blind kjærlighet som drivkraft. 
