Nerdene på låven
Det er mye fint og rart å hente på Saint Etiennes juleplate A Glimpse Of Stocking. 

De har aldri noensinne sluttet å være bra, Saint Etienne, men et stykke unna den populærkulturelle radaren har de vel lusket seg siden storhetstida på nittitallet. 
Bandet gjør imidlertid det de alltid har gjort: 
Lager og gir ut briljant, tungt referensiell og ofte rørende popmusikk med tidløse kvaliteter og et fintjuna øre for rørsler i samtida. 

Om noen skulle være i stand til å lage en sexy, morsom og smart juleplate med akkurat den nøye tilmålte dosen emosjonell ballast som skal til, er med andre ord ikke disse to britiske musikkjournalistene og trumfkortet deres, chanteuse Sarah Cracknell, noe dårlig kort. 

A Glimpse 
Of Stocking, som vel allerede er utsolgt fra bandets hjemmeside, inneholder en rekke fabelaktige øyeblikk. 
En ting er hvordan bandet med den største ro og eleganse turnerer i utgangspunktet risikable prosjekter som Cliff Richards "21st Century Christmas" og Chris Reas notoriske hymne til tørre bensinstasjonpølser i snødrivet langs motorveien, "Driving Home For Christmas", og etterlater dem henholdsvis uforutsett kul og gåsehudfremkallende vakker. 

Også originalkomposisjonene på albumet, som er i et klart overtall, har mye for seg. 
To av de beste har vært tilgjengelig på gromutgaven av Tiger Bay (1994) en stund, uten at det skal brukes mot dem - begge passer godt inn i sammenhengen. 
Verre er det med den mer sammenraskede følelsen som preger enkelte av sporene, som instrumentalsnutten "Snowbound On The South Bank" og The Doors-coveren "Wintertime Love". 

Pyttsann, det er ikke så farlig. 
Med høydpunkter som herlig rånete "Come On Christmas" og den skimrende synthkaramellen "Welcome Home" må A Glimpse Of Stocking uansett tåle noen runder i ribbetåka denne julen. 
