MSI DR8-A
Nå har også 8x brenneren fra MSI dukket opp, og vi har testet. 
Kan den måle seg med den overlegne ytelsen til Plextor? 

Hittil er det bare Plextor som har levert 8x DVD-brennere her hjemme, selv om både Nec og Sony har annonsert brennere som støtter denne hastigheten med levering i svært nær framtid. 
Waitec har til og med annonsert en 16x-brenner, men levering og pris er ukjent. 

LES OGSÅ: 

Men MSI vil også være med i racet, med modellen DR8-A som støtter 8x på DVD+R, og vi har hatt den på testbenken. 

Valg av media 

OPPDATERT: 
Da vi skulle testePlextor sin 8x brenner, var det ingen 8x plater på markedet. 
Dette spilte imidlertid ingen rolle, fordi den var laget for å oppnå topphastigheten på tilgjengelige 4x media. 
Dette fikk vi bekreftet, og den klarte å brenne 2 GB på 4 minutter og 16 sekunder - rundt 2 minutter raskere enn 4x-brennere. 
Du kan lese hele testen her. 

Nå er 8x DVD+R plater tilgjengelige, men vi testet først MSI-brenneren med de samme 4x platene som vi brukte på Plextor. 

Lesing og ripping 

Før vi testet brenning, testet vi lesing av DVD og CD-plater samt ripping av musikk-CD. 
Her fikk vi gode resultater, med en topphastighet på 5 744/KB sekund på CD, og en gjenomsnittshastighet på 25.2X 
(3 780 KB/sekund). 
DVD lesehastigheten steg jevnt utover platen og kom opp i hele 12 711 KB/sekund på slutten. 
Dette gir et gjennomsnitt på 6,1X. 

Ripping av musikk klarte den på 2 minutter og 43 sekunder, som er en god tredje plass. 

Brenning 

Brenning av CD er spesifisert til 40x, og den klarte testfilen på 3 minutter og 11 sekunder, som er andre plass etter begge Plextor sine brennere som deler førsteplassen med 2 minutter og 58 sekunder. 

Brenning av 2 GB DVD-R på 4x klarte den på 7 minutter og 32 sekunder, som er midt på treet. 

Overskriving av DVD+RW på 4x var raskere, her klarte den 2 GB filen på 7 minutter og 5 sekunder, og dette er 51 sekunder raskere enn Plextor! 

Her brukte Plextor aøtså 7 minutter og 56 sekunder, mens 2,4x brennerne bruker rundt 11-12 minutter på den samme jobben. 

Men hva med 8x brenning av DVD+R? 
Klarte MSI å utkonkurrere Plextor her også? 
Dessverre, den var sjanseløs. 
Til tross for at Nero og brenneren var enige om å brenne på 8x var raskeste vi målte på 4x plater 5 minutter og 59 sekunder, og det er langt unna de 4 minutter og 16 sekundende vi tidligere klokket inn Plextors 8x brenner på. 

Men hva med 8x plater? 
Brenning av vår 2 GB fil brukte fremdeles 5 minutter og 59 sekunder, altså ingen forskjell. 
Var det først ved lengre filer at den høye hastigheten kom inn i bildet? 

Vi testet så brenning av 4 GB på 4x, det tok 13 minutter og 33 sekunder. 
Men på 8x var vi nede i 9 minutter og 58 sekunder! 
Tre og et halvt minutt bedre, det er absolutt noe å ta med seg. 
Likevel er det et par minutter svakere enn Plextor, som kom i mål på 7:59 på brenning av 4 GB. 

Så MSI DR8-A 8x kommer først til sin rett når du begynner å fylle opp platen. 

Programvare 

Programvaren er den samme som mange andre leverandører tilbyr, og består av Nero versjon 5 for brenning, PowerDVD for avspilling av DVD, og Sonic MyDVD og ArcSoft ShowBiz for redigering og brenning av video. 
En utmerket samling programvare. 

Konklusjon 

Brenneren er jevnt over blant de raskeste, og svært rask på DVD+RW. 
Den er dessuten vesentlig rimeligere enn Plextors 8x brenner. 
