Namco Museum
SPILLTEST: 
Er det mulig å bli lei av klassiske arkadespill? 
Namco tror ikke det, og slipper sitt museum på PSP. 
Vi prøver! 

Namco Museum-spillene har vært tilgjengelig i en årrekke, på så godt som alle tenkelige plattformer. 
Få spillselskap kan vise til et såpass imponerende katalog med arkadeklassikere, og Namco har uten tvil vært flinke til å melke den økende retro-interessen. 

LES OGSÅ: 

Samtidig er det få plattformer som er bedre egnet til slik rask og enkel spilling som PSP. 
Det er greit nok å fyre opp en arkadeperfekt port av Galaga på storskjerm i stua, men det hører liksom enda mer hjemme å ta en kjapp runde på bussen eller flyet. 
PSP er sånn sett et perfekt sted for Namco å lasere en ny retrosamling. 

Ikke minst er Namco Museum Battle Collection, som er pakkens fulle navn, mer omfattende enn mange av de tidligere variantene. 
Her har vi først og fremst 16 konverteringer av arkadeklassikere, men også fire mer grafisk avanserte versjoner av klassikere. 

Blant de direkte portene finner vi selvfølgelig Pac-Man, Galaga, Galaxian, Dig Dug og Rally-X, men også mer obskure (i alle fall for oss) titler som Rolling Thunder eller The Tower of Druaga. 
Det er gjerne de aller mest klassiske spillene som fenger mest, fra tiden der alt dreide seg om raske reflekser, og det eneste målet var å få samlet flest mulig poeng. 
Selv om vi selvsagt har spilt disse klassikerne et uttall ganger, er den uforklarlige, enkle sjarmen fremdeles noe vi faller for. 

Akkurat som originalen 

Emuleringen av spillene virker til å være temmelig feilfri, men et par mindre justeringer er lagt til. 
Du kan for eksempel blåse opp bildet under spilling, for å fylle hele skjermen til PSPen. 
Dette reduserer imidlertid bildekvaliteten betraktelig, og tiltaler oss overhodet ikke. 
Men så lenge du spiller i vanlig modus, ser det ut akkurat som i gamle dager, og akkurat som forventet. 
En annen mulighet er også å spille vertikalt, der PSPen holdes på høykant, noe som passer enda bedre til flere av titlene. 

Spillbarheten er jo strengt tatt unødvendig å diskutere. 
Dette er ren retro-moro, du har mest sannsynlig spilt de fleste av disse før, men som sagt  det er lett å falle for dem igjen. 
Spesielt hvis du husker tilbake til de gamle arkadehallene. 

Ansiktsløftning 

Fire av spillene har imidlertid fått en remake, og fremstår nå i en mer moderne grafisk og lydmessig drakt. 
Vi snakker om Pac-Man, Galaga, New Rally-X og Dig Dug. 
For det første er den visuelle siden betydelig mer fargerik, med helt nye bakgrunner, polygonal oppbygning, avanserte animasjoner og så videre. 
Men spillbarheten er også respektfullt fikset på. 
Det synes kanskje aller mest i Pac-Man, som har fått en hel rekke nye brett og oppgraderinger. 
De andre titlene har også gjennomgått større eller mindre forandringer, og vi skal innrømme at vi ble fenget av disse i nesten større grad enn originalene. 

Det er ingen ekstramateriale på disken ved siden av disse til sammen 20 spillene (til tross for navnet, mangler utgivelsen selve museet), men innholdet og utvalget er jo fremdeles meget imponerende. 
Til tross for at ikke alle spillene er like underholdende i dag som for 20 år siden, er Battle Collection en fin, liten samling som bør finne plass i hyllen til de fleste retrointeresserte. 
Ikke minst fordi det rett og slett passer så utrolig bra til en PSP og spilling på farten. 
