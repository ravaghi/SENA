PÅSKEKRIM:Spennende roman om svensk sekt i tåka 

BOK: 
«Sekten på Tåkøy» har blitt en spennende roman, men merkelappen «krim» passer ikke. 

Mariette Lindstein: 
Sekten på Tåkøy. 
Oversatt av Jørn Roheim. 
535 sider. 
Gyldendal. 

På en øy i den svenske skjærgården styrer en sekt på et gammelt gods. 
Sektens karismatiske leder, Franz Oswald, har snekret sammen en new age-aktig livsfilosofi, kalt ViaTerra. 

Student Sofia Bauman blir fascinert av Oswalds filosofi, og sjarmert av mannen selv. 
Hun aksepterer hans tilbud om å bli bibliotekar på godset. 
Etter hvert oppdager hun at det foregår mye som ikke tåler dagens lys. 
Hun angrer på at hun tok jobben og ønsker å dra hjem. 
Men Oswald styrer med jernhånd, ingen får reise – det blir satt opp elektrisk gjerde rundt hele eiendommen. 

Du kan tenke deg hvordan det går. 
Sektlederen blir stadig mer diktatorisk, brutal og paranoid. 
Spenningen stiger når Sofia endelig prøver å rømme. 
Forfatter Mariette Lindstein vet hva hun skriver om. 
For boken er basert på 25 år med egne opplevelser i den omstridte Scientologikirken. 

Men hva har dette med krimlitteratur å gjøre?Wikipedia: 
«Kriminallitteratur defineres gjerne som fortellinger om forbrytelser – som oftest drap – og oppklaringen av dem». 
Det hintes riktignok til drap i denne romanen, men det er langt nede på lista over hva boken handler om. 
Og oppklaringen av de gamle drapene kommer Sofia aldri skikkelig i gang med. 
Krim er så populært nå, at merkelappen klistres på likt og ulikt. 

Boken har også islett av det som kalles for «dameroman». 
I begynnelsen er det mye snakk om at godset er hjemsøkt, om den stakkars grevinnen som bodde der og så videre. 
Sofia vil skrive bok om alt det magiske og tragiske som har skjedd på godset. 
Men den tråden droppes etter hvert. 

Innimellom hovedhandlingen er det småkapitler i kursiv. 
Disse er ganske uforståelige i begynnelsen, men det går seg til. 

Ellers skriver Lindstein en god del om kjærlighet, samliv og seksuell trakassering/kjærtegn: 
«Før de kom helt bort til anneksene, kjente hun så vidt hånden hans på det stedet der hoftene møter ryggen og nervene samles. 
Berøringen tok nesten pusten fra henne». 

«Sekten på Tåkøy» er skrevet på en veldig kvinnelig måte, ikke at det er noe galt med det. 
