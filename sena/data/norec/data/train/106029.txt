Beach House:«Teen Dream» 

(Bella Union/Tuba) 

Tvekjønnet triumf. 

Mmm, det er noe eget med sånne tilsynelatende uskyldsrene gutt/pike-duoer. 
Særlig de som lager smektende, rentklingende pop, tilsynelatende bekymringsfri. 
Beach House fra Baltimore gjør det, men som du skjønner ulmer det under overflaten her. 
På ypperlig vis. 
Se opp for billige David Lynch-referanser. 

Det er både Nico-æra Velvet Underground og mørk Fleetwood Mac i musikken deres, ispedd androgyn alternativestetikk à la åttitallet. 
Overflaten er blank, gitarene skimrende, sangene sakte og dype. 
De strekker ut en hånd også: 
«Norway» skrev de på toget fra Bergen til Oslo, og den beviser at duoens lynne er som skreddersydd for oss og denne, vår mørke tid. 

BESTE LÅT: 
«10 Mile Stereo» 
