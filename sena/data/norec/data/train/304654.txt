Spis, drikk og vær glad - hos Solveig Kloppen
Nok et TV-program om kjendiser som lager mat. 

ANMELDELSE: 
Jeg regner med at en eller annen medieforsker skriver på en oppgave om matens plass i moderne TV-underholdning. 
Antall kokker og angivelige mateksperter i beste sendetid har økt betydelig. 

Det kan synes som om alle som er «glade i å lage mat» er velkommen på skjermen. 
Forutsatt at de også er kjendiser på en eller annen arena. 
Programmet «4-stjerners middag» er et eksempel. 
Det er inne i sin sjuende sesong. 
i løpet av våren skal 44 kjendiser diske opp. 

Hjemmekoselig 

Om de ikke er kjendiser, blir de det i diverse former for reality-serier, der det også spises og drikkes over en lav sko. 
I programmet «Hver gang vi møtes» er det musikalske knyttet til lunsj og middag. 
TV-kokker med Eivind Hellstrøm i spissen dukker opp i stadig flere sammenhenger, med kjente og ukjente mennesker. 

I kveld starter TV2-serien «En kveld hos Kloppen». 
Den sjarmerende Solveig Kloppen åpner hjemmet sitt på Nedre Tåsen for 24 gjester, fordelt på åtte programmer. 
I hvert fall de tre første av dem er tatt opp om sommeren, slik at gjestene kan nyte både et hjemmekoselig og ikke altfor prangende kjøkken og en velstelt, liten hage. 

En, to, tre 

Tre gjester. 
Som i eventyrenes dramaturgi. 
Først den lille bukken Bruse med forretten, dernest den mellomste med desserten og til slutt den store med middagen. 
I kveld kommer venninnen Ingrid Gjessing Linhave fra Nytt på Nytt, en som er «kongelig uten å være kongelig», nemlig Ole Robert Reitan fra REMA 1000 (med sponset mat) og «en myteomspunnet legende», Hans Wilhelm Steinfeld fra det private næringsliv. 

Lykkelig gift 

Ingrid lager ostesmørbrød (tihi) med kakeformer, Ole Robert slår til med tilslørte bondepiker (hemmelig oppskrift!) og Hans Wilhelm har med ingredienser til en vaskekte Borsj, rødbetsuppe kjent fra Russland (men HWS mener at den egentlig er ukrainsk). 

Innimellom matlagingen prates det litt, forsøksvist intimt, om kjærlighet. 
Alle er lykkelig gift, i henholdsvis 10, 17 og 28 år. 
Det spises, drikkes og til slutt blir det sunget med Ole Robert ved pianoet (heldigvis en svært kort sekvens). 

Uten mål og mening 

That's all, folks. 
Neste gang kommer Kjetil Jansrud, Silje "SiLyA" Nymoen og Truls Svendsen, og da blir det litt villere, særlig med de to sistnevnte. 
Deretter; Per-Kristian Foss, Klaus Sonstad og Anita Krohn Traaseth som roer det hele ned. 

Programmet er i verste forstand harmløst og uten en bærende, tematisk idé. 
Selv fluer på veggen kan kjede seg i blant, selv om programlederen og gjestene i utgangspunktet er fargerike, morsomme og interessante. 

De må bys på større utfordringer enn å spise, drikke og være glade. 
