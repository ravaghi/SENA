Righteous Kill
Uinspirert og halvhjertet 

Å se Robert 
De Niro og Al Pacino sammen på film har lenge vært en våt drøm for mange filmelskere. 
De hadde en scene sammen i ”Heat”, men det er mange år siden. 

Nå har de endelig gjort en hel film sammen, men det er leit å melde at ”Righteous Kill” ikke akkurat glimrer av storhet, ikke engang av det fordumse slaget. 
Den virker uinspirert og halvhjertet, med to hovedrolleinnehavere som ser ut til å være mette og fornøyde. 

Planter bevis 

Vi møter to gamle politimenn i New York som er lei av å se mordere og voldtektsmenn gå fri. 
Turk (Robert De Niro) planter et bevis fra en annen sak hos en barnemorder, slik at han får en livstidsdom. 

Hans partner, Rooster (Al Pacino), er i mot det, men holder tett. 
Så begynner flere kriminelle å dø rundt om i byen, og ting tyder på at en politimann står bak. 

Lett å løse 

Filmen begynner med at Robert 
De Niros figur tilsynelatende innrømmer mordene og forteller om bakgrunnen for de ekstreme handlingene. 
Det blir åpenbart at resten av historien fortelles i flashbacks, så vi ser historien med en sannsynlig løsning i sikte. 

Men det er like åpenbart at dette umulig kan være løsningen, og da er det ikke mange alternativer igjen. 
Gåten er altså altfor lett å løse, selv om regissør Jon Avnet gjør så godt han kan å holde oss forvirret så lenge det går. 

Eldre og avslepne 

De Niro og Pacino kan fremdeles sitt håndverk, det er det ingen tvil om. 
Men det synes at de har blitt eldre, og mer avslepne. 
Den rå nerven de viste hver for seg i 1970- og 80-åra er for lengst fordunstet. 

Filmens forsøk på å sprite opp sine noen-og-60-åringer blir nesten latterlig. 
De Niro løfter vekter. 
De Niro har voldsom sex. 
De Niro slår til og med en home run. 
Alt dette skjer i løpet av få minutter, og vi forstår at filmen forsøker å fortelle oss noe som vi ikke tror på. 

Magien uteblir 

”Righteous Kill” er ingen kalkun, men med store navn som De Niro og Pacino på plakaten er det ikke til å unngå at forventningene blir høye. 
Urealistisk høye. 
Men filmen har et for dårlig manus, og mangler nerve. 

Vi kan kanskje ikke forvente at to av historiens største skuespillere skal lage magi i hver eneste film. 
Den uteblir i alle fall i ”Righteous Kill”. 
