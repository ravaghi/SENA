Müller satte Ronaldo i skyggen da Tyskland knuste Portugal
(Tyskland-Portugal 4-0) 
På forhånd ble det snakket om en kamp mellom Cristiano Ronaldo (29) og Tyskland. 
I etterkant kan man med fasiten i hånd si at det var Thomas Müller (24) mot Portugal. 

«We wanna play this side», sa Cristiano Ronaldo til dommer Milorad Mazic og pekte over på banehalvdelen hvor Tyskland sto oppstilt før avspark. 
Portugiseren vant den første duellen med motstanderkaptein Phillip Lahm: 
Myntkastet. 
Han fikk viljen sin. 
Men derfra og ut gikk alt på tverke for Ronaldo og Portgual. 

For selv om superstjernen fra Madeira kom til kampens første store mulighet - et skudd fra kloss hold som ble reddet av Manuel Neuer etter seks minutter - skulle alt handle om Tyskland og spesielt Thomas Müller på Arena Fonte Nova i Salvador. 

24-åringen scoret tre av målene i storseieren i gruppe Gs åpningskamp - det første fra straffemerket og de to siste etter returer fra Portugal-keeper Rui Patricio. 

Dermed forsatte Müller der han slapp i forrige VM - da han han ble toppscorer i Sør Afrika med fem mål og samtidig ble kåret til turneringens beste unge spiller. 

Samtidig noterte han seg for karrierens åttende VM-mål, en tangering av legenden Diego Maradonas antall. 

– 
Tre mål i åpningskampen i et VM mot en slik motstander er naturligvis stort. 
Det gir et løft når man tar ledelsen etter bare 12 minutter, sa Müller til nyhetsbyrået DPAetter kampen. 

- Pepe skulle hatt juling 

I tillegg til de tre målene mot Portugal var det dessuten den tyske Bayern-stjernen som fikk Paulo Bentos lag redusert til ti mann like etter halvtimen spilt. 

Pepe klarte nemlig på sedvanlig å stjele oppmerksomheten i et par minutter - hans siste før han måtte ta en tidlig dusj. 
På stillingen 2-0 til Tyskland plantet den hissige midtstopperen først hånden i ansiktet til Müller. 
Da Müller tok telling etter duellen, bøyde Pepe seg ned og skallet til den sittende tyskeren. 

En idiotisk reaksjon fra Real Madrid-spilleren. 

- Pepe er ufin. 
Han skulle hatt juling én gang. 
Han skulle fått en spiller mot seg som var like stygg som han er med andre, sa Kjetil Rekdal i VGTVs VM-studio. 

Sekunder senere dro dommer Mazic frem det røde kortet. 
Dermed måtte Portugal spille de siste 53 minuttene med ti mann. 

- Det er historien som innhenter Pepe. 
Dommerne har sett ham gjøre sånt før. 
Det er det som feller ham. 
Igjen. 
Dette er summen av mange episoder med han på fotballbanen, sa Rekdal. 

Han fikk støtte av VGs kommentator Truls Dæhli. 

- Hvorfor bøyer han seg ned og dytter på hodet. 
Han gjør alt han kan, uten å skalle. 
Jeg mener det er rødt, sa Dæhli. 

Portugals Pepe er kjent for å miste hodet. 
VGs VM-ekspert 
Kjetil Rekdal mener historien er med på å felle ham. 

Müller viste klasse 

På det tidspunktet hadde Pepe allerede rukket å tape en viktig duell foran eget mål: 
Mats Hummels knuste portugiseren i lufta og stanget inn 2-0 etter en Toni Kroos-corner like etter halvtimen. 

20 minutter tidligere presenterte Müller seg for første gang. 
Han satte straffen sikkert i mål etter at Mario Götze hadde blitt felt av João Pereira. 

Så - like før pause - scoret han sitt andre og Tysklands tredje for kvelden. 
Det fikk Kjetil Rekdal til å finne frem superlativene. 

- Müller er en atlet av dimensjoner, skrøt Vålerenga-treneren. 

Tolv minutter før full tid var hat tricket fullbyrdet. 

- Det er ingen overraskelse at Müller er god. 
Han er en drøm å ha i laget ditt. 
Han gjør alltid en solid jobb, scorer mål, jobber for laget og leverer stort sett bestandig, sa Rekdal. 

Der Müller leverte en glimrende opptreden, gjorde Ronaldo langt mindre ut av seg. 
På forhånd var det mye snakk om at dette ville bli en kamp mellom spilleren Ronaldo og laget Tyskland. 
Joachim Löw la heller ikke skjul på at han ville vurdere å sette av to mann til å demme opp for verdensstjernen. 

Dermed ble Philipp Lahm satt i en høyrestilt defensiv midtbanerolle, mens fysiske Jerome Boateng ble plassert på høyrebacken. 
En taktikk som må sies å ha fungert. 

Slapp med skrekken 

Ronaldo viste seg riktignok frem med en leken hælpasning allerede etter 46 sekunder, til stor begeistring for de fremmøtte på Arena Fonte Nova i Salvador. 
Bare minutter senere kom 29-åringen til kampens første store mulighet, da Tysklands kaptein Philipp Lahm rotet bort ballen like utenfor eget straffefelt. 

Almeida plukket opp og spilte Ronaldo alene med Manuel Neuer. 
Vinkelen ble spiss og Tysklands keeper fikk på flott vis blokkert forsøket. 

Minuttet etterpå vartet Portugals sisteskanse Rui Patricio opp med målvaktspill i helt motsatt ende av skalaen. 
Et forferdelig utspill havnet rett i beina på Sami Khedira, som på første touch klinket til mot det åpne målet. 
Avslutningen fra 25-30 meter så lenge ut til å gå inn, men strøk noen centimtere på utsiden av stolpen. 

En gigantsjanse ble brent. 

- Han er defensiv spiller. 
Han er ikke vant til å score. 
Det er det det går på. 
Det er ikke tilfeldig at han bommet der, sa Kjetil Rekdal i VGTVs VM-studio. 

Khedira-bommen skulle imdilertid vise seg å få lite å si for Tysklands del. 
Joachim Löws menn utklasset Portugal og fikk en strålende start på mesterskapet. 
Kommende lørdag venter Ghana i andre gruppespillskamp. 

For Portugal blir det nå nødvendig å slå USA i kampen som spilles neste mandag. 

– Tyskland spilte veldig bra, og det var ikke noe vi kunne gjøre. 
Bortsett fra de fem første minuttene var vi ikke med i kampen. 
Dommeren vil jeg ikke si noe om, sa Portugals trener Paulo Bento etter tapet for Tyskland. 
