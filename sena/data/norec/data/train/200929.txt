Sony Ericsson Z610i
Med Z610i har Sony Ericsson laget den sprekeste 3G-mobilen på markedet. 
Men er det bare lekre farger og speilflater, eller har den noe mer å by på? 
Få svaret her. 

3G har ikke vært den suksessen som mobilselskapene hadde håpet på. 
Hvorvidt det har med kjedelige mobiltelefoner å gjøre skal vi ikke begynne å spekulere i, men det har utvilsomt tatt lang tid før designmobilene har fått 3G-funksjonalitet. 
Nå har imidlertid teknologien og designet kommet såpass langt at man ikke lenger må forsake design, dersom man er teknologifokusert. 

Sprekest til nå 

Dette prøver Sony Ericsson å vise med sin nyeste mobiltelefon, Z610i. 
Denne mobilen har nemlig den funksjonaliteten som kreves av en mobiltelefon i 2006, samtidig som vi ikke nøler med å utrope denne til den stiligste 3G-mobilen på markedet. 
Dette har selvsagt med fronten og det speilblanke dekselet å gjøre. 
Ikke skader det med en OLED-skjerm som lyser gjennom dekselet heller. 

Som alltid med slike speilblanke deksler er det imidlertid så godt som umulig å ta på dem uten at man får irriterende fettflekker på dem. 
De kan ikke akkurat skryte av å være holdbare. 
Vi kunne allikevel ønske at Sony Ericsson hadde benyttet samme type deksel på baksiden av mobilen. 
Den har liksom ikke det samme eksklusive preget når man ser den bakfra. 

Tastaturet er enormt, med digre behagelige taster. 
Noen vil nok ikke like at tastene ligger mer eller mindre i ett med overflaten, men de ukene vi har brukt telefonen har ikke dette bydd på problemer for oss. 
Da er vi langt mer misfornøyd med knirkelydene. 
Disse lydene trekker det eksklusive inntrykket ganske langt ned. 

I sammenslått tilstand er denne mobilen relativt liten. 
Dimensjonene er på 49 x 90 x 20 mm, noe som betyr at dette er en av de tynneste foldemobilene til Sony Ericsson, men fremdeles er det et stykke igjen til de syltynne mobilene som florerer om dagen. 
I utslått tilstand blir imidlertid mobilen ganske diger, men måten telefonen er designet på, sammen med en ganske behagelig vekt (110 gram) gjør at Z610i ligger meget godt i hånden. 

Fremdeles ingen EDGE 

Som vi nevnte har Z610 fått støtte for 3G-nettet, noe som fører til at man har tilgang til rask dataoverføring over store deler av Norge. 
Selvsagt mangler den EDGE-støtte, slik at man må ta til takke med sirupstreg GPRS-overføring der man ikke får 3G-dekning. 
Er det ikke snart på tide at Sony Ericsson legger inn både 3G og EDGE i mobilene sine. 
Se bare på Nokia, de klarer dette stort sett alltid. 

Skjermen er heller ikke det mest imponerende vi har sett. 
Der de fleste telefonene i mellomsjiktet og over i dag er utstyrt med QVGA-skjerm (320 x 240 punkter) har denne mobilen kun 176 x 220 punkter å rutte med. 
Riktignok er skjermbildet ganske bra, men til tider kan bildet virke litt kornete. 
Den eksterne OLED-skjermen er faktisk mer å bli imponert over, selv om den hverken har særlig med farger eller oppløsning å rutte med. 

Den interne skjermen trekker kameraopplevelsen litt ned. 
Man hadde faktisk fått et bedre inntykk av kameraet med en litt bedre skjerm, men isolert sett er tomegapikselkameraet på Z610i ganske bra. 
Kvalitetsmessig holder det seg nemlig på et helt jevnt nivå i forhold til sammenlignbare mobiltelefoner. 
Man ser imidlertid at dette kameraet sliter nå som det går mot mørkere tider. 
Uten blitz er det mange timer i døgnet der kameradelen blir litt meningsløs de neste månedene. 

Lynraske menyer 

Som i den nær identiske Sony Ericsson K610i er også ytelsen på Z610i meget bra. 
Responsen på menysystemet er blant det raskeste vi har opplevd, selv om systemet forståelig nok blir skadelidende dersom man kjører mange funksjoner samtidig. 
Selve systemet er helt standard Sony Ericsson, noe som betyr topp score på brukervennlighet, men kun det aller nødvendigste når det gjelder ekstra funksjonalitet. 

For man må for all del ikke tro at Z610i er noen avansert mobiltelefon, for i forhold til Nokias smartmobiler kan ikke Z610i måle seg. 
Allikevel har man det som trengs for blant annet å koble laptop’en opp mot nettet, med støtte for både Bluetooth (følger også med USB-kabel) og 3G. 
Synkronisering mot Outlook på PC-en går også smertefritt, slik at det ikke er noe problem å styre kontakter og kalenderfunksjoner fra datamaskinen. 
Man kan også enkelt dra filer fra PC-en til mobilen, men man sliter da med mangel på minne. 

Riktignok har Z610i, i tillegg til 16 megabyte standardminne, et medfølgende minnekort (Memory Stick Micro M2) på 64 megabyte. 
Dette holder i massevis til vanlig mobilfunksjonalitet, men blir i snaueste laget hvis man har planer om å legge over noe musikk. 
Synd egentlig, siden telefonen har bra lyd (både musikk og tale) og en god MP3-spiller. 
Men det er jo relativt enkelt å utvide med litt mer minne. 
Prisen på et 512 megabyte minnekort koster faktisk ikke mer enn rundt tre hundre kroner. 

Litt for dyr 

Beklageligvis er prisen på selve mobilen ganske stiv. 
Man må faktisk ut med hele 3 000 kroner for Sony Ericsson Z610i. 
Med tanke på at denne telefonen ikke imponerer stort på annet enn hastigheten og batterilevetiden (vi brukte den aktivt i tre dager uten oppladning), blir det litt for mye. 

Vi må også påpeke at vi er en smule overrasket over at Z610i ikke har FM-radio. 
Dette er noe Sony Ericsson har vært meget flinke til å bygge inn i mobilene sine, og størrelsen på denne telefonen burde tilsi at FM-radio ikke var noe problem på denne heller. 

Allikevel er Z610i en meget god mobiltelefon. 
All basisfunksjonaliteten er helt på topp, noe som er det desidert viktigste. 
Problemet er at K610i er en like god mobiltelefon og når prisen er over syv hundre kroner dyrere skal du være rimelig interessert i speilblanke flater for å gå for denne modellen. 

Tekniske data for Sony Ericsson Z610i 
