Musikkverdenen kan være brutal
Insense leverer skarpskåren og personlig alternativ-metal. 

ALBUM: 
Musikkverdenen kan være brutal av og til. 
Viktigheten av å være på rett sted til rett sted har gjort at ekstremt talentfulle artister har blitt liggende i grøftekanten for så å forsvinne helt. 

Men så har du heldigvis de som aldri gir opp selv om tiden jobber mot dem. 
Insense er et sånt band, i alle fall når man tar erfaringen til enkeltmedlemmene med i betraktningen. 

Tommy Hjelm har stått last og brast med sin alternativ-metal i en årrekke nå, et fag han her viser at han mestrer til fingerspissene. 
Ikke bare teknisk, «Burn In Beautiful Fire» har også mengder av personlighet og karakter. 

Det er lett å la seg forlede av de blytunge riffene og de kompliserte rytmefigurene, det bor nemlig så uendelig mye mer enn de opplagte Meshuggah- og Dillinger Escape Plan-referansene bak lydveggene her. 

Det er en melankoli og desperat sårhet her som gir Insense en helt særegen kvalitet. 
Hør bare «Death For Me, Death For You» og singelen «Surviving Self Resentment». 
Vokalen er naken og ligger langt fremme, noe som gir platen ekstra intensitet. 
