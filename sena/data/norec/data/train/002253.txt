Sjelsikker Alaska
Jonas Alaskas andrealbum stråler av musikalsk selvsikkerhet og tekstforfatteri av høy klasse. 

Jonas Aslaksens debutalbum var svært sterkt, men det er en artist med enda mer selvtillit og med minst like gode låter som møter en på If Only As A Ghost. 
Dette er ingen selvfølgelig utvikling, spesielt når man holder seg innenfor et erkeamerikanisert country/folk-uttrykk der det meste har blitt skrevet, spilt og sunget før. 
Mange norske artister strever med å finne sin plass og sin stemme i dette segmentet - et problem Jonas Alaska for alvor blir kvitt på andrealbumet. http://vimeo.com/57466779 

Det mest appellerende her er hans hvasse tekster. 
Jeg blir imponert over måten han blander slagferdige punchlinjer med en underliggende følelse av alvor: 
"If Only As A Ghost" viser en uvanlig språkrik tekstforfatter som leker seg. 
Det å lirke inn en tekstlinje som "when I was throwing magazines at you because you snored" i en relativt alvorstynget låt om savn, gjør at man blir sittende og lytte. 
I vakker kontrast finner man den kjappe "Grandpa Pick Me Up", der hver setning er en slagferdig énlinjer, med hint av gamle kampsanger: 
"I don't understand your fancy words, man, and I'm not even sure that you do". 

Kjartan Kristiansens produksjon kan ved første lytt virke i overkant trygg, men etter hvert lærer man seg å sette pris på den luftigheten og det spillerommet melodiene får ved å holde det relativt tradisjonelt og nært. 
Koringen på spesielt de raske låtene som singelen "I Saw You Kid", "Poor Little Me" og det som bør være neste singel, "Come On And Dance", er med på å gi albumet et mer muntert uttrykk som står godt i tospann med albumets mer nedpå øyeblikk. 
Åpningslåten "Here Comes The Sun Again" og avslutningen "Christina" er to naturlige høydepunkt - spesielt sistnevnte, som både i tittel og fremføring minner en god del om et personlig favorittband; det oversette, walisiske folkbandet Gorky's Zygotic Mynci, og viser en retning Aslaksen godt kan utforske mer på kommende utgivelser. 

If Only As A Ghost viser et solid steg fra "lovende debutant" til en låtskriver og vokalist man for alvor kan sette lit til vil levere på høyt nivå i lang tid fremover. 
Kombinasjonen moden, leken, sjelfull og ordrik er svært appellerende i dette drøye halvtimesformatet, og det imponerende andrealbumet er herved et faktum. 
