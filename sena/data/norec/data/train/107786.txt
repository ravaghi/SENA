Nirvana:«With The Lights Out» 

(Geffen/Universal) 

Kurt Cobain fra Nirvana var 1990-tallets viktigste låtskriver, håpløs junkie, anti-helt, superstjerne og ikon for X-generasjonen inntil han stakk av og til slutt tok sitt eget liv. 

Boksen «With The Lights Out» er historien om hvordan grunge-bandet Nirvana fra Seattle tok form før millioner kjøpte albumet «Nevermind». 

Samlingen, som inneholder tre CD'er og en DVD, viser også hvordan Cobain forsøkte å vende tilbake til sine opprinnelige røtter etter at suksessen var et faktum. 

Det du får, er 81 spor, hvorav 68 ikke tidligere utgitte opptak, av høyst vekslende kvalitet i form av overliggere fra studio, demoer, baksider fra singler og opptak fra øvinger og konserter. 

Her er Cobain alene eller sammen med Nirvana på blant annet kjente låter som «About A Girl», «Polly», «Lithium», «Sliver», «Breed», «Drain You», «Heart Shaped Box» og selvsagt «Smells Like Teen Spirit». 

Mye av stoffet vil være rene åpenbaringer for Nirvana-fans, men som boks betraktet har «With The Lights Out» ingen relevanse for publikum forøvrig. 
I dag gir verden blaffen i at Kurt Cobain var en forpint og paranoid sjel som ikke maktet å bære byrden av en hel generasjons forventninger på sine skuldre. 

ESPEN A. HANSEN 
