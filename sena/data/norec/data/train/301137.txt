Lett geriatrisk men fremdeles viril Iggy
Iggy and The Stooges med nytt gammelt. 

ALBUM: 
Det er ingenting å si på attityden til rockens mest struttende type. 
Iggy Pop er fortsatt seg selv lik, der han crooner sine vekselvis nihilistiske og hedonistiske fraser over gitarist James Williamsons pistrete gitarmelodier. 

Ettersom bassist Ron Asheton gikk bort for et par år siden, har de besluttet å børste støv av Iggy and The Stooges-navnet for første gang siden «Raw Power»-plata fra 1973. 
Det er 40 lange år siden og i det henseende er det fremdeles imponerende med krutt i protopunkernes vindskeive rockelåter. 

Åpningslåten «Burn» med sitt heftige gitarøs, rappkjeftede «Gun», asfaltballaden «Unfriendly World» og virile «Sex & Money» er platas bærebjelker. 
Sistnevnte komplett med håndklapp, saxofoner og en Iggy som fremdeles høres ut som han trives som en tenåring i bar overkropp bak mikrofonen. 

Enkelte steder synker taket noe, men det er noe man må ta med i beregningen når materialet det er bygget på har vært ute i hardt vær såpass lenge. 
