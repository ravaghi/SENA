Mesterlig gjort
Keep of Kalessin 

Reptilian. 
(Indie rec.) 

Mange blodfans fikk nok metallriffene i halsen da Keep of Kalessin valgte å stille opp i Melodi Grand Prix med låten “The dragontower”. 
Tredjeplassen der vil sikkert føre til økt interesse for trønderbandets femte album, som også er deres beste. 
For det er ikke snakk om noen lettvinte, kommersielle løsninger på ”Reptilian”. 
Bare en mer finslipt og perfekt versjon av det de har gjort med hell tidligere. 

Vi snakker om et band med en selvsikkerhet og med en innsikt og en musikalsk teft som er slående fra begynnelsen med ”Dragon iconography” til de avslutter med den episke og lange ”Reptilian majesty”. 
Vi får store doser med fandenivoldske øvelser med tekster om drager, voldsomme kamper og andre mørke situasjoner. 
Men utfallet av alt dette går hele veien i positiv retning når det handler om bandets utvikling. 
Det er så bra spilt, her er så mange flotte overganger mellom beinharde metallriff og melodiske og symfoniske partier, at det bare er å legge seg flat av beundring. 

”The awakening” og ”Judgement” er albumets sterkeste låter fra et band som beveger seg mesterlig mellom det vakre, det storslåtte og det som måtte finnes av råskap i kampen mellom liv og død. 
