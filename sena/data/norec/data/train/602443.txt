Fornøyelige lurendreierier
Førsteklasses skuespillere + en filmskaper som vet å leke seg = god stemning i kinosalen 

Steven Soderbergh er USAs mest uforutsigbare filmskaper. 
Han kan lage sære, små indie-filmer og stjernespekkede Hollywood-produksjoner om hverandre. 
I "Logan Lucky" gjør han litt begge deler på én gang. 

Dette er, akkurat som hans "Ocean's Eleven" (2001), en kuppfilm. 
Og akkurat som i den filmen ligger halve moroa i å se et knippe gode skuespillere – pluss Seth MacFarlane – virkelig kose seg med rollene sine. 

Channing Tatum og Adam Driver spiller Jimmy og Clyde Logan, to trailer trash-brødre som legger en plan for å rane det gigantiske NASCAR-løpet Coca-Cola 600. 
Daniel Craig er deres medsammensvorne Joe Bang, en fengselsfugl som kan fremstille en bombe bare ved hjelp av flekkfjerner og gummibjørner. 

Soderbergh har gitt filmen et tempo som speiler sørstatsmiljøet den utspiller seg i – altså laidback – og virker vel så opptatt av typene og dialogen som av selve ranet. 
Men i god kuppfilm-tradisjon skal selvsagt brødrenes plan vise seg å være mer utspekulert enn den ved første øyekast kan virke. 

"Logan Lucky" er en smart film som ikke på noen måte gir seg ut for å være dyp. 
Sånt bør alle koste på seg iblant. 
