Guns N'Roses:«Chinese Democracy» 

(Universal) 

På radio nå - resten av platen med samme navn kommer 23. november. 

Jeg må klype meg i armen - dette låter faktisk ganske bra, jo... 

Guns-fans vil kanskje undres på hvorfor de har ventet nesten helt siden OL på Lillehammer bare for å bli møtt av riffet til Scorpions' «Rock You Like A Hurricane» - for det er det som skjer her - men Axl Rose tar likevel godt vare på sitt lille rifftyveri utover i låten. 

Dette riffet gjør kløktig nok at «Chinese Democracy» fester seg fort i hjernebarken før Axl selv er tilbake med sitt karakteristiske ulvehyl. 

Deretter legger han både stemmen og låten i Iggy Pop-modus, mens låten ruller frem mot et tilnærmet postgrønsj-klimaks og et par skrikende gitarsoli. 
Etter all ventetiden, bortkastede dollarmillioner, falske «endelig er den her»-alarmer og gjentatte finpussingstimer i studio, kunne dette fort ha blitt patetisk. 

Det er det aldeles ikke - det låter både friskt og fokusert, selv om det knapt kan kalles originalt. 

Men det skulle da bare mangle etter alle disse årene... 
