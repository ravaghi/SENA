King Midas:«West End Boys» (single)
(Universal Music) 

Catchy greier med gromlyd fra Oslo-gutta. 

Det må være lov å mistenke King Midas for å ha sett «American Gigolo» i pausene i studioet til produsent Tore Johansson (The Cardigans, Franz Ferdinand), for både åpningen, låtens tempo og ikke minst «hey hey»-utropet i refrenget er som snytt ut av nesa på denne filmens signatursang, Blondies «Call Me». 
Men hva gjør det når helheten fremstår uimotståelig? 
«West End Boys» starter med sjuke kirkeklokker i et halvdekadent, bredpenslet lydbilde som også har klare ekko av åttitallet. 
Dersom resten av platen som kommer på nyåret viderefører tendensene fra denne singlen, er King Midas i ferd med å få en coolness over seg som kler dem riktig godt. 
