Seigt familiedrama
BOK: 
Khemiris holder ikke trykket opp med sin nye roman. 

Johan Hassen Khemiri: 
Pappaklausulen. 
Oversatt fra svensk av Andreas Østby. 331 sider. 
Gyldendal. 

Det som blir skrevet i Sverige, om Sverige, er ofte like relevant her i Norge. 
Derfor er det knyttet stor spenning til nye utgivelser fra en av deres virkelig store stemmer, Johan Hassen Khemiri. 
Med en politisk slagside har han gjennom flere romaner tematisert utenforskap i det flerkulturelle Sverige. 
Det gjør han også denne gangen, men blikket er nå vendt inn mot kjernefamilien og det evig problematiske far- og sønnforholdet. 

I «Pappaklausulen» møter vi restene av det som en gang var en kjernefamilie. 
Sønnen i familien har blitt en voksen mann med kone og barn. 
Han tviler på valgene han har tatt, og vurderer å gjøre noe med dem. 
En av døtrene i familien har blitt gravid med en mann hun ikke en gang kaller kjæresten sin, og vurderer å ta abort. 
Foreldrene er skilt og faren har flyttet utenlands. 
Han besøker barna sine i Sverige med jevne mellomrom, antageligvis for å ikke miste sine rettigheter. 

Og jeg skriver antageligvis, for her blir vi servert de samme situasjonene flere ganger, sett med forskjellige blikk. 
I Khemiris kritikerroste romaner «Et øye rødt» og «Alt jeg ikke husker» viste han hvor godt han er til å skrive fram ulike stemmer. 
Denne gang lykkes han imidlertid ikke like godt. 
Å se samme situasjon fra flere synsvinkler er et populært grep, men her er Khemiri ikke like sterk på de små nyansene i seige familiekonflikter som for eksempel vår egen Carl Frode Tiller var i Innsirkling-trilogien. 

Istendenfor å navngi personene omtales de i forhold til hverandre, som for eksempel “en ettåring som er et barnebarn som er en lillesøster”. 
Grepet er nok for å tydeliggjøre at det er relasjonene det handler om, men det blir repetitivt. 
Etter hvert blir det langtekkelig å lese hvordan de ulike familiemedlemmene står og stamper i relasjonene til hverandre. 
«Pappaklausulen» blir derfor en trettende roman i et ellers spennende forfatterskap. 
