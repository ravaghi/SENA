Fra ørken til catwalk
Det er de intime scenene som fungerer best i «Ørkenblomsten», en biografisk film om supermodell Waris Dirie. 

FILM: 
Historien som fortelles i «Ørkenblomsten» har alle ingrediensene som skal til for å lage en hjerteskjærende god film. 
Waris Dirie (f. 1965) vokste opp som nomade i Somalia. 
Tre år gammel blir hun omskåret, med påfølgende betennelse og livslang smerte. 
Tretten år gammel skal hun giftes bort til en eldre mann med tre koner, men rømmer til bestemoren i Mogadishu og havner etter hvert i London, der hun livnærer seg som vaskehjelp. 
Noen år seinere er hun på forsiden av Vogue. 

Alvorlig tema 

Diries liv er en askepott-historie med både grusomme, triste og hjertevarmende kapitler. 
Hvis Charles Dickens hadde levd i dag, ville han skrevet historier som denne. 
Diries selvbiografi utkom i 1998 og ble en bestselger. 
Denne tysk-britisk-østerrikske filmversjonen ble sluppet i 2009. 
Når den nå settes opp på norske kinoer, skjer det «i samarbeid med Plan Norge og FN-Sambandet». 
Årsaken er selvsagt at den handler om kjønnslemlestelse og denne barbariske tradisjonens konsekvenser for millioner av kvinner. 

Tysk-amerikanske Sherry Horman har både regissert og skrevet manus. 
Hun er ingen stor stilist og heller ingen dreven forteller. 
Et svulmende, symfonisk lydspor i åpningsscenen gir bange anelser, men heldigvis har filmen sine sterke sider. 

Modell spiller modell 

Det skal godt gjøres å filme i stykker en historie som denne, selv om regissøren mangler særpreg eller originale ideer. 
Det kunne blitt gjort ved feil valg av skuespillere, men Horman har fått med seg britisk toppkvalitet i form av Sally Hawkins, Timothy Spall og Juliet Stevenson. 

I hovedrollen finner vi etiopiske Liya Kebede — høyt betalt modell, skribent, klesdesigner og, i likhet med Dirie, involvert i humanitært arbeid gjennom FN. 
Kebede, som har hatt et par mindre filmroller, spiller naturlig nok den unge Waris som naiv og forvirret i møte med vestlig kultur. 
Hun er slående vakker, men har også et uttrykksfylt ansikt som bærer rollen. 
Ikke alle scenene er like gode, men helheten er overbevisende og de mest rørende øyeblikkene oppstår når Kebede befinner seg på tomannshånd med venninnen (Hawkins) og motefotografen (Spall). 
Vær forberedt på å felle en tåre eller fem. 
