TEST:Hybrid som funker 

Toyota Prius er fortsatt målestokken for hybridbiler i dag. 

Toyota Prius kom allerede i 1997 og er nå inne i sin tredje generasjon. 
Dagens utgave ble lansert for snaut et år siden og satte med det ny teknologisk standard i klassen. 
Skjønt, konkurrentene er ikke så mange. 
I praksis har Prius på det norske markedet kun én konkurrent, nemlig Honda Insight. 

I høyere prisklasser finnes det langt flere hybridalternativer, men disse er hovedsakelig av akademisk interesse for de aller fleste av oss. 
Det er kun Prius som for alvor har klart å markere seg på salgslistene så langt. 
Etter årets tre første måneder ligger den på en respektabel åttendeplass på registreringsstatistikken. 

Dermed ser det ikke foreløpig ut til at massen av mer eller mindre troverdige rapporter om problemer med Prius, både her hjemme og i USA, har påvirket salget negativt. 

Fra 264.000 kroner 

Noe av hemmeligheten bak Prius-suksessen ligger selvsagt i prisen. 
Prius begynner på forholdsvis lave 264.000 kroner, ikke avskrekkende tatt i betraktning teknologinivået og det faktum at automatgir er standard. 

89 gram CO2 

På papiret er Prius imponerende med et oppgitt blandet forbruk på 0,39 liter per mil og et CO2-utslipp på 89 gram per kilometer. 
Den samlede effekten er på 136 hestekrefter og 0-100 går på 10,4 sekunder. 
Bensinmotoren alene yter 98 hester, mens de to elektriske motorene yter opptil 82 hestekrefter, dog ikke på et og samme tidspunkt. 

Sprek nok 

Ute på veien blir det uansett fort klart at det er nok av krefter i denne bilen. 
Nei, den er ikke kjempesprek, men den er mer enn rask nok for norske forhold. 
Spesielt fra lavere hastigheter kjenner man at elmotorene skaper et ekstra skyv, noe som er ganske fascinerende. 
Ved moderat oppstarttempo tennes ikke bensinmotoren i det hele tatt og du flyter av gårde kun på elektrisk kraft. 
Det er i grunn en ganske morsom opplevelse. 

Bensinløs kjøring 

Dersom du virkelig vil forsterke elbilfølelsen, finnes det et kjøreprogram som gjør at bilen stenger av bensinmotoren. 
Forutsetningen er at batterinivået er høyt nok, farten lav nok og gassbruken forsiktig. 
Vår erfaring var likevel at det var fullt mulig å gjennomføre mye småkjøring på dette programmet. 
Ulempen er at batteriet tømmes ganske fort og da må det lades igjen, noe som trekker drivstoff med mindre du har mange bratte bakker foran deg. 

To andre kjøremodi er også tilgjengelige, med de selvforklarende navnene Eco og Power. 
Eco passer fint til vanlig bruk, mens Power gir en del raskere respons. 

Lave tall i praksis 

Vi opplevde at det under pen småkjøring og landeveiskjøring var mulig å bevege seg ned på det offisielle tallet på 0,39 liter, i følge kjørecomputeren. 
Under jevn kjøring i høyere hastigheter, er det imidlertid litt vanskeligere. 
Vi mistenker at en tilsvarende dieselbil ville brukt mindre på motorveikjøring. 
Det skal imidlertid nevnes at vår testbil var helt fersk og at den muligens vil bli enda mer effektiv med noen mil i bagasjen. 

Lettkjørt 

Kjøreopplevelsen for øvrig er ganske ukomplisert i Prius. 
Takket være den trinnløse girkassen som betjenes via en liten morsom elektronisk girspak, og fraværet av en turteller, får man lite kontakt med bensinmotoren. 
Man føler seg litt isolert og skjønner ikke alltid hvordan motorpakken jobber. 
Men det fungerer. 

Dette sammen med en lett og presis styring, gjør dessuten Prius meget lettkjørt, både i byen og på landeveien. 
Fjæringskomforten er ganske god, men i høyere hastigheter kunne vi godt ønsket oss litt bedre skjerming fra dekkstøyen. 
Vindstøy og motorstøy hører man mindre til. 

Ikke sportslig 

Direkte sportslig er imdlertid ikke Prius. 
Riktignok er styringen ganske fin med grei følelse, men utover det er det normalt ryddige og greie kjøreegenskaper som gjelder. 
I harde svinger understyrer den stort sett. 

Det morsomste i Prius er egentlig en litt mer tilbakelent kjørestil, kombinert med jakten på lave forbrukstall. 
Da kan man også more seg med instrumentpanelet som gir mye interessant informasjon om hybridsystemet. 

Bedre plass 

Hybridbiler har gjerne noe dårligere plassforhold enn tilsvarende store mer konvensjonelle biler. 
Det skyldes dels at batteriene må få plass og dels at karosseriformen er dråpeformet på en slik måte at takhøyden i baksetet begrenses en del. 
Dette rammes også Prius i noen grad av, men ikke så mye som før. 

Personer på opptil 180 centimeter kan ta med seg hodet inn i baksetet, men hatten må ligge hjemme og sveisen må være flat. 
Beinplass er det forholdsvis godt med og det flate gulvet uten noen drivverkstunnel i midten er en stor fordel. 
Foran sitter man meget bra med den høye midtkonsollen som et stabiliserende element mellom forsetene. 
Interiøret for øvrig er ganske morsomt med den svevende midtkonsollen, den lille girspaken og de morsomme elektroniske instrumentene. 
Futurisk er vel det beste ordet for å beskrive helhetsinntrykket. 

Hard plast 

Men det må også nevnes at materialkvaliteten egentlig ikke imponerer noen. 
Her er det hardplast som dominerer stor sett overalt, og den metalliske lyden i dørene hjelper heller ikke på. 

Bagasjerommet er overraskende romslig. 
Gulvet er på grunn av batteriene forholdsvis høyt og taket relativt lavt, men til gjengjeld er lasteavdelingen lengre enn i vanlige kombikupeer. 
Setene kan også legges ned og da blir gulvet helt flatt på en enkel måte. 

Mot Golf 

Spørsmålet er om Prius nå har blitt så god at den kan være et alternativ til mer konvensjonelle biler, og for kunder som ikke i utgangspunktet er spesielt interesserte i hybridteknologi. 
Interessant nok koster en Volkswagen Golf 1.6 TDI med dobbelkløtsjkassen DSG og Bluemotion Technologies-pakken akkurat det samme, 264.000 kroner. 

Ytelsene er ganske like, plassforholdene er forholdsvis jevnbyrdige og forbruket er heller ikke så langt unna. 
CO2-utslippet ligger riktignok 20 gram lavere for Prius. 
Vi tror nok at man i de fleste situasjoner kunne kjørt på like lite drivstoff med denne Golfen, og i enkelte tilfeller mindre. 
I tillegg er Golf en bedre bil på veldig mange områder, dog med unntak av lokalmiljøegenskaper. 

Men det samme teknologinivået kan den ikke by på. 
Og hybrid er unektelig litt morsomt, og dersom du kjører mye i byen, har det mye for seg også. 
I tillegg føler man seg jo på en måte litt mer fremtidsrettet. 

Konklusjon 

Strengt vurdert etter egenskaper finnes det nok bedre biler enn Prius. 
En av dens største svakheter er at den ikke kan leveres med tilhengerfeste. 
Likevel er den en interessant bil med tanke på teknologinivået, miljøegenskapene og det faktum at allroundegenskapene nå har blitt såpass gode at den fungerer for en ganske så stor kundegruppe. 
Blant hybridbilene tilbyr den en enestående kombinasjon av pris og egenskaper. 
Konkurrenten Honda Insight når eksempelvis ikke opp, til tross for en startpris som ligger 24.000 kroner lavere. 
