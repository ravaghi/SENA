U2:I skyggen av valgene 

Verden endret seg, og U2 utsatte platen. 
Det har de tjent på. 

U2: 
"Songs of experience" (Universal) 

Det kan sies mye stygt om Donald Trump og Theresa May, men det finnes noen gode sider. 
Én er at de får artister til å våkne, inkludert U2. 

"Songs of experience" er oppfølgeren til "Songs of innocence". 
Meningen var å gi ut platen for ett år siden, men presidentvalget og Brexit fikk U2 til gå i studio på nytt. 
Tonen ble skjerpet, og Bono endret på tekstene. 

Samtidig fikk de tid til nye arrangementer og remiksing. 
Dermed er hele fem produsenter involvert: 
Jacknife Lee, Ryan Tedder, Steve Lillywhite, Andy Barlow og Jolyon Thomas. 

Arbeidet med platen startet etter en sykkelulykke i Central Park i november 2014. 
Bono måtte gjennom en fem timer lang operasjon og var i tvil om han kunne spille gitar igjen. 
Likevel begynte han å skrive nye sanger. 

"Songs of innocence" var ingen spesielt vellykket utgivelse, heller ikke markedsmessig. 
U2 rotet seg bort i en Apple-strategi som gikk ut på å la en halv milliard Itunes-brukere få albumet gratis, enten de ville eller ei. 

Denne gang gjøres det på vanlig vis. 
Bono har skrevet sangene som brev til noen han setter pris på, brev av den typen han kunne finne på å skrive når enden nærmer seg. 
Paul David "Bono" Hewson er 57 år og begynner nødvendigvis å føle alderen. 
En alvorlig ulykke gjør det ikke bedre. 

U2 åpner med "Love is all we have left". 
Det er slik det kan føles etter fjorårets kursendring for kloden. 
En intim låt. 

"Lights of home" starter med skarpe gitarkanter fra The Edge, fortsetter med en søkende Bono og ender i et gospelkor. 
U2 i et nøtteskall. 

"You're the best thing about me" ble første gang framført av bergenske Kygo i en elektronisk dansemiks under en festival i fjor. 
En kjærlighetssang til Bonos kone Ali, skrevet i frykt for at enden nærmer seg. 

"Get out of your own way" er et opprop om å gjøre noe, ikke bare å vente til noen gjør det for deg. 
Det er din kamp. 

Fight back, don't take it lyin' down 

You got to bite back 

The face of Liberty’s starting to crack 

She had a plan until she got smacked in the mouth 

and it all went south 

Låten avsluttes med noen velvalgte ord fra Kendrick Lamar som fortsetter inn i "American soul". 
Basisen er sumprock. 
Hvorfor Bono blander inn at de er rock and roll er uklart, men hans definisjon av USA er ellers grei nok: 
It's not a place. 
This is a dream the whole world owns. 

I "Summer of love" synger Bono om flowers growing in a bomb crater, så vi er ikke fortapt ennå. 
En noe anonym halvtempolåt. 

Stadionlåten "Red flag day" handler om å våge litt mer, om de røde flaggene som viser at det er farlig å bade: 

Baby let's get in the water 

taken out by a wave 

where we've never been before. 

"The showman" skiller seg positivt ut ved å være en forholdsvis enkel låt, med kassegitar og bakkekontakt a la Springsteen. 

"The little things that give you away" er en vakker sang fylt med angst: The end isn’t coming. 
The end is here. 

"Landlady" er mer anonym, mens "The blackout" er enda en sang om slutten, om lyset som er slukket i USA. 

"Love is bigger than anything in it's way" venter bare på et gospelkor, og etter en forholdsvis mørk plate avslutter Bono med enda et trøstens ord i "13 (There is a light)". 

Det ser mørkt ut, men det er ikke over ennå. 
U2s beste plate på en god stund. 

Beste spor: 
"Get out of your own way", "The showman", "Love is bigger than anything in it's way". 
