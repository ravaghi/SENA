Klar for litt arktisk elektrorock?
Niko Valkeapää hyller 80-tallets synthmusikk. 

ALBUM: 
«Arctic art rock» kaller Niko Valkeapää og hans faste komponist Georg Buljo musikken på «ÄÄ». 

Albumet, som er hans andre i år (!), skiller seg ganske mye fra den samiske artistens tidligere plater, der han har malt svevende og dvelende lydbilder og nærmest fanget nordlyset gjenom musikken. 

Synthbasert 
Og mens april-utgivelsen «Gusto» var nedstrippet og akustisk, mer i americana-land, er« ÄÄ» et godt stykke unna med sin vekt på synthbasert elektronisk musikk og 80-tallsinspirerte poplåter - med referanser til artister som Talk Talk, Ultravox og Japan. 

Trompeter Per Willy Aaserud og gitarist og programmerer Georg Buljo styrer begge synthene, Helge Harstad spiller bass og Tom Rudi Torjussen trommer. 

Fengende Valkeapää er mer fengende enn melankolsk på «ÄÄ». 

Åpningen «Amas Ámadadju / Strange Face» er symfonisk, catchy pop som fungerer utmerket. 
Mest vellykket er likevel låtene der det melodiske får mer fokus enn den kjøligere elektrorocken, og der den milde stemmen til Valkeapää får mest rom — som i to andre høydepunkter, «Vieris Olbmot / Strange People» og sistelåta «Vielgat / White». 

Niko Valkepää spiller i Tana i morgen kveld (8.9), Nasjonal Jazzscene i Oslo 5. oktober og Oslo World Music Festival 3. november. 
