Folkemusikk med humør og overskudd
Et lydhørt publikum fikk oppleve musikere av rang i folkemusikk med bakgrunn fra Marnardal og den store verden. 

Duoen Nergaard/Krumins med fele og gitar er et lykketreff. 
Jeg mener – at de to møtte hverandre. 
Sammen skaper de musikk med smil, som avler smil og humring hos publikum. 
Fem kvarter i Kilden onsdag kveld gikk som en røyk, og mer enn en gang hadde jeg lyst til å danse, selv om jeg egentlig ikke er glad i å danse. 

De to har begge en lokal tilknytning, Nergaard som spillemann fra Marnardal, solid plantet i Agder-tradisjon. 
Krumins har studert musikk ved UiA og blant annet vært del av Green Carnation. 
I fjor utgav de to sammen albumet «Å legge på svøm». 
De er globetrottere begge to. 
Sverige, Nederland, Paris, afrikanske land, mange steder har de vært, og så er de musikere av det slag som lar seg inspirere av musikken de møter der de er. 

Nergaard er også en dyktig forteller. 
Og i konserten i Kilden drar han mange av historiene bak låtenes tilblivelse. 
Så er det dette med betegnelsene da. 
Låter, slåtter, viser, melodier? 
Folkemusikk, world music, folk, fele-jazz, Django Reinhardt – alt kan med. 
Eller en kan kalle det den nye folkemusikken som skapes på bakgrunn ikke bare av tradisjon, men av musikalsk overskudd, av kreativ holdning til både det gamle og til verden omkring. 

Dermed er dette blitt musikken til Nergaard/Krumins. 
Og den er inspirerende, ansporende, lykkebringende, særlig sammen med Nergaards underfundige fortellinger om da han møtte fanden sjøl i Marnardal, eller da han møtte et gjenferd i Norges Hus i Paris, eller da han skapte en «Reinlender i myggnetting» i Malawi. 
Og så kommer han med små politiske utspill, små stikk i en eller annen retning, og han er selvironisk, rett og slett en god entertainer. 

Konserten onsdag foregikk i Multisalen i Kilden. 
Vi var kanskje 40-50 tilhørere. 
Jeg savner atmosfære for en slik konsert i dette lokalet. 
Vel fikk de et lydhørt og veldig ordentlig lyttende publikum. 
Men i en løsere setting hadde nok stemningen blitt høyere, enda gladere og livligere, jeg syns både musikken og artistene innbyr til det. 
