Tett-på-Petter-TV
Har du ikke heiet på Petter Northug før, kommer du til å gjøre det nå. 

TV: 
Åpningsscenen er ubetalelig: 
Petter Northug får et ark og begynner å lese høyt fra janteloven - og ler så han blir rødsprengt. 
«Faen, kor dumt» er hans korte kommentar. 

La oss også nevne at vi kort etterpå får se ham sprette naken ut av dusjen og kauke «jasså, dokk sitt og glor» rett i kamera. 

Ingen tvil: 
I løpet av de åtte episodene i dokuserien «Sirkus Northug» får du en fascinerende, unik tettere-på-Petter-enn-noensinne-opplevelse. 
Her følges han i arbeidet fram mot ski-VM, og du får alt fra private barndomsvideoer til gripende intervjuøyeblikk til møter med slekt, venner og kolleger og ekspertintervju, ja, det blir nesten litt for «petterrettelig». 

Å forklare en vinner 

Hvordan er han egentlig blitt så god, er spørsmålet som forsøkes besvart blant annet ved at vi får bli med hjem til gården og foreldrene i Mosvik. 
Det er duket for klump i halsen og rørende øyeblikk når en usedvanlig åpenhjertig Northug (til ham å være) blant annet forteller om sitt nære forhold til bestefaren. 
«Vis dem ryggen, gutt», var bestes siste ord til Petter junior. 

Rørende er det også å høre Northug fortelle om faren som bygde eget fjøs. 
Samtidig er det alltid interessant, ikke bare i idrettssammenheng, å følge et forsøk på å forklare suksess. 
Hva, og ikke minst hvem, står bak en vinner? 
Det er interessant å høre mor og far Northug fortelle. 

Litt traust 

I episode to får du bli godt kjent med landslaget. 
Det gir spennende innblikk, ikke bare i trening, men også i en guttegjeng som passer på å erte Northug for dametekket. 
Det er også interessant å se alt Northug må forholde seg til forretnings- og mediemessig. 
Serien gir en unik tilgang, og danner et sympatisk bilde av en stjerne med mer lekenhet enn vi har sett før. 
Har du ikke heiet på ham, kommer du til å gjøre det nå. 

Vi skulle imidlertid gjerne sett mer vågal regi. 
Det hele er i overkant tradisjonelt servert dramaturgisk, med unntak av åpningen. 
Det blir vel mye uvesentlig innimellom. 
Vi skulle gjerne sett flere pusterom, for eksempel mer av Northug som snakker rett i kamera. 

Når Northug har gått med på å være så åpen, ville han - av alle - kledd litt mer dristig utførelse. 
