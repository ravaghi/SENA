Metal tvinnet rundt progtreet
Borknagar i fin form på plate nummer ni. 

ALBUM: 
Norske Borknagar har vært inne i en fin tralt på sine siste album. 
For de som liker sin metal tvinnet rundt progtreet, med innslag av folk og mettet på atmosfære, er det mye fint i vente også på «Urd», Borknagars niende plate. 

ICS Vortex, som trakterte vokalen tidlig i Borknagar-sagaen og deretter tittet innom Dimmu Borgir-bassist, er tilbake for fullt. 
Hans karakteristiske vokallinjer er som alltid et fint krydder, og bidrar til å løfte låter som den heftige åpningen «Epochalypse», episke «Frostrite» og langstrakte «In a Deeper World» ytterligere. 

Man vet som regel hva man får med Borknagar - det låter stort og pent — sannsynligvis til enkeltes forkleinelse og andres begeistring. 

Uansett, såpass langt ut i karrieren vet fansen hva de ønsker av bandet, og de som har vært trofaste Borkiser de siste 10 årene, vil definitivt ikke bli skuffet av «Urd». 
