Lionel Richie:«Just Go» 

(Island Def Jam/Universal) 

Han danser ikke i taket lenger. 

Lenge glemte hedersmenn med CV-tyngdepunkt på sytti- og åttitallet kan så visst ha relevans i 2009, som bevist av Talking Heads-sjef David Byrne på Sentrum Scene i Oslo sist torsdag. 
Det var ganske gøy sist Lionel Richie var i landet også. 
Men der Byrne nylig gjenoppsto fra de døde også på plate, er nok Richie lenket fast til minst 90 prosent gamle schlägere også neste gang han kommer på besøk. 

«Just Go» er godt voksen R&B av typen Richie vel kan lage i søvne; flere steder virker det som om det faktisk var det som foregikk i studio også. 
Stargate har produsert og skrevet fem av låtene, mest på autopilot, men åpningssporet «Forever» er i hvert fall en silkefin ballade. 

Platen for øvrig låner rikelig fra åttitallsperler som The Human Leagues «Human» og Terence Trent D'Arbys «Sign Your Name», uten at det blir annet enn ufarlig nostalgi av det. 
Og sant å si forventer man ikke så mye mer av denne karen nå. 

ANBEFALTE KJØP: 
«Forever», «Forever And A Day», «Somewhere In London». 
