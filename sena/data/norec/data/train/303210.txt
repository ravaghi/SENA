Tuba, adrenalin og sensuell vokal
Pelbo får igjen for dristigheten sin. 

|||ALBUM: 
Jazz? 
Elektronika? 
Poesi? 
Rock? 

Dette er en plate som ikke er lett å sjangerplassere. 

Pelbo er en trio, der alle synes å bidra med like deler adrenalin. 

Trond Bersu ligger hele tida bak med trommer som stadig er energisk og målrettet på vei inn i musikalske landskaper som tegnes opp av den fleksible og glødende vokalen til Ine Kristine Hoem. 

Tredjemann, Kristoffer Lo, sørger for eletronikaen, men spiller først og fremst tuba. 

Hans dype toner har en overraskende sterk effekt som dunkende kontrast til den sensuelle vokalen. 

Musikken svinger fra det hardtslående til det lyriske (to tekster er hentet fra amerikaneren Robert Creeley!), men er hele tida kreativt i bevegelse. 

Den er aldri forsiktig. 
Dristigheten får sin belønning på et album som har noen sjeldne fysiske og sanselige kvaliteter. 

Musikk som er på hogget, fra start til slutt. 
