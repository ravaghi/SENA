Theatre Of Tragedy:«Storm» (AFM / Tuba) 

Goth nytt for sortkledde popmetal-freaks. 

Etter år med trofasthet mot den lettere delen av storslåtte metal-arrangementer og dramatiske lydbilder, har norske Theatre Of Tragedy (ToT) blitt et stort navn ute i Europa, der markedet for Nightwish-klingende lett-metal med vakker kvinnevokal og enkelte industrielle elementer er atskillig større enn her hjemme. 
ToTs originale vokalist, Liv Kristine, er byttet ut med Nell Sigland, uten at dette betyr noe for uttrykket, som denne gangen har fått litt for likelydende groove, spesielt gjennom første halvdel av platen. 
Raymond Rohonyis vokal - som veksler med Nells - blir i tillegg affektert og lite variert til tider, selv om ToT med låter som «Storm» og «Fade» likevel beviser hvorfor de har et så godt grep om goth-massene. 
