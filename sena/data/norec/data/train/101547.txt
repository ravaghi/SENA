Anmeldelse:Milde Marit 

Ingen skal beskylde Marit Larsen (31) for å ville sjokkere oss på sin første nye single på tre år. 

«I Don't Want To Talk About It» 

Fra platen «When The Morning Comes» som kommer i høst. 

Larsen har åpenbart lagt opp til treårssykluser - det var også tre år mellom de to foregående platene, noe som kan virke nesten lenge for en artist av Marit Larsens både kreative og kommersielle kaliber. 

«I Don't Want To Talk About It» fikk sin premiere på NRKP3 mandag formiddag og vi dro umiddelbart kjensel på den milde sødmen i Marit Larsens stemme som denne gangen hadde fått et duplisert ABBA-preg over seg som for å understreke enda kraftigere den utsøkte pop-sensibiliteten Lørenskog-kvinnen har. 

I forhold til hennes siste plate, «Spark», er det lite å spore av denne platens tidvis mollstemte stemninger - den var tross alt en plate om knust kjærlighet. 
Også arrangementet er atskillig rikere denne gangen. 

I stedet er oppstemtheten hennes tilbake. 
«I Don't Want To Talk About It» (må ikke forveksles med Danny Whittens klassiker, udødeliggjort av Rod Stewart i 1975!) fremstår ikke umiddelbart som en eksepsjonell hit med sin duvende basslinje og det stadig repeterende refrenget. 

Derimot gir den lytteren en perfekt, lett sommerstemning som gjør det vanskelig å holde taktfoten stille. 
Og det er kanskje dette Marit Larsen er aller flinkest til; å erte oss litt med noe som virker mildt, uskyldig og florlett, men som likevel får en mørkere og større klangbunn for hver gang du hører henne? 

Med andre ord - vi gleder oss fremdeles til fortsettelsen senere i høst. 
