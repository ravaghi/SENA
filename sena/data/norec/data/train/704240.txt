- Livet mitt fikk et perfekt soundtrack
Ingrid Andsnes sier selv at kampen med dette storverket av Beethoven ble synonym med kampen og transformasjonen i hennes eget liv. 

Nettopp dette verket, et av klavermusikkens største og vanskeligste, tok Andsnes fatt på etter en krevende sykdomsperiode. 
Men nettopp innstuderingen og fremførelsen av det største variasjonsverket ved siden av Bachs Goldbergvariasjoner, har blitt en slags forløsning – uten at det skal ha religiøse overtoner. 

For med denne innspillingen gjør Andsnes et stort byks fremover i sin pianistkarriere. 
Hun trenger dypt ned musikalsk i hver enkel variasjon og det er en kraft her som hun aldri har oppvist tidligere. 
Jeg har heller aldri hørt henne teknisk så briljant. 

33 + 1 står for de 33 variasjonene Beethoven laget over en liten og enkel vals av komponisten Anton Diabelli fra 1819. 
+ 1 betegner Lars Petter Hagens kadens, der Andsnes bruker e-bow på flygelets strenger. 

Det var Andsnes som spurte Hagen om å lage denne kadensen som er på ca. 5 minutter og plassert før den siste variasjonen. 
Som så ofte når samtidskomponister går inn i et historisk verk, blir dette et slags lydlig slør som erindringen vi har av Beethovens variasjoner fremtrer gjennom. 
Det er nennsomt gjort. 

Historien bak Diabelli-variasjonene er denne: 
Diabelli ba komponister, musikanter, virtuoser i Wien-området om å lage en variasjon til hans vals. 
Både Schubert og Lizst og en rekke andre sendte sine stykker inn – Lizst var på den tiden barer 12 år gammel. 

Beethoven nølte først, men det endte med at den gamle i 1823 sendte inn 33 variasjoner, og det er unødvendig å si at han tok luven fra alle andre. 
Dette kjempeverket sprengte alle grenser. 
I den første variasjonen slår han liksom valsen i stykker, for deretter med geniale improvisasjoner å forvandle temaet til alle slags karakterer: muntre, åndfulle, lidenskapelige, kraftfulle, mystiske. 

Det mangler ikke på innspillinger av dette verket som har utfordret de aller største pianister. 
Målt mot disse har Ingrid Andsnes ikke stor nok dynamisk spennvidde. 
Mange tolkninger har også større spenn i tempo. 
Men Andsnes har så visst satt sitt eget stempel på de 33 variasjonene, hennes tolkning har den rette balanse mellom strenghet og frihet. 
