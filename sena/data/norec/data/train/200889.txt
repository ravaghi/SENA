TEST:Philips 47PFL6008 

Antagelig et av de smarteste TV-kjøpene akkurat nå. 
Bare vær klar over hva som mangler. 

Bildemessig har TV-ene til Philips fått skryt fra TV-testere i inn- og utland i flere år. 
Det de ikke har vært fullt så gode på har vært design og smartTV-muligheter, hvor spesielt Samsung og LG har ligget et hestehode foran. 

Nå får imidlertid koreanerne det tøffere, for også i år har Philips tatt et syvmilssteg i riktig retning. 

Førsteinntrykk 

Selv likte vi fjorårsmodellen PFL6007 svært godt, men det var designmodellen 47PFL6907 som så best ut, med sin langt nettere TV-fot og langt mindre ramme. 

Med på kjøpet er også en langt slankere TV-fot enn på 6007, og ikke minst den smarte fjernkontrollen med et velfungerende tastatur på baksiden. 
I fjor var den som kjent kun tilgjengelig fra 7000-serien og oppover. 

47PFL6008 er altså en kant-LED modell som er like slank og lekker som vi forventer i dagens marked. 

Vi liker også at den på papiret er godt utstyrt, her får du blant annet innebygget Wifi, Smart-TV-funksjoner, mulighet for TV-opptak via ekstern harddisk, passiv 3D-funksjon med fire 3D-briller i esken, samt nok av HDMI- og USB-innganger. 
TV-en er også klargjort for Skype, men det forutsetter at du kjøper et webkamera i tillegg. 

Som vanlig er også Philips Ambilight-funksjon på plass, og her er LED-diodene plassert på TV-ens sider. 

Kort fortalt lyser finessen opp veggen bak TV-en i takt med hva som vises på skjermen. 
Selv liker jeg funksjonen godt, og da spesielt når jeg ser på film. 
Er du uenig er det uansett bare å slå den av. 

Vår testmodell var forøvrig 47-tommeren, men PFL6008 kommer også i 42, 55 og 60 tommer. 

TV-en i bruk og bildekvalitet 

Vi har lenge sagt at Philips er gode på brukervennlighet, og det stemmer for så vidt godt her også: 

Dette er med andre ord en TV alle vil klare å sette opp og stille inn. 

Vi merker likevel at 6000-serien er en mellomklassemodell, og at den ikke har den kraftigste motoren Philips kan tilby. 
I bruk oppleves derfor menyene som litt unødvendig trege å manøvrere i. 
Det samme ser vi på responsen fra fjernkontrollen: 
Alt fungerer, men det går litt tregt. 

Som vanlig er Philips litt for glad i vise hvor skarpt TV-bilde de klarer å lage, og på TV-sendinger kan du med fordel senke skarpheten noen knepp. 
Heldigvis er de langt mer moderate på kontrastnivået enn de fleste av konkurrentene, og vi liker at standardmodusene jevnt over er edruelig satt opp. 

Som alltid gjentar vi vårt vanlige innstillingstips: 
Aktiver én og én bildefinesse i menyen. 
Ser du forskjell til det bedre? 
La den stå på. 
Hvis ikke bør du skru den av, så unngår du at TV-en bruker krefter på feil sted. 

Ifølge spesifikasjonene har 6008-serien en bildeoppdateringsfrekvens på 500 Hz, og selv om du ikke skal henge deg opp i tallet, vil det si at den har nok krutt under panseret til at bildeforbedringskretsene gjør jobben uten å forringe bildet: 
Her er det altså ikke noe problem å få glidende bevegelser i actionsekvensene om du ønsker det, og dette gjelder både vertikal, horisontal og diagonal panorering. 

Sortnivå og innsynsvinkel 

Under denne testen var vi så heldige å ha to gode konkurrenter å sammenligne med. 
De to modellene var Panasonic DT60 til ca 15.000, og Samsung UE46F8005 til cirka 18.500 (=46" på Samsung, og 47" for Panasonic - selv om vi hadde 55-tommeren), og når vår testmodell i dag fås til rundt 11.000 kroner var det en en interessant øvelse. 

Det er antagelig mange som ville tippet at prisforskjellen ville gjøre at Philipsen ikke klarte seg bra. 
Det er imidlertid en feilslutning: 

Sortnivået på Philipsen oppleves for eksempel som nesten like bra som på den langt dyrere Samsungen når du sitter rett foran TV-ene i riktig høyde. 
Det er et bra tegn. 
Og det blir faktisk bedre. 
For når du reiser deg opp, eller plasserer deg ut på siden, er det nemlig Philipsen som gjør det best. 
Dette skyldes ganske enkelt at Philipsen ikke er så kresen på innsynsvinkelen som Samsungen. 

Det er også godt å se at clouding, eller lysgjennomtrenging fra LED-diodene, ikke oppleves som noe problem. 
Vi merker rett og slett ikke til det ved vanlig bruk. 
I praksis må du altså mørklegge rommet og bevisst lete etter lyse partier for å finne noe å irritere deg over. 
Philips fortsetter med andre ord i riktig spor her. 

Vi ser for øvrig også det samme når det gjelder skarphet og dybde i bildet: 
Philipsen har både mer dybde og et bilde med flere detaljer enn Panasonic-modellen, og er heller ikke langt unna Samsungen. 
Ja, når det gjelder naturlige ansiktstoner er den faktisk bedre, for på Samsungen må du inn og finjustere i den avanserte bildemenyen for å få til noe liknende. 
Det slipper du altså her. 

Så langt så bra altså, men alt er jo ikke bare velstand her heller. 

Vi konstaterer nemlig nok en gang at Philips har laget et panel med et gjenskinn som er like ille som hos konkurrentene. 
Tiden da Philips prioriterte matte paneler er altså over, for nå fås dette stort sett kun på toppmodellene i 9000-serien. 
Det synes vi er synd. 

Hva mente våre kollegaer? 

For å få litt ekstra input kjørte vi denne gang også en rask test på åtte av våre kollegaer. 
Før de fikk se TV-ene finjusterte vi imidlertid bildet og maskert logoene på alle de tre modellene. 
Når de i tillegg ikke fikk vite prisen var resultatene ganske så avslørende: 

Når det gjaldt design var rekkefølgen; Samsung best, Philips klar nummer to, og Panasonic nederst - hovedsaklig på grunn av en tydelig sølvramme og en større TV-fot som ikke falt helt i smak.Mer spesielt var det at rekkefølgen ble lik også når det gjaldt bildekvalitet: 
De fleste av våre kollegaer likte nemlig Samsungen best, hovedsakelig på grunn av skarphet og sortnivå. 
Philipsen tok derimot en solid andreplass, mens Panasonic havnet på en uhøytidelig jumbo-plass. 

Selv i denne prisklassen har bildekvaliteten nå blitt såpass god, at det er vanskelig å skille modellene med mindre du vet hva du skal se etter. 

God på 3D 

Philips 47PFL6008 er selvsagt også 3D-klar, og det følger med hele fire passive 3D-briller i esken. 
Siden brillene er passive, altså uten batteri-drift, slipper du også svært billig unna hvis du vil ha flere briller: 
Regn med rundt 100-150 kroner per brille. 

TV-en kan selvsagt gjøre om vanlige signaler til 3D, men det er en funksjon vi har lite sans for - og derfor ikke testet. 
På 3D Blu-ray gjør imidlertid Philipsen en god jobb. 
Her er det altså lite crosstalk (skyggetegninger rundt skarpe objekter) å spore, og det er tydelig at 3D-teknologien har vokst seg moden. 

Men så var det SmartTV 

Dette har tradisjonelt vært et punkt hvor Philips har ligget langt etter, og det gjør de dessverre fremdeles. 

Nå skal det sies at SmartTV-funksjonen til Philips både ser langt bedre ut og også fungerer langt bedre enn før. 
Problemet er at også konkurrentenes løsninger har blitt enda bedre siden i fjor. 

De har altså ikke klart å ta igjen forspranget. 

Av TV-apper vi savner er Netflix og HBO gode eksempler. 
Helt svart er det likevel ikke, for Viaplay-appen er på plass og dermed har du altså et velfungerende TV- og videoleie-alternativ. 

Konklusjon 

At du ikke får fancy funksjoner som tale- og bevegelsesstyring er ikke annet å forvente i denne prisklassen. 
Vi pirker likevel fortsatt på smart-TV-funksjonene som henger etter de beste, men når du her kommer svært langt med en Apple-TV boks til 800 kroner klarer heller ikke det å ødelegge totalinntrykket. 

Etter vår oppfatning leverer nemlig PFL6008 på de punktene som teller mest: 
Den ser bra ut, og har en bildekvalitet som truer modeller som koster langt mer. 
Da er det strengt tatt lite å klage over. 

Philips 47PFL6008S 
