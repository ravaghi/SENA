Deilig, mørk humor fra Simpsons-skaperen
Det blir aldri helt magisk, men den animerte fantasy-serien «Disenchantment» er en visuell fest og byr på rikelig med humrestoff. 

Tv-serie: 
«Disenchantment» 

Sjanger: Animasjon, fantasy, humor. 

Premiere på Netflix fredag 17. august. 

Få om noen animerte humorserier kan måle seg med «The Simpsons», i hvert fall hva kommersiell suksess angår. 
Selv etter 30 sesonger holder den velkjente familien koken. 
Serieskaper Matt Groenings andre serie, «Futurama», ble aldre like populær, men tok opp i seg mye av den velkjente humoren vi kjenner fra flaggskipet «The Simpsons». 
Når han nå lanserer en tredje serie, eksklusivt for strømmegiganten Netflix, er det et helt nytt univers som utforskes. 
Amerikansk samtid og framtid er byttet ut med et mytisk middelalderunivers, og i sentrum av handlingen finner vi den forsofne prinsesse Bean, som heller vil feste og gamble og finne på ugagn enn å gifte seg med de håpløse frierne familien hennes kommer drassende med. 
Hun allierer seg med sin egen personlige demon og en alv, og så er balubaen i gang. 

Animasjonene av de ulike karakterene er lett gjenkjennelig groeningske, og man ser med et halvt øye slektskapet til skaperens to andre serier. 
Men bakgrunnene og omgivelsene er virkelig noe helt annet. 
Tegningene er rett og slett nydelige, og viser til det fulle hvordan Groening lykkes med å tenke nytt uten å gi slipp på sin egenart. 

Serien skiller seg også fra de andre to ved at en hovedhandling følges gjennom sesongen, i stedet for at man avslutter historien i hver episode. 
Men mye er likt, kanskje først og fremst den uforlignelige humoren, de elleville påfunnene og ikke minst det strålende stemmeskuespillet. 

Det er med andre ord mye å glede seg over her, kanskje spesielt for Groening-fansen. 
Men det er også et par ting som gjør at «Disenchantment» ikke når helt opp. 
Først og fremst mangler i all hovedsak den samfunnssatiriske brodden og dagsaktualiteten som kjennetegner «Simpsons». 
Historien kan i perioder framstå som litt uinspirert og retningsløs. 
Heldigvis er det så mange one linere og slapstick-øyeblikk å glede seg over at man fort slutter å tenke på dette. 
