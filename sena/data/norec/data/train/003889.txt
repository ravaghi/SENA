The Girl With The Dragon Tattoo
Kopien er bedre enn originalen! 

Hadde jeg ikke sett 
Menn som hater kvinner, ville The Girl With The Dragon Tattoo kanskje vært årets mest interessante krimthriller. 

Men, med Niels Arden Oplevs svenske original relativt friskt i minne, er det ikke til å unngå at denne amerikanske versjonen mister litt av sin appell. 

En slags blåkopi 

David Fincher tilfører sin karakteristiske filmatiske virtuositet, mens manusforfatter Steven Zaillian med hell har finjustert flere elementer i Stieg Larssons historie. 

Samtidig tas det overraskende få sjanser her. 
Filmen føles som en slags blåkopi av sin svenske forgjenger. 

Det forundrer meg at dette prosjektet tiltalte Fincher. 
Men "kopien" hans er noen hakk bedre enn originalen. 

40 år gammelt mysterium 

Utgangspunktet er det samme. 
Journalisten Mikael Blomkvist (Daniel Craig) får et mystisk oppdrag. 

Den gamle milliardæren Henrik Vanger (Christopher Plummer) leier ham for å løse et 40 år gammelt mysterium. 

Blomkvist trenger en dyktig researcher og blir tipset om Lisbeth Salander, en mørk og mystisk kvinne som møter samfunnet med piggene ute. 

Sammen trenger de inn i en sak som skal vise seg å være atskillig mørkere enn først antatt. 

Sammentreff og tilfeldigheter 

The Girl With The Dragon Tattoo er svært godt fortalt. 
Det er mange figurer, steder og detaljer å holde styr på, men filmen springer tilsynelatende lekende lett mellom dem. 

Også denne versjonen avhenger av litt for mange sammentreff og tilfeldigheter. 

Men jeg godtar det, for kvaliteten er så høy på alt det andre, både bildene, lyden, musikken og, ikke minst, skuespillet. 

Mara vs Rapace 

Daniel Craig gjør en fin rolle som Mikael Blomkvist, men han får ha meg unnskyldt, det er jo en annen jeg er mer interessert i. 

Rooney Mara hadde kanskje en tilsynelatende umulig oppgave. 
Noomi Rapace ER Lisbeth Salander, uansett. 
Men Mara gjør en utmerket innsats i sin tolkning av figuren. 

Også her er Lisbeth som et skadet dyr, som forsøker å holde seg skjult i terrenget, men enser hun fare, angriper hun med alt hun har. 

Mara virker et hakk mer sårbar enn originalen, mens Rapaces Salander hadde en mer målrettet intensitet i det hun foretok seg. 
Jeg likte sistnevnte bedre. 
Likevel, hatten av for Mara! 

Svensk på engelsk 

Ved siden av Craig og Mara, finner vi solide skuespillere som Stellan Skarsgård, Robin Wright, Steven Berkoff og Christopher Plummer i de største rollene. 

David Fincher valgte å spille inn filmen i Sverige, og la alle skuespillerne snakke engelsk med lett svensk aksent. 
Det hørtes rart ut i begynnelsen, men etter de første fem minuttene var det glemt. 

Miljøskildringen er upåklagelig svensk, og alle nordmenn som elsker at Norge blir nevnt i enhver internasjonal sammenheng, får sitt, også. 

Kan ikke lage dårlig film 

The Girl With The Dragon Tattoo er nok en kvalitetsfilm fra David Fincher, som ikke ser ut til å være i stand til å lage dårlig film. 

Den tar tak i et råmateriale som jeg opplevde som middels godt, og gjør det til en bedre filmopplevelse. 

Så nå er det bare og vente på at resten av Stieg Larssons Millenium-trilogi amerikaniseres. 
Jeg håper det skjer, for de to oppfølgerne trenger virkelig forbedringer! 
