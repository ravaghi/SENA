Focal Spirit One hodetelefoner
Vi liker designen og lyden, men sistnevnte bør helst komme via PC eller direkte fra forsterkeren. 

Du skal ikke så mange år tilbake før det å gå gatelangs med hodetelefoner var forbeholdt de aller største nerdene. 

Den tiden er over. 

I dag er selv store hodetefoner en naturlig del av bybildet, og salget av hodetelefoner har derfor blitt en god inntektskilde for de største aktørene. 

Den kaken er det selvsagt flere som vil ha en bit av, og denne gang er det høyttalerprodusenten Focal som er på banen. 

Spørsmålet er selvsagt om de har lykkes, og svaret er litt både og. 

Svært godt førsteinntrykk 

Focal Spirit One koster rundt 1.600 kroner og plasserer seg dermed i et sjikt hvor det finnes mange alternativer. 
Som dere ser var vårt eksemplar burgunderrødt, noe vi likte godt, men det skal visstnok også finnes et sort alternativ om det blir for mye for deg. 
Hodetelefonene er for øvrig godt utstyrt: 
Du får med et solid beskyttelsesetui, en tøypose, to kabler – hvorav en med mikrofon og fjernkontroll til mobilen, overgangsplugg fra minijack til jack, og flyadapter. 
Det er bra til prisen. 

Som bildet over viser, er Spirit One en klassisk hodetelefon med lukket design som dekker omtrent hele øret, selv om det ikke omslutter det helt. 
Hodetelefonene har ingen aktiv støydemping, men ifølge Focal demper de omgivelseslyden med hele 20 dB, så de kan fint brukes om det støyer rundt deg. 
Kanskje enda mer interessant for mange er at de ikke lekker så mye lyd. 

Med mindre du konstant spiller veldig høyt, er altså dette et par hodetelefoner du fint kan bruke selv om du sitter i et åpent kontorlandskap. 

Byggekvaliteten virker å være god til prisen. 
I praksis er Spirit One en miks av aluminium – som vi liker, og hardplastdetaljer – som vi ikke liker fullt så mye. 
Sistnevnte er nemlig lett å ripe opp, men fordelen er at vekten på hodetelefonene blir lave 225 gram. 

Det, kombinert med en polstret hodebøyle og myke øreputer, gjør Focal Spirit behagelige å ha på hodet. 
Selv flere timer i strekk. 

Lydkvalitet: 
Best med drahjelp 

Lyd fra mobil: 
Focal Spirit One leveres som nevnt med en ekstra kabel til mobilbruk, som gir deg fjernkontroll og mikrofon for handsfree-samtaler. 
Det liker vi. 

Focal oppgir for øvrig en impedans på 32 ohm, noe som er hakket høyere enn på Philips Fidelio X1. 
Førsteinntrykket hos våre tre testpersoner var dessverre litt skuffende når vi spilte av musikk via iPhone 5 og Galaxy S3. 

Lyden føltes rett og slett litt for uraffinert og nøytral til å gi den helt store morofaktoren. 
Kort oppsummert savnet vi ekstra trykk i bassen, samt at dynamikken ikke var helt som vi ønsket. 
Eller som en kollega oppsummerte: 

– 
Det blir rett og slett for tamt. 
Lyden er ganske "rå", noen vil kanskje kalle lydbildet nøytralt. 

Bassen kom imidlertid om vi økte volumet litt mer enn vanlig, men høyt volum gir også en litt vel fremtredende diskant for min smak – spesielt om du har en lang togtur foran deg 

Mye bedre via dac og hodetelefonforsterker. 
Dette snudde seg heldigvis når vi satte oss foran PC-en og koblet til med vår Pinell Dac Mini, eller med den gamle hodetelefonforsterker fra Audiophile vi hadde tilgang til. 

En ting er at lydtrykket økte, men nå var også bassen og dynamikken vi savnet via mobilen på plass. 
Resultatet var ganske enkelt så oppløftende at vi fikk lyst til å høre på mer musikk, lenge. 

Vi synes altså at Focal Spirit One trenger litt drahjelp for å vise seg fra sin beste side. 
Med andre ord: 
Her bør du tenke igjennom bruksmønsteret ditt før du kjøper. 

Konklusjon 

Vi synes Focal Spirit One ser bra ut og de er gode å ha på øret. 
Vi synes også prisen er helt grei, med tanke på byggekvaliteten. 

Vi synes likevel dette er et par hodetelefoner som passer best for deg som skal bruke dem på kontoret: 
Ved å koble Spirit One til en dac eller hodetelefon-forsterker faller nemlig brikkene på plass, og der tok vi oss i å bruke dem flere timer om gangen. 
At de også lekker lite lyd er her et pluss. 

Er derimot hovedfokuset ditt mobilbruk ville vi valgt et annet alternativ. 
Er det mye bass og høy morofaktor du er ute etter er Monsters basstunge Purity Pro et godt eksempel, men også AKG K490 NC er et spennende alternativ. 
Begge disse gir deg forøvrig aktiv støydemping i tillegg. 

Focal Spirit One 
