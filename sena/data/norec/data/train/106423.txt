Sean Lennon:«Friendly Fire» 

(Capitol/EMI) 

Godkjent videreføring av Lennon-arven 

Det er ikke alle artister forunt å kunne vente åtte år mellom to plateutgivelser, men heter du Sean Lennon, blir du neppe glemt. 
Ulempen er at man som sønn av et av rockens desidert største ikoner aldri slipper unna den litt urettferdige sammenligningen med opphavet. 
Men nå gjør ikke akkurat Sean Lennon mye for å unngå det heller. 
På «Friendly Fire» låner han nemlig friskt fra Beatles-tradisjonen - med hovedvekt på gitar-/tangentbasert visepop av det lett melankolske slaget. 
Låtene er langt fra klassikermateriale. 
Men de er jevnt over umulig ikke å like, melodiøse og pene som de er, med sine luftige harmonier og smått psykedeliske tilbøyeligheter. 
Å føre arven etter John Lennon videre, er en vrien oppgave. 
Men dette er et absolutt godkjent forsøk. 

ANBEFALTE KJØP: 
«Dead Meat», «Tomorrow» og «Falling Out Of Love» 
