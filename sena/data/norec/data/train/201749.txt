Honor 6 - mye telefon for pengene
Smartmobilen som knuser de beste toppmodellene på ett område, nemlig pris. 

Mens det som regel er slik at de dyreste mobilene også er de aller beste, har vi det siste året sett en trend hvor flere Android-produsenter har lansert telefoner med spesifikasjoner på lik linje med toppmodeller, men som koster vesentlig mindre. 

Kinesiske Huawei har spesialisert seg på dette og har det siste året gjort seg mest kjent her til lands med Ascend P7, som i skrivende stund koster rundt 3.000 kroner. 

Nå har imidlertid selskapet lansert et nytt mobilmerke kalt Honor. 
Den første telefonen i serien, Honor 6, er lik Ascend P7 på mange områder, men koster omlag 300 kroner mindre. 

Dette er en Android-mobil med 5 tommers full HD-skjerm, god ytelse og bra kamera til en høyst overkommelig pris. 
Vi tør faktisk påstå ingen andre «toppmodeller» gir like mye for pengene akkurat nå. 

Design 

Honor 6 er riktignok ikke like lekker som søskenbarnet Ascend P7. 
Den har ikke samme lekre metallramme; alt er i plast. 
Fordelen med sistenevnte er dog at den er veldig lett, og ligger godt, om enn noe glatt, i hånden med sine noe avrundede kanter. 

Ulempen er at baksiden blir fort ripete. 
Og den tiltrekker seg fingermerker av en annen verden. 
Heldigvis kan sistnevnte lett tørkes vekk. 

Utseendemessig gjør rett og slett ikke Honor 6 så mye ut av seg. 
Den er ganske anonymt designet og er heller ikke spesielt original. 
En kollega har trodd det var en iPhone ved flere anledninger, mens andre har påpekt at det ser ut som en nyere Sony Xperia-mobil. 

Det finnes vel bare så mange måter å utforme en mobil på, men folk kommer neppe til å snu hodene sine etter Honor 6. 

Skjerm og ytelse 

Men man skal som kjent ikke dømme en bok etter omslaget, eller en mobil etter utseendet. 
På innsiden er Honor 6 langt fra kjedelig, og den er fullt på høyde med de dyreste toppmodellene. 

Telefonen har en 5 tommers skjerm med full HD-oppløsning. 
Skjermen ser bra ut, spesielt prisen tatt i betraktning, og er både skarp og lyssterk, selv om den automatiske lysstyrken har en tendens til å bli litt i mørkeste laget, så vi må ha på manuell justering i stedet. 

Øvrige spesifikasjoner er i toppsjiktet, og kort oppsummert er dette en veldig kjapp telefon, ikke minst prisen tatt i betrakning. 
I våre ytelsestester oppnår den gode resultater sammenlignet med andre toppmodeller, med unntak av på grafikksiden: 

I bruk flyter det meste glatt og fint. 
En del Android-telefoner i den billigere enden av skalaen har en tendens til å lagge og hakke i så vel menyer som apper, men det er ikke tilfellet med Honor 6. Den takler også spill bra, og selv grafikktunge Asphalt 8 hadde den få problemer med å kjøre. 

Om du synes de 16 gigabytene du får med innebygd lagringsplass blir for lite, kan du utvide med minnekort (av typen mikro-sd) på opptil 64GB. 

Hva gjelder batteritid hevder produsenten at Honor 6 skal holde det gående i to dager. 
I løpet av de par ukene vi har testa telefonen, har den holdt i både to og tre dager med moderat bruk, og en til to dager med vanlig til intensiv bruk. 

Reell brukstid kan være vanskelig å måle, men denne telefonen bør du kunne være trygg på at holder hele dagen ut, og forhåpentligvis vel så det. 

Kamera 

Mens design ofte er en av punktene de billigere telefonene ofte skorter på, er kamera et annet. 
Heldigvis gjør Honor 6 en hederlig jobb på denne fronten, i hvert fall hovedkameraet på baksiden. 

Med sine 13 megapiksler tar det merkbart bedre bilder enn for eksempel Nexus 5, fjorårets toppmodell fra Google, som nå koster rundt 2.500 kroner. 

Honor 6 vs. Nexus 5: 

I gode lysforhold blir bildene tatt med Honor 6 skarpe og fine, mens det som mange andre mobilkameraer, får du lett kornete bilder i mørke omgivelser. 
Det er ikke så bra på makrobilder, og sliter med å fokusere på nære gjenstander. 

Honor 6 vs. iPhone 6: 

På plussiden igjen er kameraet raskt i bruk, og det tar kort tid å starte opp fra snarveien på låseskjermen. 

Frontkameraet gjør for øvrig en helt grei jobb, og da mener vi helt grei til en mobil i mellomsjiktet, ikke toppsjiktet. 
Søskenbarnet Ascend 
P7 skal være bedre egnet til selfies. 

Se noen flere bilder i galleriet under: 

Programvare 

Selv om Honor 6 ikke er en Huawei-telefon i navnet, er den det i sjela - eller programvaren. 
Den bruker nemlig det samme Android-skallet som Huaweis «egne» telefoner kommer med, kalt Emotion UI. 

Med skall mener vi ekstra funksjoner, grafiske tilpasninger og annet utover det som er standard i Googles mobiloperativsystem. 

Mens noen produsenter, som Sony og HTC, er ganske nøkterne med tanke på dette, har Huawei valgt en «jo mer, jo bedre»-strategi. 
Noen hater det, noen synes det er topp, mens folk flest antageligvis ikke bryr seg så mye om det. 

Operativsystemet er litt annerledes enn tradisjonell Android. 
Blant annet har Huawei produsenten gitt hjemskjermen et iPhone-aktig preg hvor alle appene samles på hjemskjermen i stedet for i en såkalt «app-skuff». 

Hardbarka Android-brukere vil trolig rynke på nesa av dette, men det fungerer greit, og hjemskjermen er lett å organisere. 

Låseskjermen er også litt iPhone-aktig. 
Om man låser opp telefonen ved å dra en finger opp på nedre del av skjermen, dukker det opp en liten meny med hurtigsnarveier til kalender, kalkulator, lommelykt med mer á la kontrollsenteret til iOS. 

En annen detalj det tok oss litt tid å bli vant til var at varsel- og snarvei-menyen man får opp ved å dra fingeren ned fra toppen av skjermen, hentes opp på to måter. 
Drar man fingeren ned fra venstre halvdel, får man opp varselmenyen, mens drar man ned fra høyre, får man opp snarveier. 

Selve grensesnittet er for øvrig kraftig modifisert, med blant annet avrundede app-ikoner. 
Det er lagt opp til at du skal enkelt kunne bytte tema, og det finnes en egen temavelger med tre forhåndsinstallerte oppsett, og du kan laste ned et lass med andre. 

Kjekt hvis man er glad i sånt, men de avrundede ikonene tilpasses ikke like bra for alle apper. 
Noen apper, som Dropbox og Facebook Messenger, får en litt grell farge rundt seg. 
Det har ingen praktisk betydning, men det ser ikke helt gjennomført ut. 

Siden det er Android, er det heldigvis en enkel sak å bytte ut hele «launcheren» – programmet som gir deg en hjemskjerm, med ikoner og den slags. 
Med for eksempel Google Now-launcheren kan du få telefonen til å se ut som helt vanlig Android. 

Ellers er det et lass med funksjoner og apper på telefonen, og noe er det gjerne dobbelt opp av, noe som kan virke forvirrende på uerfarne brukere. 
Alle Googles apper er imidlertid plassert i en egen mappe, så de ligger i det minste adskilt fra de «innebygde». 

Vi skulle gjerne sett at det var litt mindre funksjoner, og at de som fantes, var lettere å finne. 
For en del av det er ganske nyttig. 

Graver du i innstillingsmenyen, finner du nyttige verktøy som «Nettverksapper», som lar deg bestemme om dine apper kan bruke mobildata, Wi-Fi eller begge deler. 
Det finnes også en egen «Varslingsstyring» hvor du kan sette opp regler for hva slags varsler dine apper skal vise og ikke. 

Appen «Telefonbehandling» er et slags renske-fikse-verktøy som lar deg gjøre alt fra å slette overflødige filer, blokkere uønskede numre, skru på strømsparingsfunksjoner, sette på ikke-forstyrr-modus og sikkerhetskopiere telefonen. 

Konklusjon 

Honor 6 er ikke penest eller sterkest, og det er heller ikke den beste kameramobilen du får tak i. 
Men den gjør jevnt over en god jobb på det meste, og har en nærmest uslåelig pris. 
Veldig mange trenger neppe å bruke 5.000 kroner på en god mobil, og denne beviser at det er fullt mulig. 

Det eneste problemet Honor 6 kanskje vil få, bortsett fra at den kommer fra et uetablert merke, er at telefonen kun er tilgjengelig via nettsalg. 
Du finner den altså ikke i noen fysiske butikker. 
Den strategien er med på å presse ned prisen, men mange liker å ta på telefoner før de kjøper den. 

Vi håper imidlertid ikke det virker avskrekkende. 

Et alternativ til Honor 6 er som nevnt Huawei Ascend P7, som er noen hundrelapper dyrere, har en litt mer eksklusiv design og et bedre frontkamera. 

Google Nexus 5 koster på sin side noen hundrelapper mindre igjen, og er en kjapp mobil med den reneste Android-opplevelsen du kan få. 
Kameraet er imidlertid dårligere enn Honor 6. 

Huawei Honor 6 16GB 
