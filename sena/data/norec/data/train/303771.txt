Anmeldelse:Odd Nordstoga i (litt for) trygge rammer 

Holder seg i visepopen på «Dette landet». 

ALBUM: 
Det er utrolig hva folk får seg til å skrive låter om, men for Odd Nordstoga - fra Vinje i Telemark - føles det helt naturlig å synge om griser som står og hyler (tekst: Ragnar Hovland), om å ville reise heim til ho mor og om noe så trivielt som å gå. 

Det siste var en liten genistrek. 

Radiohiten «Kunsten å gå» kommer til å selge «Dette landet». 
Den åpner albumet - og bedre enn den blir det ikke her. 

Gjør som han vil «Kvalitet» kunne vært mellomnavnet til Odd Nordstoga. 
Etter flere solide produksjoner de siste åra, aleine eller sammen med flotte stemmer som Ingebjørg Bratland, Øyonn Groven Myhren og Sissel Kyrkjebø, er han tryggheten sjøl. 
Og - han har alltid gjort som han har villet, som å følge opp en lettlivet suksess («Heim te mor») med dønn seriøs visepop med stenk av jazz og folkemusikk (bestillingsverket «Pilegrim»). 

«Dette landet» lander sånn midt mellom disse to. 

Bunnsolid 
Det er selvfølgelig bunnsolid musikalsk, men med Brødrene Vogt (David og Ivar Chelsom Vogt fra bergensbandet Real Ones) som produsenter hadde jeg kanskje ventet en noe mer sprudlende produksjon a la åpningssporet «Kunsten å gå» og et annet høydepunkt, Allmann Brothers-inspirerte «Sofaen du sat i» - med Hans Petter Gundersen (el-gitar/pedal steel) i rollen som Dickie Betts. 

«Dette landet» er derimot behagelig og trivelig visepop, silkemykt produsert, uten de store kreative utfluktene og med stemmen til Nordstoga som det naturlige midtpunktet. 
David Wallumrøds tangenter er en like trygg følgesvenn. 

Ikke så overvettes spennende, men på den annen side blir det ikke stort finere enn neddempede «Song om fred». og «Hemmeleghet». 

Falsetten på sistnevnte er så som så, men her er tekstforfatter Nordstoga på sitt beste. 

Liten tekst 
Et lite hjertesukk til slutt, på vegne oss som setter pris på musikk i fysisk form, med litt info om låter og utøvere: 
Teksten i cd-coverne ser ut til å bli mindre og mindre, sjøl om det hadde vært god plass til å gjøre den mer leselig. 
Det ser kanskje fint ut, men betaler man for musikken bør det i hvert fall være mulig å lese teksten i innercoveret uten forstørrelsesglass! 

Odd Nordstoga legger 14. oktober ut på en lang norgesturné til 32 steder, med start i Bodø. 
