En ekte mann
Romantiske komedier med kjekke menn og søte damer går aldri av moten. 
Og takk for det. 
Vi trenger slike filmer, også. 

”En ekte mann” har Patrick Dempsey og Michelle Monaghan i hovedrollene, noe som skulle borge for den nødvendige sjarmen. 

Hadde bare humoren sittet bedre, ville filmen vært en liten godbit, men de krampaktige forsøkene på å få oss til å le ødelegger. 
Filmen ville faktisk vært bedre om den hadde fokusert sterkere på romantikken! 

Nye følelser 

Dempsey spiller den evige ungkaren Tom, mens Monaghan spiller den platoniske venninnen Hannah. 
Når Hannah reiser til Skottland, oppdager Tom hvor mye han savner henne og nye følelser veller opp. 

Men når Hannah kommer tilbake har hun med seg uventet bagasje som står i veien for lykken, nemlig en skotsk hertug (Kevin McKidd). 

Tør ikke skuffe 

Historien er som vanlig fryktelig enkel å forutsi. 
Men det er omtrent som det skal være i denne sjangeren. 
Vi vet hvordan det skal ende, og vi vil det ikke annerledes. 

Det er veien mot målet som er hele poenget, med gryende følelser, skjær i sjøen og en avsluttende snuoperasjon for å redde kjærligheten. 
Her gjør ”En ekte mann” det meste av det publikum forventer av en slik film. 
Regissør Paul Weiland tør ikke skuffe. 

Anstrengt humor 

Filmen feiler på et viktig punkt. 
Humoren virker fryktelig klossete og anstrengt. 
Jeg hadde forventet mer fra en regissør med både ”Mr. Bean” og ”Sorte Orm” på CV’n! 

Et eksempel er gjengen Tom spiller basketball med, en merkelig sammensatt gruppe som virker ekstremt konstruert og lite troverdig. 
Filmen ville fungert mye bedre med humor festet i virkeligheten. 

Det samme gjelder den ekstremt klisjéfulle måten Skottland blir fremstilt på. 
Jeg kan nesten se Kevin McKidd tenke: 
”Jeg spilte Lucius Vorenus i ’Rome’, for faen! 
Jeg fortjener mye bedre enn dette!” 

Ingen store latterkuler 

Patrick Dempsey har fått fart på karrieren etter tv-serien ”Grey’s Anatomy”. 
Jeg husker ham godt fra 80-tallets VHS-klassikere ”Can’t buy me love” og ”Loverboy”. 
Det er egentlig rart at han sklei igjennom 90-tallet uten særlig suksess. 
Dempsey har fremdeles den samme sjarmen som 42-åring som han hadde som 22-åring, bare mer moden. 

10 år yngre Monaghan er fremdeles ganske fersk i filmbransjen, men viser en naturlighet foran kamera som kan gjøre henne til en stor stjerne, allerede hintet i ”Mission: 
Impossible III”, ”Constantine” og ”The Heartbreak Kid”. 

Sammen gjør de ”En ekte mann” til en film det tross alt går an å se, men forvent ingen store latterkuler eller våte tåredrypp. 
