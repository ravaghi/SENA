Satirisk mesterverk
Kongen av politisk satire, manusforfatter og regissør Armando Iannucci, blander virkelighetens galskap med herlig, sort humor i «The Death of Stalin». 

The Death of Stalin 

England/Frankrike 2017 

Biografi/Drama/komedie 

Regi: 
Armando Iannucci 

Manus: Fabien Nury, Armando Iannucci, David Schneider, Ian Martin, Thierry Robin 

Skuespillere: 
Steve Buscemi, Jason Isaacs, Jeffrey Tambor, Andrea Riseborough, Olga Kurylenko, Rupert Friend, Paddy Considine 

Aldersgrense: 
15 år 

Han har tidligere tatt for seg både det britiske og det amerikanske politiske systemet i de prisbelønte tv-seriene «The Thick of It» og «Veep». 
Denne gangen skildrer han noen av historiens mørkeste og mektigste menn og et beksvart kapittel i verdenshistorien. 

Stalin og hans allierte stod bak massehenrettelser, tortur, voldtekter, fengslinger, hungersnød og deportasjoner til arbeidsleirer, som resulterte i at mange millioner mennesker døde. 
Det foregikk samtidig en intern maktkamp. 
Da tyrannen plutselig døde, var gribbene raskt på plass for å slåss om den største biten av hans til da suverene makt. 

Manuset, som er inspirert av tegneserieromanen med samme navn av Fabien Nury og Thierry Robin, er velskrevet og til tider hysterisk morsomt. 
Noen synes kanskje det er usmakelig å lage humor av forferdelige hendelser. 
Men gjennom Iannuccis evne til å balansere det morsomme i det grusomme, er humoren et sterkt virkemiddel for å illustrere galskapen og ondskapen som får leve og gro i et totalitært styre, og hva for mye makt gjør med enkelte. 
Både underholdnings- og opplysningsverdien er stor i dette satiriske mesterverket. 
