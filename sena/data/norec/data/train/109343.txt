Plateanmeldelse:Sudan Dudan - «Inntil i dag» 

Sterkere enn draugen. 

Det er ikke noe rock 'n' roll med Sudan Dudan, ikke gitar med vreng eller heftig trommedriv for å friske opp gammel tradisjonsmusikk. 

Duoen Marit Karlberg og Anders Erik Røine tar den snarere helt ned. 

Det funkler av deres strengespill, henholdsvis langeleik og gitar, og deres stemmer skaper noen av de fineste duettene på denne siden av Atlanteren. 

Selv om de to holder seg i et lavmælt register, kan de swinge med et intenst sug, som i «Ola Torssøn», der Røine også drar på med munnharpe. 
Gjestemusikere krydrer diskré flere av låtene, som på den betagende balladen «Utta de». 

Odd Nordstoga har gjort en glimrende produsentjobb, her er ingenting for mye eller for lite, bare nydelig musikk og deilig lyd. 

BESTE LÅT: 
«Utta de» 
