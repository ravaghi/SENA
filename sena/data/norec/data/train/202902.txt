TEST:Ford Fiesta ST 

For 332.000 kroner er det mulig å skaffe seg et sportslig råskinn som gjør 0-100 på under syv sekunder. 

2013 er en god årgang for GTI-elskere. 
I kompaktklassen har Volkswagen slått til og satt ny målestokk med en splitter ny Golf GTI. 
Dernest har Peugeot vekket til live noe av den gamle 205 GTI-magien med sin spreke 208 GTI. 

Ford er selvfølgelig med på leken og etter å ha imponert oss i fjor med sin utmerkede ST-versjon av Focus, er det i dag Fiesta i ST-utførelse vi har fått lov til å kjøre noen turer med. 

Noen meget underholdende bilturer, la det være sagt med en gang! 

Det er litt av et generasjonsskifte vi har med å gjøre, både designmessig og når det gjelder motorisering. 
Sist vi testet en Fiesta ST var det to liter slagvolum og 150 hester som gjalt. 

Turbo og godlyd 

ST anno 2013 er derimot utstyrt med Fords moderne 1,6-liters turboladede EcoBoost motor. 
Med 182 hestekrefter og et dreiemoment på 240 
Nm som trår til ved 1.600 omdreininger leverer den varene - ingen tvil om det. 

Dette gir de beste ytelsene Ford noensinne har kunnet skilte med på en Fiesta - noe som kanskje egentlig bare skulle mangle. 
220 kilometer i timen er maksimal hastighet oppgitt til, mens 0 til 100 går unna på kjappe 6,9 sekunder. 

Med godt med dreiemoment på lavt turtall, samtidig som det også er skikkelig sprut oppover i turtallsregisteret er dette en skikkelig gladmotor, I tillegg er motorlyden utstudert sportslig, og det som starter med brumming, deretter knurring - med diskret rumlende bass i bakgrunnen - forvandler seg til sportslig snerring og når man går av og på gassen i tett rytme formelig bjeffer bilen etter å få gi mer. 

Perfekt utveksling 

Girkassen (Ford Durashift), betjenes med en girspak i aluminium, som er standard i Fiesta ST. 
Den fungerer ypperlig. 
Den er godt tilpasset motorens karakteristikk, og er tettsteget til topps. 
I 100 kilometer i timen i 6. gir er turtallet 2.400 omdreininger per minutt, i 5. gir 2.800 omdreininger og i 4. gir 3.500 omdreininger. 
3. gir er svært anvendelig og trekker til 140 kilometer i timen. 
Med andre ord er det lett å utnytte den spreke og sterke motoren, og bilen reagerer som et skudd. 

ST er basert på en bil som er god å kjøre i utgangspunktet. 
Her kan du lese mer om den: 
Fornyet Ford Fiesta prøvekjørt 

God og leken 

Som vi forventer fra Ford er også kjøreegenskapene på høyden. 
Ikke bare er Fiesta ST velbalansert og lett å kontrollere, den sitter godt i svingene og lystrer umiddelbart førerens ordre via ratt, gass og brems i et lekent samspill som gir mer kjøreglede enn det meste annet som er i et bortimot folkelig prisleie. 

ESC-knappen, som betjener antiskrensfunksjonen, tillater tre innstillinger: Konservativt, mer liberalt - og (bortimot) frie tøyler. 
I praksis: 
Rører man den ikke, vil elektronikken gripe inn så snart stabiliteten settes på prøve. 
Trykker man en gang på den, åpnes det for litt mer utfoldelse og holder man knappen inne i fem sekunder, slås antispinn- og antiskrens av. 

Hypereffektiv forhjulsdrift 

Styringen er også meget presis og ideelt utvekslet. 
Ford har dessuten greid å luke vekk så å si all "torque steer"-følelse, det vil si luggingen i styringen som kommer av at mye krefter vil ut gjennom forhjulene. 
Noe av hemmeligheten er forkortelsen eTVC, som står for Enhanced Torque Vectoring Control. 
Den sørger for lynraskt å bremse det indre hjulet før reaksjonene setter inn og dette begrenser understyring til det minimale. 

Noe komfort 

Selvsagt er bilen stivt satt opp - det er sportslighet som gjelder her og fjæringen sladrer om alle ujevnhetene som befinner seg i veibanen. 
Likevel kan vi ikke si oss misfornøyde med komfortnivået, for dempingen er effektiv nok til at det ikke forplanter seg støt opp gjennom ryggsøylen. 
Dessuten gir de gode Recaro-sportssetene bra støtte og beskytter legemet ytterligere. 

Fiesta ST er utstyrt med Ford Sync, Sony DAB-radio/CD kommer som standard, likeledes Ford MyKey, som gjør det mulig å begrense bruken til den man eventuelt låner bilen til ved å programmere inn begrensede ytelser. 

Mye moro for pengene 

Fiesta ST koster fra 331.000 kroner og vi tør påstå at det er svært vanskelig å oppdrive noe i nærheten av like mye kjøreglede for pengene. 
Muligens med ett unntak: 
Tidligere nevnte Peugeot 208 GTI koster i utgangspunktet omtrent det samme, har noe mer krefter og omtrent sammenlignbare ytelser. 
Også den ga oss mengder av godfølelse under den relativt korte prøvekjøringen tidligere i år, så vi vil nok anbefale å prøve begge før det definitive valget skal treffes. 

Av andre folkelige biler som gir mye kjøreglede kan vi nevne klassiske Mazda MX5, de relativt ferske Toyota GT86 og Subaru BRZ - og sist, men ikke minst, moroklumpen Mini Cooper S. 

Alt er ikke ennå håpløst for bilentusiastene, selv de uten millioninntekter. 
Heldigvis! 
