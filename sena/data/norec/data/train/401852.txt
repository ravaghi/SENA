Netflix’«Mowgli» er en mørk og dyster jungelbok 

Ikke la små barn se denne filmen alene. 
Se den sammen med dem. 

En gang i Hollywood var noen sjefer på fest. 
«Nå når vi har fått så bra animasjon, må vi lage ny versjon av Jungelboken,» sier en av dem. 
Som sagt, så gjort. 
To forskjellige studioer utviklet hver sin film omtrent samtidig. 

Disney og regissør Jon Favreaus kom først i mål, og Jungelboken hadde premiere i 2016. 
Da utsatte Warner Bros. sin versjon. 
I mellomtiden kjøpte internasjonale strømmetjenester opp filmrettigheter i øst og vest, og Netflix snappet opp Mowgli. 

Det var ikke noe dumt kjøp, men en lettvekter av en barnefilm er det ikke. 
Regissør Andy Serkins har skapt noen marerittlignende scener som mindre barn ikke bør se alene. 

Ingen koselige sanger 

Jungelboken er selvsagt basert på Rudyard Kiplings fortellinger fra 1894. 
Kiplings historier kan på mange måter ses på som moralske fabler hvor dyr skulle lære barn om livet. 

Mange av oss kjenner nok historien best fra Disneys klassiske tegnefilm fra 1967. 
Her ble Kipling disneyfisert til en nydelig film som inneholder eviggrønne sanger som «Bare Necessities» og «I Wanna Be Like You». 

Serkins nye versjon er nærmere Kiplings i tone enn Disneys mer uskyldige og yndige univers. 
I stedet for koselige sanger får du et brutalt og mørkt univers hvor livet er hardt, og jungelens lov råder. 
En kan spørre hvem målgruppen er. 
Filmen er for voldsom til å passe for de minste. 
Jeg vil anbefale den for ungdom og for eldre barn i følge med foreldre. 

Rohan Chand er en god Mowgli 

Serkins versjon av panteren Bagheera og bjørnen Baloo er ikke søte, men de er to «herrer» som bærer preg av å ha levd et jungelliv. 
De har arr, og de blør, men humoren har de intakt. 
For uten et snev av humor kunne dette fort blitt litt for dystert. 

Det som gir filmen varme, er Rohan Chand som Mowgli. 
Han har en god tilstedeværelse på lerretet, og hans Mowgli er en smart villstyring som etter hvert skjønner at han slett ikke er en ulv, men et menneske. 
Chand er bare 14 år, men han har et stort følelsesregister og får godt frem Mowglis identitetskrise uten overspill. 

Dyriske trekk 

Animasjonsavdelingen har også gjort en solid jobb. 
De har ikke falt for fristelsen til å animere dyrene slik at de fremstår som kosete bamser. 
De har latt dem bevare sine mer dyriske trekk, og så får vi bare leve med at de er dyr som snakker engelsk... 
Når det er sagt, er det ikke noe å si på stemmeskuespillerne heller. 
Benedict Cumberbatch som Shere Khan er direkte skummel. 

Filmen blir litt drøy mot slutten. 
Når Mowgli blir utstøtt fra jungelen og drar ned til menneskene, mister filmen litt av drivkraften. 
Mowgli kommer til en befolkning som har bedt en slem jeger om å drepe den skumle tigeren. 
Jegeren blir så bildet på mennesket som ikke har forstått at vi må leve i pakt med naturen. 

Det er her filmens moral kommer tydelig frem. 
Når vi i dag står midt i klimakrisen, med regnskog som krympes og dyrearter som masseutryddes, burde vi hørt mer på hylene fra jungelen. 

Filmen er tilgjengelig på Netflix fra 7. desember. 
