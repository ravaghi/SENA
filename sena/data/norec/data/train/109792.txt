TV-anmeldelse:Balanserende tåre-TV 

Det er tårefylt, det er rørende, det virker ekte, det handler om viktige ting i livet, det handler om tilhørighet. 

Vi har sett det før på TV. 
Men denne gangen er det ikke Tore som er på sporet, eller Silje Stang som er «Sporløs». 
Derimot stiller Noman Mubashir spørsmålet til seks kjente nordmenn: 
«Hva har du i bagasjen?» 

Han reiser ikke lett, Noman Mubashir, når han tar med seg sine kjendiser på den viktige reisen tilbake. 
Grepene er moderne, det er ingen lange studiosamtaler og overraskende gjester. 
Men tårefylte møter er det nok av, mer privat enn det historien blir når supermodellen Vendela Kirsebom møter sin ukjente tyrkiske far for aller første gang, kan det nesten ikke bli. 

Det er her balansegangen ligger, vil vi virkelig være med på alle disse tårefylte møtene som er så private, så private? 
Vil jeg virkelig som TV-seer være med på alle disse møtene. 
Det er ikke min familie det handler om, det er ikke meg eller noen jeg kjenner. 
Sånn på ordentlig mener jeg. 

- Jeg reserverer meg 

Jeg er faktisk ikke sikker, jeg merker at jeg reserverer meg litt, trekker meg litt unna. 

Samtidig skal det sies at Noman Mubashir ikke tar noen snarveier med den nye programserien sin. 
Forarbeidet er grundig. 
Det ligger faktisk flere måneders jobb bak oppsporingen av Vendelas far. 

Bare det er nesten ikke til å tro, men vi lever åpenbart fortsatt i en verden hvor ikke alle er et tastetrykk unna. 

Programmet vinner seg på at det blir ikke bare tåre-TV, men det er også faktisk flere elementer av reise-TV i dette og det hjelper. 
Som for eksempel små innspill om markedene i Istanbul, gjør at deler av det private ikke blir så påtrengende privat. 
