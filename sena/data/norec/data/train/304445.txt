Sang mens han fikset toaletter, ble oppdaget av talentspeider
Charles Bradley debuterer som soulsanger i en alder av 63 år. 

ALBUM: 
Charles Bradley er 63 år gammel og jobbet for kort tid siden delvis som rørlegger, delvis som sanger under navnet Black Velvet på en klubb i Brooklyn. 

Etter at Bradley fikset toalettet i lokalene til soulselskapet Daptone, skal en av de lynskarpe talentspeiderne ha oppsøkt klubben og lyttet til Bradleys fabelaktige tolkninger av klassisk soul-materiale. 

Siden 2002 har han vært ute med noen singler der han synger sammen med Menahan Street Band. 

Slåss for tilværelsen Bradley har slåss for tilværelsen som sanger siden han ble inspirert av James Brown på 60-tallet. 

Stemmen er fylt både med erfaringen fra et hardt liv og inspirasjon fra Brown, Wilson Pickett, Sam & Dave, Otis Redding og så videre. 
For et sting, for en intensitet! 

Under Bradleys bedende, tryglende, krevende, lidende, anklagende røst vugger et rått komp, med sterkt spenn mellom blåsere, kor, hammondorgel, trommer, gitarer på den ene siden og nakne rom på den andre. 

Har svaret Kopi av en gammel resept? 
Utvilsomt, Stax og Muscle Shoals viste i sin tid veien og den er der ennå. 

Men samtidig er dette en maktdemonstrasjon, en insistering på at det også i vår tid fins en plass for melodisk sterk og tematisk tydelig rythm'n blues, med et innhold som spenner fra protest til kjærlighet og lengsel. 

«Why is it so hard/to make it in America?», spør Bradley i en av de sangene han har vært med på å skrive selv. 
Denne plata gir svaret; en evig kamp; et rop fra en levende sjel, på et soulspråk som aldri dør. 
