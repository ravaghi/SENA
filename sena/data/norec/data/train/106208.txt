Lunken meksikansk mat
Danske kokker forsøker seg på meksikanske volds-delikatesser. 
Igjen. 

Mest sannsynlig gikk det deg hus forbi, et lite spill som het «Total Overdoze» for et par år siden. 
«Chili Con Carnage» er en slags oppfølger, og nok en gang har det danske utviklerstudioet laget et voldsepos fra Mexico. 

Tegneserie-Mexico, altså. 
Dette er den type Mexico vi kjenner fra filmene El Mariachi og Desperado, voldsballett med spansk hip-hop på soundtracket, og masse sakte film. 

Du styrer Ram, en ung mann som skal hevne faren som ble myrdet av en skurtresker (ikke spør), og må massakrere halve Mexico for å finne morderne. 
Ram kan for det meste skyte, og ved hjelp av knappekombinasjoner kan han hoppe mens han skyter, kjøre bil mens han skyter og skyte eksplosive tønner i stedet for mennesker. 
Og det er det han gjør i det meste av spillet. 

Som et standard actioneventyr faller dette ganske så flatt, så her kommer greia som nesten redder spillet: ved å drepe fiender på spektakulære måter bygger man opp et kombo-meter. 
Så lenge man fortsetter å drepe, vokser meteret. 
Og poengsummen. 
Dermed blir spillet en festlig massakre der man konstant kjemper mot tida for å holde komboen i live. 

Man må rett og slett stresse fremover i rasende tempo for å holde liv i kombometeret, og dette gjør spillet frenetisk og moro på sitt beste. 

Men problemet er at det kunne vært så mye mer underholdende, for styringen på PSP er altfor upresis. 
Kontrollene er litt for avanserte for sitt eget beste, og dermed uteblir den spektakulære actionfesten fordi man ender opp med å kjempe like mye mot styresystemet som mot skyteglade gringos. 

Men til tross for dette er spillet forfriskende useriøst og tidvis veldig underholdende. 
Ikke mange spillutviklere våger å satse på crazy-humor for å fortelle en historie, og disse danskene gjør en god jobb både med den tullete historien og settingen til spillet. 

Men man har bare hele tiden en gnagende følelse av at litt mer presis kontroll hadde gjort underverker for underholdningsverdien. 
