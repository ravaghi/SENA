HP ProBook 4525s
Nyåret byr på mange PC-er til gode priser. 
Vi har sett nærmere på et av de aller beste tilbudene akkurat nå - for deg med stramt budsjett. 

Forbrukerelektronikk blir bare billigere og billigere, PC-er er intet unntak. 
I disse dager er det mulig å gjøre mange gode kjøp, mye på grunn av at forhandlerne ønsker å gjøre plass til nye modeller basert på Intels ferske Sandy Bridge-prosessorer. 

HP ProBook 4525s er et godt eksempel på en modell som i løpet av kort tid har gått fra mellomsegmentet prismessig, til "dumpingsegmentet". 
Utgaven vi har sett på koster for eksempel bare 3.495 kroner hos Netshop, veiledende pris har lenge ligger rundt 5.500. 

Maskinen har spesifikasjoner man normalt slett ikke finner i lavprisklassen. 
Her er noen av de viktigste: 

15,6" matt LED-baklyst skjerm, 1366 x 768 piksler med antirefleksbelegg Metall-chassis AMD Athlon II Dual-Core P340-prosessor 3 GB minne (maks 8) 320 GB harddisk, 7200 rpm DVD-brenner for alle formater ATI Mobility Radeon HD 530V grafikkort, 512 MB minne 3 USB-porter + 1 delt eSATA/USB-port Express Card-slot VGA og HDMI-utganger 2 megapiksels webkamera med ansiktsgjenkjenning Gigabit kablet nettverk Trådløst nett (B/G/N) 
Minnekortleser for SD/MS/XD 6-cellers batteri, oppgitt levetid: 
3,5 timer Windows 7 Home Premium 64-bits Størrelse: 37,2 x 25 x 2,8 kg Vekt: 
2,5 kg 

For å gjøre det klart med én gang: 
Mye av dette er sjelden kost for en PC til 3.495 kroner. 
Spesielt eSATA, Express Card, metallchassis, HDMI og gigabit nettverk er egenskaper du vanligvis må betale langt mer for, det er i hvertfall uhyre sjelden å se alle disse egenskapene på én gang. 

Det er egentlig kun prosessoren fra AMD som er typisk for lavprissegmentet, men det betyr ikke at det behøver å være noen dårlig løsning. 

Solid og smart 

HP har brukt metall både rundt tastaturet og i lokket, noe som gjør maskinen stiv og robust - noe som er bra for deg som bærer PC-en mye rundt. 
Bruken av matt skjerm understreker dessuten at dette er en modell myntet på business-brukeren, men det er mange i privatsfæren som også foretrekker matt skjerm på grunn av fordelene knyttet til refleks. 

PC-en er dessuten utstyrt med et par smarte innretninger. 
Sølebestandig tastatur, for eksempel, skulle du søle kaffe eller vann på tastaturet vil det ledes bort fra maskinen og ikke inn i den. 
En annen fiffig innretning er en fallføler for harddisken, som sørger for at at lese/skrive-armen løftes før PC-en eventult går i bakken. 
Dermed er sjansen større for at harddisken tåler fallet. 

Over tastaturet sitter et par høyttalere, som lager bedre lyd enn mange andre, dyrere PC-er er utstyrt med. 
Det er faktisk et snev av bass, men selvfølgelig er begrensningene temmelig åpenbare. 

Flott tastatur, ikke fullt så flott pekeplate 

Selve tastaturet er av "Mac-typen" med god avstand mellom tastene. 
Denne løsningen er spesielt enkel å rengjøre, og tastaturet er fast og responsivt. 
Det avgir svært lite støy under skriving. 

Under tastaturet sitter en litt spesiell pekeplate. 
Den er multiberøringsfølsom, men det som skiller den fra "normalen" er at venstre/høyre-klikk er integrert i selve pekeplaten. 
Stryker du fingertuppen over feltet der "knappene" ligger, beveger musepekeren seg på skjermen. 
For en som er vant til dedikerte knapper oppleves betjeningen som litt vrien, dette krever tilvenning, og vi opplevde også at vi oftere kom borti platen utilsiktet enn på PC-er med vanlig plate/knapp-løsning. 

Oppe i venstre hjørne på pekeplaten sitter en føler med et lite lys. 
Dobbelklikker du her låser du pekeplaten, det vil si den vil ikke lenger reagerer på klikk og berøring. 
Det forhindrer uønskede klikk og flytting av markør, som ellers kan være et problem. 

Oppstart og installasjon 

Første gang du starter maskinen blir du møtt av en veiviser som lar deg konfigurere blant annet oppdateringer, sikkerhet og registrering av PC-en hos HP. 
Deretter sluttføres innstillingene, denne prosessen tar rundt 15 minutter totalt. 

Du blir deretter møtt av dette skrivebordet: 

Som vanlig får du en del programmer du ikke har bedt om med på kjøpet, men HP er verken verre eller bedre enn de fleste konkurrentene sine. 
Installasjonslisten inneholder for eksempel sikkerhetsprogrammer fra McAfee (60-dagers), Corel Home Office (60-dagers), starter-versjonen av Office (lett-versjoner av Word og Excel), multimedieprogrammer fra ArcSoft og en rekke HP-programmer. 

Viftestøy og ytelse 

Viften går mer eller mindre konstant. 
Det er typisk for de fleste PC-ene vi har testet med AMD-prosessor. 
Det høres godt i et stille rom, selv om lydfrekvensene er lav, men drukner helt i andre lyder i et kontormiljø. 
Vi merker oss også at vifteaktiviteten ikke nødvendigvis avtar selv om belastningen reduseres, slik vi er vant til med fra de fleste Intel-baserte PC-er vi har testet den siste tiden. 

Maskinen blir dessuten temmelig varm på undersiden til venstre ved tyngre belastning, nok til at den kan oppleves som ubehagelig å ha i fanget. 
Maskinen bør med andre ord brukes på bord, eventuelt på en plate som denne. 

Windows Opplevelsesindeks gir oss følgende indikasjon på ytelsen, og det ser slett ikke verst ut. 
Skalaen går fra 1 til 7,9: 

Ytelsestestene til Passmark gav oss følgende resultat på prosessorytelse, og her har vi sammenlignet med andre, aktuelle prosessorer i samme prissegment (snittverdier): 

PC-en byr på helt gjennomsnittlig prosessorytelse for klassen, men som du ser er den langt mer potent enn enkeltkjerneprosessorene Intel Celeron 900 og AMD V140. 
I praksis betyr dette mer enn god nok ytelse til kontoroppgaver, web, bildebehandling, musikk og video - også fleroppgavekjøring. 

Grafikkytelsen er ofte et ankepunkt på PC-ene i lavprissegmentet, da i første rekke 3D-ytelse. 
Passmark-målingene sier følgende om denne PC-en sammenlignet med andre i samme prissegment: 

Du får altså en god del mer 3D-ytelse i denne PC-en enn på de fleste andre i prisklassen, men ikke vent deg allverdens. 
Til nyere 3D-spill er dette uansett langt fra godt nok, men til enklere og eldre spill kan det fungere OK. 

Batterilevetiden målte vi 2t 42m under minimal belastning, og 1t og 31m under konstant avspilling av HD-film (720P) i Windows Media Player. 
Et sted i overkant av 2 timer vil da mest sannsynlig være normal brukstid med varierte oppgaver, og det er ikke veldig imponerende. 
Det bekrefter egentlig (og dessverre) litt av fordommene mange har mot PC-er med AMD-prosessor. 

Konklusjon 

Men bortsett fra det: 
Her får du utvilsomt svært mye PC for pengene. 
Spesielt tilkoblingsmulighetene, tastaturet og byggekvaliteten får store plusser i margen hos oss. 

På minussiden er det en upresis pekeplate og noe viftesus vi har størst problemer med, samt en ikke veldig imponerende batterilevetid. 
Er dette uproblematisk for deg, er dette uansett et meget godt kjøp. 

Takk til Netshop for utlån av PC-en 

HP ProBook 4525s WT229EA 
