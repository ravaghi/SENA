Logitech Performance Mouse MX
Musen som virker på absolutt alle underlag. 

Mye har skjedd siden PC-musen dukket opp på 80-tallet. 
I dag er den en selvfølge og en nødvendighet, det er praktisk talt ingen som ikke bruker mus. 

Den har også blitt langt mer fleksibel og stabil i bruk, og langt mer presis. 
Microsoft og Logitech er de ledende produsentene, og de kappes om å gjøre musen enda bedre. 
De nyeste konkurransearenaene er hvor lite kritisk underlaget er for at musen skal fungere perfekt og fleksibilitet når det gjelder tilkobling. 

Musematten får andre oppgaver? 

Tidligere har vi vært avhengige av musematte, men med de nyeste musene er det ikke nødvendig. 
Om du sitter ved et skrivebord med bordflate av tre eller et eller annet belegg spiller ingen rolle. 
Musen sporer like bra enten du bruker musematte eller ikke. 

Det eneste kan være lyden, at det skraper litt mer på bordflater som er litt ru enn på en musematte. 
Men er bordflaten glatt er det ikke noe problem. 

Derfor kan du heller sette musematten under albuen i stedet, så blir arbeidsstillingen mer behagelig. 

Logitech Performance Mouse MX 

Denne musen er ergonomisk utformet, med en behagelig profil som både gir hvile til hånden og tommelen. 
Avstanden til de ekstra knappene er passe, de er ikke langt unna, men heller ikke i veien. 

På tommelen sitter programveksler-knappen, over denne sitter Zoom-knappen som fungerer sammen med hjulet. 
Ovenfor denne sitter fram og tilbake-knappene. 

Hjulet kan både trille og bevege seg i hakk, du "girer" med knappen innenfor hjulet. 
Hjulet fungerer også som midt-knapp og du kan også dytte det sidelengs slik at du skroller mot venstre og høyre. 

Du kan også velge egne innstillinger til forskjellige programmer, og det er også et eget spillmodus som kan aktiveres automatisk. 
Da vil mus-settingene i spillet overstyre de "normale" innstillingene. 

Unifying 

Mottakeren er svært liten, den stikker bare så vidt ut av USB-kontakten. 
Det smarte med denne er ikke bare størrelsen, men også at den fungerer med flere forskjellige enheter. 
Du behøver derfor ikke å bruke opp USB-portene til flere mottakere til tastatur og mus, de fungerer med samme mottaker. 

Du slår bare av/på knappen på undersiden av og på, så vil den nye enheten oppdages og tas i bruk. 

Men hva med underlaget? 

Logitech påstår at denne musen fungerer på alle overflater, til og med på glass. 
Vi testet den på alt mulig annet også, inkludert klær, naken hud, på hodet - altså vårt eget, med hår på - og rett på tastaturet. 

Musen fungerte uansett, selv om det var ganske upraktisk å bruke den på hodet. 

Og på glass? 
Det fungerte utmerket. 
Selv på siden av et kjøkkenglass kunne vi bruke den! 

De store glideflatene på undersiden gjør at den også er svært stille i bruk. 

Smart lading 

Et problem med oppladbare mus er at du ikke kan bruke dem mens de lader. 
Men her har Logitech løst problemet svært elegant. 

Musa har en mini-USB-kontakt i tuppen, der ledningen hadde kommet ut hvis det ikke hadde vært en trådløs mus. 

Så du kan lade den og bruke den samtidig, koblet til en USB-port eller til laderen som følger med. 
