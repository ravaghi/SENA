Ultrafengende, vittig og sårt
Strekk hånden ut og last ned Frank Oceans R&B umiddelbart. 

ALBUM: 
Det er ikke bare hyperaktiv, grovkornet, blodspyttende rap med finlandshette og skateboard som kommer fra det stadig mer omtalte hiphop-kollektivet Odd Future Wolf Gang Kill Them All. 

Den seneste gateplaten fra Los Angeles-gjengen presenterer oss for den 23 år gamle R&B-sangeren; og låtskriveren Frank Ocean, som debuterer gratis på nettet etter brudd med plateselskapet Def Jam. 

Vi får en blanding av originalbeats og nytolkninger av låter med band som Coldplay og The Eagles, der Ocean synger med rammende innlevelse og popteft. 

Det hele er ekstremt fengende og inderlig, men samtidig vittig og referansetung. 
Har du sansen for en artist og produsent som The-Dream, må du umiddelbart strekke hånden over til nedlastningsknappen og få lirket låter som «Swim Good» og «Novacane» inn på ipoden din. 

Og som et lite, avrundende PS, må det vel nevnes at Beyoncé skal har huket Ocean inn som låtskriver etter å ha hørt «Nostalgia, Ultra». 

Publisert i papirutgaven 22. mars. 
