Trenger vi flere Kråkevik'er eller Kyrkjebø'er?
Anne Karin Kaasa prøver seg med sin første soloplate på 18 år. 

|||ALBUM: 
Trenger vi flere Herborg Kråkevik'er eller Sissel Kyrkjebø'er? 

Kanskje ikke, men Anne Karin Kaasa har gjort en interessant vri på sitt første soloalbum på 18 år (!). 
Etter ei tid på «den grønne øya» har hun latt seg inspirere av irsk og gælisk folkemusikk, og sammen med Ragnar Kaasa har hun gitt tradisjonelle sanger nynorsk språkdrakt. 

Og den noe pompøse tittelen til tross, de har stort sett styrt unna klisjeene i de melankolske tekstene - om fattigdom og lengsel etter kjærligheten - og Amerika. 

«Spor i landskap» er ei viseplate med et lett slør av country, særlig grunnet Olav Torgeir Kopslands forsiktige steelgitar og mandolin, mens Martine Lund Hoels fele og Reidar Svares fløyter drar tonene i retning Kaasas opprinnelige folkemusikkunivers. 

Eneste innvending er at lydbildet kan bli noe statisk i sin melodiske skjønnhet, og prosjektet hadde tjent på noe større variasjon i uttrykket. 
