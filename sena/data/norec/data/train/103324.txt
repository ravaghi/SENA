Kung Fu Girls:«This Is The Kung Fu Beat» 

(1:70/Sony) 

Oslo Rock City - anno 1993. 

CD-nyutgivelser av norske originalalbum er relativt sjelden vare, så at Sony nå har plukket frem igjen Kung Fu Girls «This Is The Kung Fu Beat» (1993), er gledelig. 

I sin tid den første utgivelsen på den kortlivede «alternativ»-underetiketten 1:70 - «This Is The Kung Fu Beat» er et tidstypisk dokument fra en spesiell periode i hovedstadens rockliv. 
En æra da Turboneger fremdeles mest av alt var et litt uroende rykte, alle ventet på et skikkelig fullgodt album fra Astroburger og sårt savnede Rock-All var byens viktigste musikalske arnested. 

Drøye ti år senere ser alt på godt og ondt veldig annerledes ut, og «This Is The Kung Fu Beat» låter når sant skal sies tilsvarende småantikvert. 
Energien i denne ivrige kraftpopen forblir riktignok uslepet av tidens tann, men låtmaterialet og vokalen konspirerer til å få albumet til å høres mer monotont ut enn det kanskje er. 
Albumets smått epokegjørende kvaliteter hva gjelder norsk undergrunnsrock, kan imidlertid ikke bestrides, og at platen kom på en 23. plass i ungdomsmagasinet Spirits kåring av tidenes beste norske plater i fjor, var overraskende, men ikke ufortjent. 

MORTEN STÅLE NILSEN 
