Chamillionaire:«Ultimate Victory» 

(Universal) GENRE: 
HIP HOP 

Ultimat nedtur, tenker jeg vi sier. 

Det er et dårlig tegn for en genre at man ender opp med å diskutere dens helsetilstand bortimot hver gang den nevnes, men slik har det blitt med hip hop i 2007. 
Man undres over hvor alt skar seg - det er bare tre-fire år siden OutKast gjorde rent crossoverbord med et dobbeltalbum. 
På samme tid var Jay-Z langt mer enn en pamp med introrap som hobby, Kanye West var den lysende fremtiden, og ikke minst var hitlistene preget av «hip pop» som Kelis' «Milkshake» og Ludacris' «Stand Up». 

Og nå sitter vi her med plater som denne: 
En 79 minutters ørkenvandring som ikke handler om stort annet enn selve hip hop-industrien. 
Rappingen og produksjonen er håpløst liktlydende og hårreisende kjedelig; det er nitrist at det en gang så vitale «dirty south» har sunket til dette nivået. 
Chamillionaires kjempehit fra 2005, «Ridin'», var irriterende nok, men føles duggfrisk målt mot dette. 

Hip hop fremstår nå like virkelighetsfjern og oppblåst som rocken gjorde på midten av syttitallet, og vil du høre hvor triste utslag dét kan gi, er det bare å sjekke denne platens «Industry Groupie», som stjeler synthriffet fra Europes «The Final Countdown» på nedrigst tenkelige vis. 

ANBEFALT KJØP: 
«Standing Ovation» 
