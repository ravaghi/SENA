Hva skal man si om en artist som virker ferdig utviklet som 20-åring?
Imponerende debut. 

||| 
ALBUM: 
Dylan LeBlanc fra Shreveport, Louisiana er bare 20 år, men slipper å gå runden om Idol eller«X-Faktor» for å få gi ut plate. 
Han har i stedet lært faget gjennom å gå ut og inn av det legendariske Muscle Shoals-studioet i Alabama. 

Det er mest kjent for sine soul- og r'n'b-innspillinger med artister som Wilson Pickett og Aretha Franklin på 70-tallet, men har beholdt sin status. 

Emmylou Harris 
Fra han var 10-11 år har Dylan vært med faren, som var fast studiomusiker og låtskriver, og han har fått bruke studioet til å spille inn debuten. 

Like fullt er det imponerende at han i så ung alder kan debutere med et album som virker så gjennomtenkt og modent og så til de grader er gjort på egne premisser. 

20-åringen har til og med fått med Emmylou Harris på en låt, og han har produsert plata sjøl! 

Beskjeden stemme 
Når det dukker opp nye artister er det ofte interessant å sammenlikne med andre, også som en hjelp til å plassere musikken. 

Det første som slår meg er at Dylan LeBlanc står fram på samme måte som Ray LaMontagne gjorde da han debuterte for seks år siden — en ny, nesten beskjeden stemme som maner fram mørke, men nydelige klangbilder og synger med en litt forsiktig stemme. 

På «5th Avenue Bar» høres han endog ut som britiske Tom McRae, både i frasering og i bruken av strykere. 

Pedal steel 
Men sjangermessig er LeBlanc atskillig mer country, eller countrysoul, og instrumenteringen er deretter. 

Han er ikke fremmed for å la steelgitaren til Wayne Bridge dominere lydbildet som et hovedinstrument ved siden av LeBlancs akustiske gitar og Dennis Crosbys piano og orgel. 

LeBlanc kan også minne om Ryan Adams. 
Han var riktignok 26 da han solodebuterte, men bare 22 da han albumdebuterte med bandet Whiskeytown. 

De har også det til felles at de begge har fått med Emmylou Harris' nydelige stemme på sine debutalbum. 

Det er samtidig en tillitserklæring fra henne, som har sett potensialet i - og hjulpet fram - unge talenter siden hun sjøl sang med en ung Gram Parsons på 70-tallet. 

Vi får tro LeBlanc og Adams klarer å styre unna den avgrunnen som tok livet av Parsons i en alder av 26. 
