Utfordreren
Ingen dype spor, men en god start for Emma Jensen. 

Tidligere i år sendte Emma Jensens «Closer» henne rett til Urørtfinalen. 
Hun måtte se seg slått av Dårlig Vane, men når man får skryt av Lemaitre og Carl Louis (CLMD), kan det være det samme. 

Selv produserer, skriver, synger og spiller Jensen sine egne låter. 
På andresingelen «Make You Mine» har hun likevel fått litt hjelp fra Tayla Parx, som kan skryte på seg å ha mekket låter for Ariana Grande, badgirlriri og Nicki Minaj, for å nevne noen. 
Det r&b-berørte pop-territoriet Jensen beveger seg innpå er allerede godt etablert, men er vi mett av denne sjangeren? 

❤️ Elsker ❤️ 

Den minimalistiske produksjonen er alt Jensen trenger. 
Med den vokalen behøver hun ikke overproduserte trommer og overdådige synther for å vekke oppmerksomhet. 
Selv om hun sniffer på Astrid S-landskapet, klarer hun likevel å gjøre det til sitt eget. 
Av en eller annen grunn føles det som om Astrid har tatt patent på det området, men det er ikke dermed sagt at det ikke er lov å utfordre det. 
Jensen vinner på vokalen, som er forsiktig, forførisk og lavmælt, men likevel sterk nok til å dra låta i havn. 

? 
Elsker ikke ? 

Det savnes en tydeligere dramaturgi på «Make You Mine». 
Oppbyggingen er liten, om ikke fraværende. 
Låta trenger et slags klimaks, uten at det trenger å være de store greiene, men slik at man ikke sitter igjen med en ufullstendig tilværelse. 
Det er forskjell på følelsen av at man «higer etter mer» kontra «var låta virkelig ferdig nå?», men her er jeg likevel innom begge to. 

«Make You Mine» setter kanskje ikke de dypeste spora, men er en innmari god start for Emma Jensen. 
