Hø-hø om liksom-familie på smuglertur
Dette er en sånn komedie du kan komme til å le av, men pass for all del på ikke å tenke samtidig – da blir du flau. 

"We're ther Millers". 
Regi: Rawson Marshall Thurber. 
Med: 
Jennifer Aniston, Jason Sudeikis, Emma Roberts, Ed Helms, Nick Offerman, Will Poulter med flere. 
USA 2013. 
Lengde: 
1 time 49 minutter. 
Aldersgrense: 11 år. 
Egnethet: Ungdom/Voksen. 

Storyen er en smørje: 
Den snart 40 år gamle doplangeren David Clark klarer på klønete vis å bli ranet for sekken med marihuana. 
Nå må han gjøre opp for seg ved å hente et "lite" parti med stoff i Mexico. 
Smuglingen krever naturligvis en dekkhistorie: 
Vips blir herr Clark til Mr. Miller på ferietur med sin liksom-familie i en enorm bobil. 

Slik får vi filmen om David som haler med seg stripperen Rose (Jennifer Aniston) pluss to tenåringer som liker dårlig å være Miller-barn i påstått lykkelig familie. 
Bobilen blir etter hvert stappfull av tørka hasj. 

Manusforfatterne har rørt i gryta av banale påfunn av det slag som roter i underbuksa, som da en svært edderkopp biter i sønnens baller slik at de svulmer opp til det ugjenkjennelige. 
Hø-hø. 
Eller man tafser på bh'en, som da kona i en annen bobil beføler "fru Miller" på brystene. 
Hø-hø. 

Slike komedier står og faller med at skuespillerne er morsomme. 
Best i så måte er Jason Sudeikis (herr Miller), komiker kjent fra tv-showet Saturday night live. 
Han har trening i å parodiere amerikansk kultur, noe han drar nytte av, iallfall hva timing og mimikk angår. 
Verken Jennifer Aniston eller de stakkars unge skuespillerne Will Poulter og Emma Roberts har tilsvarende stand-up-evner og kompenserer med å spille på pinlighetene i manuset. 

Da går det langt bedre med Kathryn Hahn som gliser det mest overdrevne kone-smil man kan tenke seg. 
Hun får en til å minnes kvinner man kan ha møtt og blitt svært sliten av. 
Det er morsomt. 

Synd da at Miller-familien framkaller mest hø-hø og for lite ha-ha. 
