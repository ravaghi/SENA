Antony and The Johnsons: «Swanlights»
(Rough Trade / Playground) 

Med ordene «everything is new» åpner og avslutter Antony Hegarty sitt fjerde album. 
Og fjerner det glødende popfjeset han sjarmerte seg inn i verden med. 

Bak masken fremstår han mindre medstrøms - mer søkende, avantgardistisk og impresjonistisk. 
Klangene er mer sentrale enn melodiene, arrangementene tilbakelente og mer eksperimentelle. 

Til og med stemmen, den som høres ut som den kan romme enhver følelse på kloden på en gang, oppleves som uvanlig nedtonet. 

Alt er nytt. 

Det er musikkdramatisk kunstpop, mer opera enn teater. 
Visstnok en utforskning av Antonys forhold til naturen, understreket av den døde isbjørnen på coveret, et symbol på naturens symbiotiske syklus. 

Livet, døden, havet og alt det der. 

Svevende, javisst. 
Men det er det yinyang-svevende som gjør platen mye bedre enn fjorårets klimakritiske «The Crying Light». 

Hvilket gir en del pussige utfall: 
Når newyorkeren inkluderer seg selv som reinkarnert bit i et større hele, fremstår han mindre personlig. 

Noe gammelt også 

Nære og ærlige Antony-linjer som «One day I'll grow up and be a beautiful woman» er eliminert. 

«Thank You For Your Love», det Stax-søte tittelkuttet fra EP'en i august, føles plutselig malplassert og unødvendig, for den nye Antony er likevel mer interessant og ikke så lettvint innsmigrende som den gamle. 

Alt er forresten ikke splitter nytt; serenaden «The Great White Ocean» stammer fra det stusselige videosamarbeidet med luksusmerket Prada i 2008, dessuten sang Antony og Björk sammen allerede i 2007. 
Selv om denne platens duett er sunget på islandsk oppleves den verken nyskapende eller nødvendig. 

Nødvendig er derimot den tidløse helheten, der vokalen like mye er et likestilt instrument som meningsformidler. 
Det er det som skiller bandet fra sine tidligere reinkarnasjoner. 
Det er det som gjør dem sjangeroverskridende mellom popavantgarde og vokalbasert samtidsmusikk. 

Sist gang Antony And The Johnsons var i Norge, spilte de på taket av Operaen. 
Neste gang bør de kunne innta hovedscenen. 

BESTE LÅT: 
«Swanlights» 

TOR MARTIN BØE 

Slippes mandag 11. oktober 
