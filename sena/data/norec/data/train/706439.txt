Må en bli ond for å befri oss fra det onde?
«Dogman» er en fascinerende studie i kontraster. 
Mellom herlig situasjonskomikk og ekkel vold. 
Og mellom godhet og onde gjerninger. 

Dogman 

Sjanger: Drama/thriller. 
Nasjonalitet: 
Italia 2018. 
Regi: 
Matteo Garrone. 
Manus: Ugo Chiti, Massimo Gaudioso og Matteo Garrone. 
Skuespillere: 
Marcello Fonte, Edoardo Pesce, Nunzia Schiano, Adamo Dionisi, Francesco Acquaroli, Alida Baldari Calabria, Gianluca Gobbi, Aniello Arena. 
Lengde: 
1 time 42 min. 
Aldersgrense: 15 år. 
Kinopremiere: 26. oktober. 

Innehaver Marcello av dyrefrisørsalongen Dogman er en herlig, godhjertet fyr. 
Selv den argeste kamphund blir til slutt en malende pusekatt når Marcello klipper, føner og godsnakker. 
Han forguder datteren sin, og utstråler varme og omsorg. 

At han på si driver litt kriminalitet, får oss likevel ikke til å mislike ham. 

Men i den lite pene kystbyen han bor i, er det machobiffen Simone som styrer. 
Den aggressive tidligere bokseren, med fullt utviklet sosiopati, terroriserer bydelen med trusler og grusom vold. 
Selv om han også er en mammagutt, er han den personifiserte ondskap. 
«Alle» vil bli kvitt ham. 

Vennskap i ubalanse 

«Vennskapet» mellom Marcello og Simone er bygd på frykt og undertrykkelse. 
Marcello tør ikke å stå opp mot ham, noe som gir ham store problemer. 
For å kunne ta et oppgjør med 

Simones krav og trakassering, må Marcello gå i seg selv og gjøre noe med sin egen konfliktskyhet, naivitet og lojalitet. 
Han må bli ondere. 

«Dogman» er en studie i kontraster og i personlighetsutviklingen til en enkel og god mann, nydelig og troverdig spilt av Marcello Fonte. 
Scenene fra hundesalongen er fulle av varm situasjonskomikk. 
Møtene mellom Marcello og Simone er fulle av skrekk og ubehag, noe som forsterkes av en ekstremt realistisk stil og skuespill. 

Skikkelig godbit 

Filmen bruker god tid på å bygge opp til sitt klimaks, men er hele tiden en tankevekkende godbit som byr på flere moralske dilemmaer. 

Marcello Fonte fikk prisen for beste skuespiller i Cannes i år. 

Regissør Matteo Garrone er også mannen bak filmen «Gomorra» (2008). 
«Dogman» er også Italias offisielle Oscar-bidrag. 
