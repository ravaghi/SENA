TEST:Dette er den mest unike PC-en vi har testet 

Men har HP klart å gjenopplive PC-en? 

HP kom med lovord om å gjenoppfinne PC-en i forkant av lanseringen av en ny PC tidligere i år, og 1. oktober ble Spectre Folio dratt opp av hatten. 
Den bærbare PC-en er unik på flere måter: 
Først og fremst ved at chassiset, som vanligvis er utformet i plast eller metall, i dette tilfellet stort sett består av lær. 
En annen ting er hybriddesignet som enkelt gjør at man kan skifte mellom de tre modusene bærbar PC, multimedia og nettbrett. 

Mer om det lenger ned i testen. 

HP Spectre Folio 

Ingen PC er som HP Spectre Folio. 
Det har vi merket i løpet av testperioden der kolleger har stoppet opp for å ta den bærbare PC-en nærmere i øyesyn. 
Mange tror at lærdetaljene er et etui og blir overrasket når vi forteller dem at nei, det er faktisk slik PC-en er. 

Foruten området rundt skjermen og tastaturet går det i hovedsak i lær, og vi er så langt overraskende fornøyd med både kvaliteten og designet. 
Nå har vi testet Spectre Folio i en drøy uke så det er vanskelig å si noe om holdbarheten i lengden, men er det ikke slik at lær bare blir flottere med årene? 
Det gjenstår å se. 

Av spesifikasjoner er vår testmodell utstyrt med en åttende generasjon Intel Core-prosessor av typen i7-8500Y med en basis klokkehastighet på 1,50 GHz. 
Det er paret med en SSD-lagringsenhet på 256 gigabyte (GB) og 8 GB arbeidsminne. 
Denne modellen koster veiledende 17.995 kroner. 
Klarer man seg med en litt mindre kraftigere i5-8200Y-prosessor, får man PC-en til 16.995 kroner. 

Toppmodellen har samme prosessor som vår testutgave, men er i tillegg utstyrt med 512 GB SSD-lagring og 16 GB minne. 
Den går for 19.995 kroner. 

Extravagant design 

Skjermen er for øvrig på 13,3 tommer med en oppløsning på 1920 x 1080 piksler, noe vi ser på som absolutt minimum for en PC på denne størrelsen og i prisklassen. 
Lysstyrken er for øvrig på rundt 400 nits, noe som for eksempel er mer enn nyeste Apple MacBook Air som ligger på rundt 340 nits. 

Som nevnt over, kan skjermen vippes i tre ulike moduser. 
Dette gjør man ved å presse skjermen ut av chassiset for så å flytte den en av de andre posisjonene. 
Løsningen er litt annerledes enn det vi har sett av andre hybridmaskiner, men det fungerer minst like godt. 
På Dell- og Lenovos hybrider må man nemlig vri hele skjermen rundt. 
Det slipper man med Folio. 

Vi liker for øvrig å flytte skjermen i nettbrettmodus, åpne OneNote og dra frem den medfølgende pennen når vi skal gjøre kjappe notater. 

Og det er for øvrig dette bruksområdet vi har funnet ut fungerer best i nettbrettmodus. 
PC-en blir rett og slett for stor og tung til å holde den opp i lengre tid, selv om knappe 1,5 kilogram ikke er avskrekkende. 

Tilt-penn er navnet på pennen HP har lagt ved i esken. 
Den er utformet i metall og føles på mange måter som en helt vanlig penn. 
Vi ville kanskje ikke brukt den til å tegne med, men til notatbruk leverer den som forventet. 
En artig detalj er at den lades via USB-C. 
Kontakten finner man ved å vippe opp den øverste delen. 

Mer USB-C 

HP Spectre Folio er utstyrt med tre USB-C-kontakter hvor to av dem har støtte for Thunderbolt 3 (samtlige kan for øvrig brukes for å lade PC-en) og én minijackkontakt. 
Det betyr at det er stor sjanse for at man må frem med en adapter hvis man ønsker å koble til tilbehør, men HP har vært hyggelige nok til å legge ved en USB-adapter i esken. 

Når det er sagt, er det kanskje på tide at tilbehørsprodusentene får et spark i baken og kommer med utstyr, som kabel mus og tastatur, USB-minnepenner og så videre, med USB-C. 
Apple har for lengst gått over til USB-C, noe de slettes ikke er alene om, så det er vel på tide at tilbehørsmarkedet følger opp. 

Mange nyere PC-er er utstyrt med fingersensor, men dette har ikke Spectre Folio. 
HP har i stedet gått for Windows Hello-ansiktsgjenkjenning som fungerer helt strålende. 
Dette setter man opp under innstillingene og så kan man logge på med ansiktet sitt i samme stil som Face ID på iPhone XS og iPad Pro. 
Disse teknologiene har på mange måter ført til at det er sjeldent vi taster inn en pinkode når vi skal logge på enhetene våre. 

Leverer til sitt bruk 

Tross det slanke designet har HP fått plass til en fullverdig i7-prosessor i Spectre Folio. 
Dog er det verdt å merke seg at dette er en Y-serie fra Intel, som indikerer at det er lagt mer vekt på batteritiden fremfor ytelse, men til våre bruksområdet har PC-en levert så det holder. 

Til studiebruk er Folio perfekt, og man vil absolutt få noen spørrende blikk fra medstudenter i forelesningssalen. 
Vi har som vanlig brukt PC-en til jobbruk, vi journalister skriver en del, og her har vi ikke noe å si på ytelsen. 
Tastaturet og styreflaten derimot, som du kan lese lenger ned i testen. 

Som vi ofte skriver om denne typen syltynne PC-er, er de ikke ment for spilling. 
Da bør man heller se seg om andre steder. 
Men man kan få en grei spillopplevelse i for eksempel «Minecraft». 

Så til faktiske ytelsestall. 
Igjen har vi utført tester av selve systemets ytelse, hvor rask SSD-lagringen er og hvor god batteritiden er. 
I PCMark10 skårer HP Spectre Folio 3017 poeng. 
Til sammenlikning nådde Lenovo Yoga C930, som vi nylig testet, på drøyt 4200 poeng. 
Prisen er noenlunde den samme, så man kan si at man får mest systemytelse for pengene ved kjøp av Yogaen. 

HP har derimot gått for en lynrask SSD i PC-en: 

Til dere som er bekymret over varmeutvikling i PC-en, kan vi forsikre om at Folio ikke blir plagsomt varm. 
Vi merket at maskinen ble litt varmere under tung last, for eksempel i PCMark10-testen, men ikke så varm at det var til irritasjon. 
Og viftestøy? 
PC-en er ikke overraskende vifteløs, og dermed også stillegående. 

Hva med batteriet? 
Vi strømmet som vanlig en HD-video fra YouTube til batteriet gikk tomt. 
Her hold Spectre Folio i 676 minutter, altså drøye 11 timer, noe vi er godt fornøyd med. 
Batteritiden vil naturligvis avhenge av hva man bruker PC-en til. 

Dette liker vi ikke 

HP har totalt sett gjort en god jobb med Folio Spectre tross det unike designet, men det er tydelig at det er inngått kompromisser på flere områder. 
For eksempel er vi dypt skuffet over styreflaten som føles trang og liten der den befinner seg mellom læreksteriøret. 
Den er treg, unøyaktig og leverer noe helt annet enn det vi forventer av en PC i denne prisklassen. 

Da kommer det godt med at skjermen er berøringsfølsom slik at man kan den fremfor å knote med den lille styreflaten. 

Tastaturet er faktisk veldig godt å skrive på, men det er synd at HP ikke gir oss nordboere norsk oppsett. 
Joda, æ, ø og å er merket av på tastaturet, men PC-en kjører amerikansk oppsett noe som får oss til å savne stor enter-tast og <> plassert mellom shift og z. 
Vi har ikke tall på hvor mange ganger vi har trykket feil på tastaturet fordi vi er vant med stor enter. 

Vi må også kommentere at nok en dyr og flott PC leveres med unødvendige apper fra tredjeparter. 
Antivirus som maser og Dropbox som stadig kommer med «fristende» tilbud. 
Dette er noe vi ikke ønsker å se på dyrere PC-er. 

På minussiden har vi også de Bang & Olufsen-sertifiserte høyttalerne som leverer en litt spinkel lydopplevelse. 

Konklusjon 

HP sa de skulle gjenoppfinne PC-en. 
Vi er litt usikre på om de faktisk har klart det, men med Spectre Folio har de i så fall levert et unikt og ganske interessant produkt. 
Valget av lær er spennende nok i seg selv, og at man enkelt kan bytte mellom ulike moduser, bidrar til å øke opplevelsen noen hakk. 

Vi syns det er kjekt at HP har valgt å gå for kun USB-C i Spectre Folio. 
Vanlig USB er det uansett ikke plass til med tanke på størrelsen, så da er det toppers at det ligger en USB-adapter i esken til dem som har behov for det. 
En ekstra stjerne i margen for at pennen medfølger. 

Det er ikke alt vi liker med HPs unike hybrid-PC, og styreflaten, tastaturet og høyttalerne er noe som drar ned kvalitetsopplevelsen litt, og som bidrar til at terningen ikke ender på noe høyere enn fire (som uansett er en solid karakter). 

Dog er det meste bra med Folio og vi håper HP fortsetter å forske på denne typen PC-er. 
Slike design og innovasjoner ønsker vi å se mer av i bransjen. 
