Juleskygger
Det er mer ved julen enn barnlig glede. 
Svensk duo dyrker desembermelankolien til gagns. 

Når julelysene skinner som sterkest, kan skyggene bli ekstra mørke. 
Midt i desemberkjøret kan selv den lykkeligste iblant oss kjenne et stikk av vemod. 
Da kan det være greit å ha « 

Stjärnenätter» klar. 
Folkemusikkstjernen Sofia Karlsson og rockeveteranen Martin Hederos har laget en saktmodig, dempet og vakker juleplate. 

Ved hjelp av et gammelt piano, et stønnende trøorgel, litt fele og Karlssons vakre stemme, skaper de to en fascinerende, nærmest meditativ stemning. 
Instrumentene er ikke bare badet i klang, de er også stemt ned et hakk for å finne det rette, melankolske leiet. 

Åpningssporet setter standarden — en langsom, tjuktflytende og intim versjon av «O Helga Natt». 
Deretter følger en blanding av velkjent materiale og nyskrevne sanger. 
Hymnene «Wexford Carol» og «Veni Veni Emmanuel» fungerer flott som instrumentaler i henholdsvis småjazzet stil og folkemusikkdrakt. 
Duoens egne komposisjoner preges av tristesse og hjertesorg, men den lavmælte stilen og interessante arrangementer sørger for at sentimentaliteten ikke blir for overveldende. 
Enkelte partier tenderer mer mot ambient lydkunst enn tradisjonell julemusikk, men på en varm, peiskos-aktig måte. 

Midt i skyggene skaper Karlsson og Hederos et trygt, lite rom hvor man kan slippe sine lodd og la seg løfte av sanger som «Kom med mig». 
Et trivelig høydepunkt er «Have Yourself A Merry Little Christmas», med dens knatrende pumpeorgelsolo. 
Et annet lysglimt er den relativt livlige «Snowhere», med leken bruk av duosang, tuba og bjeller. 

Karlssons sjarmerende, lett gebrokne engelsk skaper en overraskende assosiasjon til finske 22-Pistepirkko. 
Den som vil bade i mer vintertristesse, kan godt fortsette der. 
