Focus
Enkel eskapisme med Will Smith. 

Filmhistorien er full av svindlere, men jeg er fremdeles ikke lei av å bli lurt. 
Focus er et godtagbart tillegg til sjangeren, med Will Smith og Margot Robbie som vakkert radarpar. 

Dette er verken nyskapende eller originalt, men historien har nok overraskende vendinger på lur til at underholdningsverdien holdes på et akseptabelt nivå. 

Noen uforklarlige detaljer kan nok ligne på plotthull, men en lettvekterfilm som dette trenger ikke være 100 % realistisk for å kunne utfylle sin funksjon som enkel eskapisme. 

Hvem lurer hvem? 

Nicky (Will Smith) og hans lag av lommetyver tjener store penger på å svindle lettlurte ofre for sine eiendeler. 

Jess (Margot Robbie) er nybegynneren som lærer gode triks fra Nicky under Superbowl i New Orleans, og de forelsker seg i samme slengen. 
Så kutter Nicky forbindelsen med Margot. 
Følelser passer ikke i dette yrket. 

Men deres veier krysses igjen under farlige omstendigheter, og det skal vise seg vanskelig å vite hvem som egentlig lurer hvem. 

Regissørene Glen Ficarra og John Requa (I Love You Phillip Morris og Crazy, Stupid, Love) har laget en ærlig film som ikke forsøker å være noe annet enn lett underholdning med et smart manus og vakre figurer i fasjonable omgivelser. 

Manuset hopper bukk over alle mulige moralske skrupler ved Nicky og Jess sine yrkesvalg, her er alle fritt vilt. 

Det er jo selvsagt ikke bra, men i kinosalen kan man imidlertid legge fra seg slike kjedsommelige problemstillinger om etikk og moral og bare la seg underholde. 
Det greier denne filmen å gjøre ganske fint! 

Mindre glimt i øyet 

Etter fiaskoen med After Earth er det fint å se Will Smith i aksjon igjen, her i skikkelig oppbuffa versjon med atskillig mindre glimt i øyet enn vi er vant til. 
Faktisk fremstår han med større troverdighet på denne måten. 

Australske Margot Robbie, som fikk sitt gjennombrudd som Naomi i The Wolf of Wall Street, spiller sprudlende på en Emma Stone’sk måte, selv om manuset ikke setter henne på de virkelig store prøvene. 

Jeg kunne nok ha ønsket meg høyere temperatur mellom Nicky og Jess i denne filmen. 
Den klarer aldri å overbevise meg helt om at den store romansen ligger og vaker under overflata. 

Dersom du følger godt med, legges det ut flere spor i Focus om det som kommer senere. 
Likevel hadde filmen flere øyeblikk som jeg ikke så komme, men som virker åpenbare i ettertid. 

Den har også noen elementer som ikke klikker helt, kall det gjerne plotthull, men dette må du finne ut av selv. 

Focus er kanskje ikke en film og elske til evig tid, men som tidtrøyte, er den underholdende, pen i tøyet og med et sympatisk hjertelag 
