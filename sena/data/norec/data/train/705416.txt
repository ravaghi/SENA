Askespredning med et gjesp
Det blir litt for krampaktig «morsomt» når to venninner legger ut på roadtrip i England for å spre asken til sin nylig avdøde kompis. 

Burn burn burn 

Sjanger: 
Komedie. 
Nasjonalitet: 
Storbritannia 2016. 
Regi: 
Chanya Button. 
Manus: 
Charlie Covell. 
Skuespillere: Laura Carmichael, Joe Dempsie, Sally Phillips, Eleanor Matsuura, Julian Rhind-Tutt, Alison Steadman, Hannah Arterton, Chloe Pirrie, Nigel Planer, Alice Lowe, Jane Asher. 
Lengde: 
1 time 46 min. 
Aldersgrense: 
Tillatt for alle. 

En films sjangermerkelapp gir jo forventninger: 
Grøsseren skal skremme. 
Komedien skal være morsom. 
Hvis ikke blir det nedtur. 

Med «Burn burn burn» trenger du ikke vite på forhånd at filmen er en komedie. 
For regissørens ambisjon om å være morbid-morsom er så krampaktig tydelig. 
Hun lykkes ikke, og skjemmer dermed ut det som kunne vært en riktig så fin liten smil-gjennom-tårer indiefilm om død, vennskap og å omfavne livet. 

Avdødes siste ønske 

Hipsteren Dan er død, bare 29 år gammel. 
Venninnene Alex og Seph blir presentert for Dans siste ønske: at de to skal spre asken hans på forskjellige steder i England. 
Han har laget en nøye taima og tilrettelagt video om hvordan dette skal gjøres, og både reisemålene og motivasjonen skal avsløres underveis. 

Og tur blir det, med Dans aske i en Tupperware-boks. 
Underveis møter Alex og Seph, som begge har personlige ting å stri med, både rare mennesker og seg selv i døra. 
Mer eller mindre typiske roadtrip-ting, men tross alt med en særegen vri siden turen går rundt i et regnfullt, grått England. 

Siden vi ikke kjenner Dan, blir opplegget han har planlagt både søkt og uinteressant. 
Fremdriften dør når jentene setter seg i Volvoen. 
Men så: i videosnuttene benytter han seg av den avdøde enetalers privilegium: moralpreken, visdomsord, og nådeløs ærlighet. 
Og sannheten svir hos Seph og Alex. 

Vekker ikke sympati 

At Dan ikke vekker vår sympati, redder faktisk filmen fra fullstendig havari. 
Hans vonde sannheter får Seph og Alex til å ta tak i sine egne demoner. 
Og «roadtrip» blir igjen et bilde på den øyeåpnende, eksistensielle sjelereisen. 

«Burn burn burn» slutter bedre enn fryktet underveis, men forblir en forglemmelig og litt for kjedelig filmopplevelse. 

Andre filmpremierer denne uken: 
