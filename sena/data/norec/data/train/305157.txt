Kan det bli nok Motörhead?
Svaret er, tja. 

ALBUM: 
Kan det noensinne bli nok Motörhead? 
Svaret må etter hvert bli et slags, tja. 
«Aftershock» er den hardtrockende og kompromissløse trioens plate nummer 21. 
Det er mange låter om krig, sex, drugs & rock'n'roll, det. 

Tatt i betraktning at Lemmy & co knapt har veket en tommel fra formelen siden debuten i 1977, har de laget overraskende mange vitale plater også i moderne tid. 
«Inferno» er blant bandets beste. 
Marginene er med andre ord små og «Aftershock» er nok således mest et Motörhead-album i rekken. 

Basstunge «Going to Mexico» og whiskey-balladen «Lost Woman Blues» er Lemmy i det henholdsvis krigerske lynnet og - i den grad det går an å kalle den snart 68 år gamle hingsten ydmyk - det ettertenksomme hjørnet. 
To fine ytterpunkter på en plate som for det meste handler mer om å tilfredsstille enn å overraske. 
