Kjedelig tidsreise
Ida Jenshus: Color Of The Sun 

Ida Jenshus debuterer med en plate så tuftet på sine inspirasjonskilder at det finnes lite der som faktisk er hennes. 

Steinkjer-jenta Ida Jenshus ble et nogenlunde kjent navn gjennom NRK-programmet ”Lyden av lørdag”, hvor hun blant annet overbeviste gjennom en duett med ”trener” (og MILF) Inger Lise Rypdal, der de tok for seg Bruce Springsteens innstendige ”Tougher Than The Rest”. 
Med Color Of The Sun gjør hun dog sin debut som albumartist, og resultatet er tre kjedelige kvarter trygt plassert i det køntrifiserte singer/songwriter-hjørnet. 

Coveret på platen, der hun sitter og skuler fra kanten av hytteverandaen, er som røsket ut av det tidlige 70-tallet, og både typografi, det tykke, mattede papiret og et kornete bilde forsøker å transportere oss tilbake til en periode i musikkhistorien da sterke kvinneskikkelser som Joni Mitchell og Emmylou Harris regjerte. 
Men i tilfellet Ida Jenshus finnes åpenbart verken skarpe kanter, tekstlig originalitet, levd liv eller nok fullgode låter til å mestre denne overbefolkede sjangeren. 
Det som gjenstår er fin lyd og en grei stemme, samt sårt tiltrengte og fine bidrag fra habile musikere som Gebhardt (Motorpscyho, The Tussler Society) og Lars Lien. 

Jeg ser liten grunn til å bruke hardt tjente penger på et album som så til de grader er tuftet på inspirasjonskilder, særlig når det finnes en oase av uoppdagete perler fra perioden da denne musikken faktisk var vital istedenfor tilbakeskuende. 
Skulle man mot formodning være i det lokalpatriotiske hjørnet og trenge en plate til å akkompagnere synet av fallende høstløv, kan Jenshus være noe for deg. 
