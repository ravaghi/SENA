Ellevilt gjensyn
I «Trackmania United Forever» får du et herlig - om enn noe forutsigbart - gjensyn med en av tidenes beste bilspillserier. 

I likhet med fjorårets «Trackmania United», samler «Trackmania United Forever» alt tidligere utgitt innhold i serien i én pakke og blander det med grafisk overhaling, nye brett, videreutviklet multiplayer og forbedrede community-elementer. 

Vi snakker om variert og ellevill kappkjøring på absurde baner og sterkt fokus på online-lek med brukerskapte baner og intens kniving om å oppnå bestetid. 
Du kan ta omstart når du vil, noe som fører til en gradvis perfeksjonering av din egen prestasjon - både når du spiller for deg selv, og når du spiller mot andre over nett. 

«Trackmania»-konseptet er et eksperimentelt og uhøytidelig monster uten sidestykke, og «Trackmania United Forever» er utvilsomt en verdig krone på Nadeos livsverk. 

Problemet er bare at de få nyhetene ikke gjør noe særlig for å bringe konseptet videre. 
Kjennere av serien vil sannsynligvis klare seg fint med gratisspillet «Trackmania Nations Forever», som også er en del av denne samlepakken. 
Jeg sliter dessuten med å se noen dramatisk forbedring i forhold til det ett år gamle «Trackmania United». 

Er serien ny for deg, har du derimot en storslagen opplevelse i vente. 
Jeg har sagt det før, og jeg sier det igjen: 
«Trackmania»-spillene er blant det ypperste noen sinne i den uhøytidelige enden av bilspillskalaen. 

PS: 
I salg i butikk fra fredag 23. mai. 
Kan også kjøpes på nett for rundt 40 dollar (200 kroner). 

Gameplay-video fra de forskjellige racingformene i Trackmania United Forever. 
