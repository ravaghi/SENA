Livlig lapskaus
«Det regner kjøttboller 2 (3D)» er rik på ordspill og fargesprakende matdyr, men fortellingen er næringsfattig. 

FILM: 
Det er ikke sunt å være grønnsak. 
Tilsynelatende hersker den reine idyll på Swallow Falls, øya der belgfrukter, rotfrukter, bær og andre buskvekster lever fredfylt sammen med mer avanserte hybrider som purredinosaur, burger-edderkopp, taco-krokodille og reke-sjimpanse, for å nevne noen av «matningene». 

Men det er bare på overflaten. 
Superoppfinner Chester V, den administrerende kjendisdirektøren i Live Corp, har enorme planer i forbindelse med 8.0-versjonen av sin Food Bar, som han allerede har tjent seg søkkrik på, og først må han få kontroll med matningene. 

Sleipe Chester 

Uklart? 
La oss skru tida litt tilbake. 
Fire år har gått siden «Det regner kjøttboller», der vi ble kjent med Flint Lockwood, hobbyoppfinner og generelt energisk tenåring. 
Etter mange vanvittige oppfinnelser, utviklet Flint en maskin som forvandler vann til mat. 
Ferdige matretter regnet ned fra himmelen, noe som etter hvert ble plagsomt. 
Før filmen var omme, hadde han uskadeliggjort maskinen. 
Trodde han. 

Fire år er gått, men 2-ern fortsetter der den første filmen slapp. 
Maskinen er søkk borte, den forvandler fortsatt vann til mat og Chester hyrer Flint til å finne den, muligens under falske forutsetninger. 

Sprø humor 

På sitt beste er «Kjøttboller 2» på høyde med «Grusomme meg»-filmene, men dessverre er den sjelden på sitt beste. 
Det er ingen tvil om at mange mennesker har brukt mye kreativ og håndverksmessig energi på å skape filmens overdådige jungel av fargesterk mat. 
Det er bare så synd at fargeprakten blir halvveis ihjelkokt av 3D-brillene. 

Den elleville, surrealistiske humoren er også smittsom, med kjempe-cheeseburgere med bein av pommes frites og kranglende sylteagurker som spiser sardiner, men selve fortellingen er laget på tomme karbohydrater. 
Man skal selvsagt ta høyde for at målgruppa ikke er så opptatt av dramaturgien, så lenge det skjer noe sprettende sprøtt hvert femtende sekund, men også barn liker en god historie. 
