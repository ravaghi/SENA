Russisk hverdagskunst fjernt fra Putin-land
Stille kvinneblikk på hverdagens helt alminnelige liv - fjernt fra Putin-land og storpolitikk. 

Kinokino: 
«Livet som det er – det som er livet.» 
Fire russiske kunstnere. 
T.o.m. 4. juni 

Her er en russisk kunstutstilling så fjernt fra Putin-land som det er mulig å komme. 
I Kinokino snur fire kunstnere ryggen til storpolitikk og machofakter og gir oss i stedet et stille kvinneblikk på hverdagens helt alminnelige liv. 
De gjør det gjennom velprøvde teknikker hvor form og innhold for det meste får et enkelt, dekorativt preg. 
Små historier fortelles om levd liv, og det skjer på helt tradisjonelt vis. 
Om du ser etter radikale kunstneriske grep, nyskapende virkemidler og aktuelt samfunnsengasjement, må du lete andre steder enn her. 

På disse premissene fungerer utstillingen godt. 
Kurator Julia Mordvinova Gilje, bosatt i Stavanger, peker i sin katalogtekst på kunstnernes felles erfaring med oppvekst som jenter i sovjettiden, og at de tross sin utdanning i et sterkt mannsdominert kunstmiljø har klart «å være representanter for en kvinnekraft og en kvinnerolle som har eksistert i det russisk samfunn gjennom generasjoner.» 

Hverdagsmotiver 

Det er nettopp disse lange mellommenneskelige linjene hun selv framhever i sitt eget bidrag, en serie malerier med hverdagsmotiver av enkel ro og stor styrke. 
Vi ser mennesker i samhandling og samhold, fjernt fra storbyens jag; scenene er som frosset i tid, selv om tiden synes ubestemmelig: det kunne ha skjedd for lenge siden, eller ganske kort tid tilbake. 
Noen av motivene kan se ut som lett falmede familiefotografier, andre som minner som dels dukker fram fra erindringen, dels er i ferd med å synke inn i et glemselens slør. 
Det kan være faren som gir sin datter en varmende jakke der de sitter ved vannkanten og fisker, lekende barn ved vannposten, en gruppe landsbyboere som samles for en religiøs seremoni, eller en tett liten gruppe med portretter av kvinner i ulike aldre – et lite kor. 

Enkel stil 

Noe av det som fascinerer meg ved Mordvinova Giljes malerier, er den enkle stilen, utført med tusj og akvarell på lerret og med tynne konturlinjer – figurene er like todimensjonale som i russiske ikoner, men de er hellige bilder på en ganske annen måte. 
Det henger bl.a. sammen med referansene som ligger her til stilen i stalintidens sosialistiske realisme, som hun vet å utnytte på en elegant og subtil måte. 
For i disse bildene snus den sosialistiske realismen til sin motsetning: den svulstige heroismen vendes til en stille, inderlig humanisme. 
Poetisk, gjennomsiktig, og skjør som et minne ofte er. 
Slik er livet som kunstneren kjenner det, og husker det, fra en liten by fjernt fra Moskva; slik er livet også på et allmennmenneskelig plan, som vi selv kjenner det i egne liv. 

Frodigere 

Frodigere er stilen til Alexandra Ovchinnikova, en maler godt etablert i St. Petersburg. 
Med kraftige farger framstiller hun barndommens rike: barn som leker i hagen, som spiser «Gode egg på landet,» og en jente som sitter og tenker på «Alt jeg har vokst ifra» – dukker, barnevogn, ulike leker, små sko. 
Dette maleriet er, med sitt lett naivistiske formspråk, på ett plan en billedframstilling av Paradise Lost, Miltons store diktverk, tatt ned til barnets nivå. 
På et annet er det et konsentrat av hvert menneskes opplevelse av tiden som går og av identitet som en akkumulasjon av minner. 
De fleste av Ovchinnikovas fargesprakende bilder framtrer imidlertid mer som illustrasjoner av enkle narrativer enn som malerier med en klar kunstnerisk nerve. 

Håndgripelig, konkret 

For Moskva-baserte Elena Skvortsova er minnene knyttet til de aller mest hverdagslige objekter: dørhåndtak, låser, lysbrytere, ringeklokker, hvor sporene av daglig bruk langsomt og nærmest usynlig avsetter seg. 
Dette fastholder hun i enkle keramiske arbeider, hvor hverdag og erindring fetisjeres som noe håndgripelig og konkret. 
Dette er en interessant, men noe begrenset bruk av kunsthåndverkstradisjonene. 

Så leder vi fra keramikkens hardhet til broderistingenes spinn av tråder: 
Nelly Lassen, bosatt i København, integrerer broderte elementer i sine malte kvinneportretter, som for å fastholde en tradisjonell kvinnesyssel som en viktig del av disse kvinnenes liv og identitet. 
Eller som for å gi dem et vernende skjold mot verdens ondskap og vold, her med myke, kjærlige hengivenhenstegn i form av broderiets sting. 
Dette er kunstnerisk og håndverksmessig svært flotte og sofistikerte arbeider. 
Lassen portretterer fire generasjoner kvinner i hennes egen familie; det er en lavmælt og inderlig avslutning av utstillingen. 

Som helhet varierer utstillingen en del i kunstnerisk kvalitet og kraft, men dens styrke er varmen og nærheten i skildringene av de nære ting. 

Flere utstillinger og andre arrangement finner du her. 

Flere kunstanmeldelser fra Trond Borgen: 
