Journey
Mystisk og tankevekkende mesterverk. 

En ørken. 
Stor. 
Tørr. 
Tom. 
Fremmed. 
Ukjent. 
Noe glimter i det fjerne. 
Du går. 
Mot lyset. 
Alltid mot lyset. 
Mot fjellet. 
Helt til topps. 

Over deg flyr det, en gang i blant, en komet – jeg tror det en komet – og rundt deg flyr noen mystiske lapper. 
Kanskje små flyvende tepper er mer riktig å si, men – for å være helt ærlig – det er ikke så viktig. 

Journey er spillstudioet thatgamecompany (Flower, Flow) sitt siste prosjekt, de er hyret av Sony for å lage nyskapende spill til Playstation 3. 
Selve spillet er nok ikke så nyskapende, ei heller den minimalistiske fortellingen – det som er uvant er hva spillet forventer av deg. 
Uten et åpent sinn, et ønske om å oppleve noe annerledes eller en nysgjerrig innstilling, kan du glatt hoppe forbi. 

Er du interessert i, eller på jakt etter, noe som plasserer seg i radikalt motsatte enden av underholdningsskalaen, en spillopplevelse som er så langt unna Call of Duty: 
Modern Warfare 3 det nesten er mulig å komme. 

Da kan Journey være årets beste spill. 

Oppdag selv 

Spillet forteller deg ikke hva du skal gjøre – sett bort ifra at du med to små tegninger helt i starten får vite hvordan du snur på kameraet, som henger over den ukjente spillfiguren i tredjeperson, og hvordan du beveger deg. 

Journey er designet slik at du, uavhengig av alder, språk og kulturell bakgrunn, skal forstå hvor du skal bevege deg. 
Du blir heller ikke fortalt hva som skjer, det er ei heller ikke lett å forstå. 
Akkurat dette gjør spillet mystisk, og får meg til å undre. 
Akkurat slik utviklerne planla. 

Etter hvert som du beveger deg omkring, befrir små flyvende tepper, får du et skjerf. 
Jo lenger skjerfet ditt er, jo lenger kan du fly – eller hoppe langt om du vil. 
De små teppene, lappene, stoffbitene – eller hva du vil kalle dem – varierer i størrelse og kompleksitet. 
De leker meg deg, fører deg videre, roper på deg og hjelper deg. 

Langs veien får du presentert kryptiske piktogrammer, med dem får du et blikk inn i mytologien som ligger bak spilluniverset. 
Hvem har skapt verdenen rundt deg? 
Hvem har bygd bygningene? 
Hvem har etterlatt seg disse flyvende lappene? 
Hvorfor hjelper du dem, og de deg? 

Hvem der? 

Plutselig står han der. 
Jeg tror det er en han, men kan like gjerne være en hun. 
Ikke vet jeg, og ikke får jeg vite. 
På vei mot lyset dukker de opp, inni mellom. 
Det er ikke en datastyrt figur, men et menneske. 

Journey har en veldig spesiell form for flerspiller, ved at du og én annen person, et eller annet sted i verdenen, blir koblet sammen. 
Dere kan ikke snakke eller kommunisere, men dere kan bevege dere mot lyset, og målet, sammen. 

Sammen opplever man spillet, uten ord. 
Det er poetisk. 
For opplevelsen av det ukjente, det fremmede, blir forsterket av å møte et annet menneske. 
Plutselig har du en kompanjong, som er like fortapt, forvirret og forundret som deg selv. 

– Livene våre er fylt med så mye støy, at vi ofte mister fokuset på hvor fantastisk hvert enkelt menneske er. 
Min jobb er å konsentrere alt dette inn til en enkelt spillopplevelse, fortalte produsenten Robin Hunicke til meg i mars i fjor, da jeg intervjuet henne under spillmessen Game Developers Conference. 

thatgamecompany vil gi oss et nytt perspektiv på livet, litt av en ambisjon. 
Spill har ikke tradisjon for å sikte mot slik underfundighet, det er rett og slett litt uvant – men jeg liker det. 

Hver gang jeg spiller igjennom Journey – for det er ikke et veldig langt spill – begynner jeg å tenke. 
Jeg tenker på stort og på smått i mitt eget liv, slik påvirker spillet meg. 

Det er mange detaljer å oppdage og nye ting dukker opp ved hver gjennomspilling, men jeg føler ikke jeg avduker noe nytt. 
Mitt eneste ankerpunkt mot Journey er at utviklerne kunne gitt meg enda mer, mere å oppdage rett og slett. 
Det er lett å dra inn diskusjonen rundt spill som kunst når en prater om et spill som Journey, det er ikke nødvendig for å oppleve spillet. 
Prøv det, og kanskje opplever du noe av det samme som jeg har opplevd, eller så opplever du noe helt annet. 

Journey ér et unikt spill – det kan jeg skrive under på – og jeg får igjen troen på at det er de mindre utviklerne med ambisjoner utover å toppe salgslistene som står for de virkelig nyskapende spillopplevelsene. 
Noen ganger er det totalt skivebom, og noen ganger klarer et spill å tre ut av sin tradisjonelle rolle som underholdningsmedium. 
Journey er mye mer enn bare underholdning. 

Spillet lanseres i Europa den 14. mars, og er kun tilgjengelig via nettbutikken til Playstation 3. 
