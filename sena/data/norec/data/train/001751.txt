Med en fot i grava
Freddie Gibbs leverer kanskje stereotyp rap, men heldigvis er han langt fra noen stereotyp rapper live. 

Freddie Gibbs blinka seg umiddelbart ut som en litt merkelig booking i årets Hove-program. 
Ikke at 28-åringen fra Indiana ikke er interessant- teipene midwestgangstaboxframecadillacmuzik og Str8 Killa viste fram en sulten, teknisk dyktig rapper med en stemme og en drawl det er vanskelig å ikke elske og en forkjærlighet for å lage knallhard gateorient musikk. 
Reservasjonen handlet i større grad om at rap for folk som liker rap er kjent som risikosport å booke. 

Dermed var det strengt tatt ingen overraskelse at det kun hadde samlet seg snaue fire hundre publikummere foran Amfi-scenen idet Gibbs gikk på til knallharde "Face Down" i lett regn. 
På den andre siden var det fryktelig få som gikk de neste førtifem minuttene. 
For riktignok leverer Gibbs forholdsvis stereotyp rap, men han viser seg å være langt fra en stereotypisk rap-act av den grunn. 
Ikke bare er vår mann fra Gary tight så det holder live rent musikalsk – han jobber også for føden. 
Smilende, konstant pratende med publikum og manisk opptatt av at alle skal rope "fuck the police" absolutt hele tiden (vi snakker rundt 200 ganger i løpet av førtifem min.) , gjør han sitt for å snu det noe svake utgangspunktet til sin fordel. 

Ikke minst er han oppvakt nok til å kun gjøre Masta Ace-remaken "Born To Roll" før han bestemmer seg for å gjøre resten av konserten i grava foran crowden fremfor på den altfor høye amfiscenen så fansen får sitt. 
Jaggu ryker ikke skjorta under høydepunktet "National Anthem (Fuck The World)", også. 
Etter at lydmannen har fått skrudd bassen til et levelig nivå planker Gibbs inn en solid borteseier, hvor "What it Be Like" og "Murder Music" står igjen som høydepunkter i en rekke av låter hvor han aldri er i nærheten av å gjøre seg bort, men leverer on point hele veien. 

Talende nok ropes han også inn igjen etter å ha gjort sistelåta "The Ghetto". 
En helt ny låt får dermed æren av å avslutte en gig som ikke kommer til å stå igjen som verken legendarisk eller knallsterk, men som var mer enn god nok for alle involverte. 
Sto igjen en halvtime og signerte merch gjorde han visst også. 
Åpenbart interessert i å bli booka igjen, denne Gibbs, og da forhåpentligvis til en klubb nær deg. 
Det kan bli riktig så fett. 
