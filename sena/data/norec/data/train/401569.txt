Dokumentaren om John McCain er et portrett av en døende politiker
I HBOs dokumentarportrett av John McCain kan vi fornemme hvilke amerikanske verdier som står på spill med den døende senatoren. 

Det er bemerkelsesverdig hvordan den venstreliberale offentligheten i USA har endret oppfatning av John McCain etter at Donald Trump ble president. 
Fra å være en av haukene i Det republikanske partiet som trakk Sarah Palin opp av esken som sin visepresidentkandidat – og dermed også banet veien for populisten Trump – har han for mange blitt en garantist for en anstendighet og samarbeidsvilje i amerikansk politisk liv. 
Det forteller kanskje mest om hvor fundamentale rystelser Trumps maktovertagelse har ført til, og hvor polarisert det amerikanske samfunnet nå er. 

Emmyvinner Peter Kunhardt tilhører denne liberale offentligheten som vurderer McCain som en slags siste skanse mot «barbaren» Trump. 
Han fikk ideen om å lage dette portrettet samme dagen som han fikk vite at senatoren var rammet av en fatal hjernesvulst. 
Denne altoverskyggende dødsdommen preger naturlig nok filmen, som derfor er blitt en sjelden type dokumentar, der vi får være med å oppsummere livet til en statsmann som fortsatt utøver betydelig makt, samtidig som han er døende. 

McCain og Kerrys krigserfaringer 

Som vitnesbyrd på McCains nye status og evne til å nå utover eget parti, er det flere profiler fra Det demokratiske partiet som her intervjues enn fra det republikanske etablissementet. 
Både Joe Biden og John Kerry forteller om de sterke båndene de har utviklet til McCain på tvers av partilinjene, og Clintonfamilien og Obama stemmer i. 

De som nå frykter at McCain er blitt så uforutsigbar at det er like før han melder overgang til Demokratene, kan ta det med ro. 
Det er en grunnleggende konservativ politiker som her trer frem, riktignok med en evne til å overraske, men med dype røtter i den kalde krigen og sin karrière i det militære. 

Filmskaperne bruker som forventet mye tid på hans tid i fangenskap under Vietnamkrigen; det var karakterformende og skulle definere ham som krigshelt i amerikansk offentlighet og berede grunnen for den politiske karrièren. 
Et av filmskapernes mest vellykkede grep er å sidestille McCain og Kerrys militære erfaringer fra Vietnam, og vise hvordan de gikk videre i hver sin politiske retning. 
Kerry ble sterk motstander av krigen, McCain forsvarte den lenge, men de viser en grunnleggende respekt for hverandre. 
Dette kunne utgjort en film alene, for her er det mer å hente. 

Fra et annet århundre 

McCain bruker ofte store ord som ære og anstendighet, begreper som åpenbart har en spesiell resonans i en tid med en angivelig horekunde som sittende president, men som også gjenspeiler senatorens romantiske forestillinger om Amerika og egen rolle. 

Filmens tittel er hentet fra Hemingways romanklassiker For Whom the bell Tolls som er McCains favorittbok. 
Han identifiserer seg totalt med hovedpersonen Robert Jordans vilje til å kjempe til det siste for en tapt sak. 
Filmskaperne og McCains medarbeidere fremstiller det nesten som noe heroisk, men går ikke dypere inn i det, utover å vise til noen av hans upopulære kampsaker. 
Hvor ofte McCain «the maverick» har gått med strømmen, som under invasjonen av Afghanistan og Irak, nevnes knapt. 

McCain fremstilles som en hederskar av den gamle skole som fortsatt ser ut til å sverge til Hemingways credo om å vise «grace under pressure», men makter ikke alltid å følge det opp i praksis. 
Han er en motstridende skikkelse i amerikansk politikk: 
På ene siden en forkjemper for demokratiske prinsipper og lange linjer i politikken som Trump ser ut til å ville undergrave, og derfor en viktig kontinuitetsbærer for mange. 
På andre siden en mann med æreskodekser og en sensibilitet som tilhører et helt annet århundre, noe som ofte gjorde ham litt hjelpeløs under presidentvalget i 2008. 

Erkjenner egne feilgrep 

Selv om filmen er en hyllest av en ledende politiker som står foran dødens terskel, er den ikke blind for hans svakheter. 
McCains storhet ligger også i hans erkjennelse av sine begrensninger og feilgrep. 
Noen av dem har vært betydelige og smertefulle; som da han på 1980-tallet ble avkledd for å ha latt seg påvirke av pengebidrag fra forretningsinteresser i hjemstaten. 
Men han tok konsekvensen av fadesen og gikk i bresjen for en reform av måten den amerikanske valgkampen er finansiert på. 
Også valgkampen i 2008 fikk frem det beste og verste i McCain. 

Hans tankeløse bemerkning under finanskollapsen om at «the fundamentals of the economy are strong» bidro til valgtapet (og nevnes ikke her), mens måten han forsvarte Obama overfor egne velgere vitnet om storsinn. 
Det beste skussmålet får han likevel fra ekskona, som lojalt ventet på ham i fem år mens han satt i fangenskap, og som han bedro kort tid etter hjemkomsten. 
Det førte til et opprivende brudd som fortsatt preger familien, men hun mener at Amerika trenger ham mer enn noen gang før. 

Anbefalte dokumentarportretter av politikere: 

John Kerry: 
«Going up river» (2004) 

Denne skildringen av John Kerrys transformasjon fra å være soldat på bakken i Vietnam til å bli prominent krigsmotstander, og senere politiker, er både en kampanjedokumentar og en fascinerende film i seg selv – og det finner du ikke ofte. 
Den ble laget i forkant av presidentvalget i 2004 for å sette skapet på plass med hensyn til Kerrys krigsinnsats som republikanerne hadde sådd tvil rundt. 
Men regissør Georg Butler tar seg samtidig tid til å fordype de sårene fra krigen som fortsatt ikke er grodd, og til å nyansere. 
På den måten er filmen rett og slett for god til å fungere effektivt som propaganda. 

«Weiner» (2016) 

Dokumentarteamet som fulgte Anthony Weiner under hans forsøk på å bli valgt som Demokratenes ordførerkandidat i New York i 2013, har fanget opp noen tankevekkende øyeblikk på veien mot hans medieombruste fall. 
Det som gjør ham annerledes som politiker, er at han kan være sjokkerende åpen om de politiske prosessene, sitt ekteskap og egne svakheter. 
Som at han hadde en forkjærlighet for å sende bilder av seg selv i bar overkropp til tenåringsjenter på sosiale medier. 
Weiner ga seg selv på denne måten en svimlende fallhøyde, og kommenterer fallet for oss underveis, nesten som en rollefigur i et skuespill av Shakespeare. 

«Palme» (2012) 

Her kommer vi tettere på Olof Palme enn noen gang før på film eller i noen TV-reportasje. 
Regissørene Kristina Lindström og Maud Nycander holder seg i befriende grad unna spekulasjoner om hvem som sto bak mordet, og gir oss isteden et møte med det politiske mennesket Palme. 
Palme er ikke en film uten svakheter, og som portrett av mennesket Palme er den ufullstendig (her nevnes ingen av hans elskerinner). 
Men ingen politisk engasjerte kinogjengere som ser denne filmen vil forbli uberørt av den. 

«Mitt» (2014) 

Dette er et vennlig innstilt portrett av Mitt Romney som likevel avslører på måter som kanskje ikke var intensjonen fra filmskapernes side. 
Regissør Greg Whiteley er i likhet med Romney mormoner og fikk unik tilgang til ham under nominasjonskampen i 2008 og presidentkampanjen i 2012. 
Som en amerikansk filmkritiker så treffende beskrev det: 
Denne filmen makter på en time å få frem hva republikanerne så desperat forsøkte på under hele valget i 2012: 
Å gjøre Mitt Romney menneskelig, ja, til og med likandes. 
Han er selv fortsatt i stuss over hvorfor hans sympatiske sider ikke trengte gjennom mediesfæren i 2012 og viser liten evne eller vilje til kritisk selvrefleksjon. 

«Life is sacred» (2014) 

Historien om hvordan den litauisk-fødte matematikeren og filosofen Antanas Mockus ble valgt til borgermester i Bogotá, og senere utfordret sentralmakten i landet under presidentvalget, er like oppløftende som nedslående. 
Han ble borgermester på en plattform av humoristiske stunts og pasifistisk aksjonisme, samt en visjon om en mer bærekraftig byutvikling. 
Men hans avvæpnende idealisme var ikke nok til å overbevise et flertall av landets innbyggere som var traumatisert av borgerkrig, de kunne ikke tro fullt ut på hans positive kampanje. 
Danske Anders Dalsgaard får følge tett på den uortodokse kandidaten som får deg til å reflektere over hva det vil si å være en politisk leder med en genuin alternativ plattform. 
