Albumtid = høytid
Med sitt første album viser Todd Terje at han kan skape magi flere steder enn på dansegulvet. 

Etter å ha vært med på å definere oslodiskoen det siste tiåret, har Terje "Todd Terje" 
Olsen de siste åra vist et stadig større crossover-potensiale med låter som "Inspector Norse" og "Lanzarote", som har fått oppmerksomhet langt utenfor hovedstadens klubber. 

Når han nå, ti år ute i karrieren, velger å ta musikken fra kort- til langspillerformat, blir det tydelig at Todd Terje kan skape magi flere steder enn på dansegulvet. 

Nerdete, prog-inspirerte låter som "Leisure Suit Preben" og "Preben Goes To Acapulco"er skapt for lytting fremfor dansing, mens "Svensk Sås" bringer frijazz inn i diskodansen. 

Med Roxy Music-legenden Bryan Ferry på vokal på Robert Palmer-coveren "Johnny and Mary" viser Todd Terje at han også har evnen til å lage inderlig vakker popmusikk. 
Resultatet av samarbeidet er en mørk og storslagen ballade, langt unna landskapet nordmannen vanligvis boltrer seg i. 

Den innbydende dansemusikken utgjør fremdeles kjernen i Todd Terjes uttrykk. 
"Delorean Dynamite" kombinerer nostalgiske lyder og et futuristisk uttrykk i en fest av en låt som bør lokke selv de mest stivbente ut på gulvet. 

Bejublede (og omdiskuterte) "Inspector Norse" fra 2012 kunne vært en naturlig og sikker åpningslåt for albumet, men Todd Terje våger å tenke annerledes. 
Albumet bygger seg opp fra introsporet "It's album time", og beveger seg gjennom det øvrige materialet før det hele kulminerer i selve signaturlåten - som fremdeles sitter like godt, to år etter den først ble sluppet. 

It's album time inneholder fire tidligere utgitte låter i tillegg til årets singel "Delorean Dynamite", og tangerer dermed punktet for hvor mye kjent materiale en kan tillate seg før et album føles mer som en samleplate. 
"Swing Star, pt. 1" og "Swing Star pt. 2" fra EPen It's The Arps er gode låter i seg selv, men det hadde vært spennende å høre hva som hadde fått plass dersom de måtte vike i stedet for å bli gitt ut på nytt. 

Allikevel: 
Todd Terje profiterer på å boltre seg i et større format. 
Musikkgleden når hele veien gjennom. 
Å greie å eksperimentere samtidig som man setter tydelig, personlig avtrykk i musikken er en kunst, og den behersker Todd Terje. 
Det er liten tvil om at han er klar for oppgaven som den nye, norske headlineren. 
