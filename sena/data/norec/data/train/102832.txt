Diverse artister:«Kronprinsparets fond: 
Vi tenner våre lykter» 

Noe så inn i Skaugum sakralt. 

«Inneholder tradisjonelle julesanger samt nyskrevne låter, fremført av unge, spennende norske artister», sier presseskrivet til dette kronprins Haakon og kronprinsesse Mette -Marit-kurerte bidraget til årets juleplatesesong. 

At eldstemann Stein Torleif Bjella - 43 - i denne sammenhengen defineres som «ung», gir håp til ganske mange av oss. 

Han passer uansett inn på et album som er relativt ungt målt i deltagernes gjennomsnittsalder. 
Men som er gammeldags sakralt, helt u-ironisk og u-postmoderne i innhold. 

For det er lyden av den hvite, tunge norske barnejulen anno svunnen tid, dette. 

Høytidelig, tindrende, orkestrert, kristen; uforstyrret av ulyder fra dataspill og smarttelefoner. 

Det er helt i orden, og passer bra til en feiring som i større grad enn vanlig vil innby til høynet refleksjonsnivå (jamfør «det nye alvoret»). 

Bjella og «Paperboys»-Vinnis innslag er de som i størst grad bryter med det tradisjonelt høytidsstemte. 
Førstnevnte ved å simpelthen være sitt skeptiske selv, om enn for anledningen innsvøpt i et staselig orkesterarrangement. 
Sistnevnte ved å gi til beste en mørk, litt luggete «strykeorkester-rap» som muligens vil få bestemor i stua til å rynke på nesen. 

Et par av artistene har bakt alle de syv slagene, og forspiser seg på søtsaker. 
Senja-alven Moddi har en litt forstyrrende «se på meg, jeg er rar og kjempesøt»-aura ved seg. 
Marit Larsen, akkompagnert av tvillingsøstrene i Garness, høres ut som om hun er «fire år i romjul». 

Men alt i alt er de nyere sangene (Odd Nordstoga og Kjetil Indregards fine «Tenke på en venn», fremført av Samsaya; Ida Jenshus' «Det du aldri sa», med tekst av Åge Aleksandersen) sømløst inkorporert med de gamle hymnene og folketonene («Å kom nå med frihet» ved Ingrid Olava, «Mitt hjerte alltid vanker» sunget av Gunnhild Sundli). 

Stemningskonsekvent og vakkert. 
En storselger er oss født. 
BESTE LÅT: 
«Vi tenner våre lykter» (Katzenjammer) MORTEN STÅLE NILSEN 
