Varme viser til høstbruk
Sera Cahoone begynte som trommis og var blant annet med på "Everything all the time", debutalbumet til Band of Horses. 
For seks år siden skiftet hun over til singer/songwriter-siden, og på sitt tredje album har hun funnet seg godt til rette i miksen av country, folk og americana. 
37-åringen fra Colorado åpner mer opp denne gangen, ikke like lavmælt lo-fi som tidligere. 
Musikken er fortsatt melankolsk, men landskapet er mer vidstrakt. 
Gitaren hennes er sentral, mens lydbildet fylles ut med steelgitar, banjo, fele, piano, bass og tromme der det passer. 
Gitaristen Neal Casal er blant musikerne. 

Cahoone har en varm stemme og skriver stemningsfulle sanger. 
Vi har mistet en god trommis, men fikk noe bra i bytte. 

Beste spor: 
"Nervous wreck", "Every little word", "Here with me". 
