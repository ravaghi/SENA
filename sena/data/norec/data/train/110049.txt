Test av Subaru XV:Bråkete og kjøreglad 

Det er i grunn litt rart at en splitter ny bilmodell bråker såpass mye. 
Utover det er det meste på stell i Subarus nye små-SUV. 

Lyder fra både motor, hjul, understell, vind og ventilasjonsanlegg lar deg merke at dette er en firehjulstrekk i den billigere enden av skalaen (startpris som firehjulstrekk på 314.900 kroner). 

Dieselboksermotoren på to liter gir 109 hestekrefter, og er fleksibel og fin å kjøre. 
Spesielt på lavere turtall leverer denne motoren bedre enn både Nissan Qashqai og Mitsubishi ASX. 

Styringen er også mer presis sammenlignet de to nevnte. 

Tradisjonen tro gir Subarus permanente firehjulssystem meget gode kjøreegenskaper. 
I denne testen var bilen best på dette punktet. 

Subaru har med rette et rykte for god kvalitet. 
I NAFs årlige undersøkelse er det bare merker som Audi, BMW, Toyota og Lexus som har mer tilfredse eiere. 

Plassmessig er Subaru XV midt på treet. 
Den har faktisk minst bagasjeplass i testen som femseter. 
Den er smalere i baksetet enn Mazda CX5, men langbeinte passasjerer har noen centimeter ekstra plass til forseteryggen. 

Leasingselskapet Autolease anbefaler minimum utstyrsvarianten Classic for lavest mulig verdifall. 
Premiumvarianten koster 30.000 kroner mer. 

Den kan det også være verdt å vurdere. 
Da får du både skinninteriør, soltak og navigasjon i tillegg. 
Velg også metallic lakk. 

Førermiljø Ryddig og spartansk. 
Gode forseter, altfor mye støy. 

Kjøreegenskaper Blant de aller beste å kjøre. 
Meget bra fremkommelighet. 

Plass Liten plass i bagasjerom, midt på treet i baksetet. 

Miljø Helt midt på treet. 

Pris 
Mye bil for pengene sammenlignet med konkurrentene. 

Å eie Faller ifølge Autolease mindre i pris etter tre års eietid (eller 45.000 kjørte kilometer) enn konkurrentene. 
Årlige driftskostnader er også blant de laveste i klassen med 3400 kroner de tre første årene. 

Sikkerhet Subaru XV ble akkurat kåret av Vegdirektoratet til en av de aller sikreste bilkjøpene. 
Toppscore i EuroNCAP. 

Design Trist innvendig, helt ok men litt baktung utvendig. 
