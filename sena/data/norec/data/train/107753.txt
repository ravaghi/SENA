Firedobbel spillmoro
Nintendo innleder 2005 med en ellevill og ekstremt underholdende flerspiller-Zelda. 

Zelda-spillene til Nintendo har ikke endret seg stort siden 80-tallet. 
I generasjon etter generasjon får en ny gutt oppgaven å redde både prinsesse Zelda og resten av verden fra ondskapen i store, frie spillverdener. 

Og i spill etter spill sørger en deilig blanding av utforsking, action og oppgaveløsing for nye, friske og engasjerende spillopplevelser. 

«Four Swords Adventures» legger derimot Zelda-formelen til side for å kunne tilby en annerledes og unik flerspilleropplevelse. 
Du vil kjenne igjen mye fra andre spill i serien, spesielt «A Link to the Past» - som dette spillet er basert på, både når det gjelder våpen, miljøer, bosser og oppgaver. 

Men denne gangen er det du opplever oppdragsbasert - når du har gjort deg ferdig med et av de 24 områdene, er du helt ferdig med det. 
Ingen notering av låste dører og annet snacks du må komme tilbake til senere, altså. 

I steden er alt tilrettelagt for det som gjør «Four Swords Adventures» unikt, både i Zelda-sammenheng og i spill generelt: 
Denne gangen må Link lage tre kloner av seg selv for å redde verden. 

Dersom du spiller for deg selv, kan du styre alle fire på egen hånd. 
Enten via en tilkoblet Game Boy Advance, eller via den vanlige Gamecube-håndkontrolleren. 
Her får du et bra Zelda-eventyr, selv om jeg personlig foretrekker de mer klassiske variantene i serien. 

Men virkelig morsomt blir det ikke før du spiller sammen med inntil tre venner i sofaen. 
Her må alle ha hver sin Game Boy Advance og linkekabel, og alle styrer hver sin Link. 
GBA-skjermen fungerer som et eget spillområde når de fire spillerne ikke er samlet. 

Dermed er det duket for en fantastisk blanding av utfordrende samarbeid for å komme videre og innbitt konkurranse om å samle flere poeng enn kompisene. 
Oppgavene er flott tilrettelagt for fire spillere, og man blir ofte utfordret til å tenke svært kreativt for å løse dem. 

Det er rett og slett snakk om en av de beste flerspilleropplevelsene noen sinne, til tross for både utdatert grafikk og svært høye maskinkrav - det er jo ikke alle som har tre venner med hver sin GBA og linkekabel. 
