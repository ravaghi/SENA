TEST:Nye VW Passat 

Nye Volkswagen Passat kan neppe kalles helt ny. 
Men er den likevel god nok? 

Det har skapt debatt at Volkswagen har valgt å betegne den nyeste utgaven av Passat som en helt ny generasjon. 
For de fleste, oss inkludert, fremstår dette som en ganske vanlig ansiktsløftning av utgaven som kom i 2005. 
Litt kjedelig syns mange, også her er vi inkludert, men det er ikke dermed sagt at bilen ikke er bra. 

Forrige utgave av Passat var nemlig blant klassens beste biler helt til slutten. 
Men den begynte å føles litt gammel og satt. 
Dessverre klarer ikke den nye utgaven å endre det inntrykket fullt ut. 

Justert design 

Men en del endringer har da skjedd, ikke minst designmessig. 
Spesielt fronten er oppdatert i tråd med Volkswagens nyeste designspråk og minner dessuten ikke så rent lite om storebror Phaeton. 
Bak er endringene kanskje ikke like iøynefallende, men likevel store nok til å skille den fra forgjengeren. 

Små endringer innvendig 

Da er det verre på innsiden. 
Her skal man være over middels interessert for å se forskjellen, uten å kunne sammenligne direkte. 
Midtkonsoll og dashbord er i store trekk det samme, med unntak av det analoge uret plassert på toppen av midtkonsollen i den nye utgaven. 
Dørpanelene er også litt endret. 
Kvalitetsfølelsen er ganske god, men det hele føles ikke supermoderne lenger. 
Designen er ganske enkel, men materialkvaliteten stort sett tilfredsstillende. 
Aluminiumspanelene i midtkonsollen og dashbordet er fortsatt med. 

Plassforholdene er de samme som i forgjengeren, men det er for så vidt ikke noe problem ettersom den forrige utgaven var blant de romsligste bilene i klassen. 
Både baksete og bagasjerom er i øvre delen av klassen. 

Fra 305.000 kroner 

Nye passat starter på 305.000 kroner. 
Da får du en 1,4-liters bensinturbo med 122 hestekrefter. 
Dette er en meget fin og småsprek innstegsmotor. 
Minste diesel, 1.6 TDI med 105 hestekrefter, begynner på 308.000 kroner. 
Denne slipper bare ut 116 gram CO2. 

Vi kjørte 2.0 TDI med 140 hestekrefter. 
Denne starter på 356.000 kroner. 
Vår testbil var en Highline-utgave med dobbelkløtsjkassen DSG. 
Denne starter på 404.000 kroner. 
Alle priser oppgitt i artikkelen er for stasjonsvogn-utgaven. 
Sedanen er noen få tusenlapper billigere. 

Liten forskjell på veien 

Bak rattet ute på veien virker denne bilen kjent for de som har kjørt forrige Passat. 
På grunn av kraftig snøfall under testperioden, er bilen i hovedsak kjørt på snøføre. 
Her opptrer bilen som ventet; stabilt, forutsigbart og spenstig nok til å ha det litt morsomt. 
Balansen i bilen er fortsatt mildt understyrt, men ikke så mye at bilen lener seg bare på forhjulene i harde svinger. 
Balansen er god nok til at man kjenner at bakhjulene også jobber gjennom svingen når den presses. 

Styringen er helt OK. 
Presis, men ikke voldsomt følsom. 
Den fungerer greit for vanlig bruk, også på glatta hvor det er viktig å kjenne når forhjulene når slippgrensen mot underlaget. 
Alt i alt finnes det likevel biler i klassen som imponerer mer på kjøreglede enn Passat, ikke minst Ford Mondeo. 

Komfort 

Komfortmessig hevder Volkswagen å ha forbedret nye Passat. 
Det er nok også riktig, uten at vi kan si vi merket så veldig stor forskjell uten å kunne sammenligne direkte. 
Men støynivået med denne motoren er tilfredsstillende og fjæringskomforten omtrent som man forventer av en bil som denne. 
Her finnes det imidlertid biler i klassen som er bedre, ikke minst Citroën C5. 

Et aktiv understell er tilgjengelig for snaut 10.000 kroner, og ut i fra vårt bekjentskap med dette fra forrige Passat, kan vi anbefale det for de som vil ha mulighet til veksle mellom et fast og mykt oppsett. 
Dette gagner komforten betydelig, samtidig som den sportsligste innstillingen gir gode egenskaper på svingete veier. 

Fin motor 

Motoren er i smidig, fleksibel og går mykt. 
Den har et forholdsvis bredt turtallsregister og godt med krefter. 
Få vil savne noe mer trykk enn man får her. 
DSG-kassen girer lynkjapt og sørger for at man fort kommer opp i hastigheter. 
Utvekslingene er i tillegg god tilpasset norske forhold. 

0-100 går på 10,0 sekunder både med og uten DSG. 
Forbruket ligger på 0,52 liter per mil. 
Greit nok, men med manuell girkasse er tilsvarende tall lave 0,46 liter. 
CO2-utslippet er tilsvarende 135 gram med DSG mot 119 gram med manuell girkasse. 
Sistnevnte tall er meget godt med en såpass sterk motor. 
Det er kanskje litt skuffende at DSG-kassen legger på såpass i forbruk, men vi tipper forskjellen blir noe mindre i praksis, ettersom DSG-kassen gjør det langt enklere å kjøre med et rett girmønster. 

Mye utstyr 

Det er i grunn på utstyrssiden at den største forbedringen fra forgjengeren har skjedd. 
Standardutstyret er mer omfattende og ting som automatisk parkeringsassistent, vinglevarsler, tretthetsvarsler, aktiv fartsholder med antikollisjonsradar og byfunksjon, samt panoramasoltak og aktive xenonlys er noe av det du kan få kjøpt. 
Les mer om utstyr i vår lanseringssak her. 

Litt skuffet 

Hva skal vi så si om den nye utgaven av Passat? 
I likhet med når vi nylig testet fleksibilen Touran, er vi skuffet over den beskjedne fornyingen og forbedringen. 
Denne bilen oppleves ikke som vesentlig forskjellig fra forgjengeren, i alle fall med mindre du har tenkt å krysse mye av i den lange utstyrslisten. 
Forbruk og utslipp er jevnt over senket, men motorutvalget er stort sett det samme som på slutten av forrige generasjon Passat. 
Eiere av forrige Passat trenger med andre ord ikke å løpe til butikken for å bytte bil, slik vi ser det. 

Men summen av utgangspunktet og de forbedringene som tross alt er gjort, er at dette fortsatt er en god og konkurransedyktig bil. 
En av fordelene med den er valgmulighetene både hva gjelder utstyr og ikke minst motorvarianter. 
Motorene holder jevnt over et meget høyt nivå. 
Heldigvis er innstegsmodellene også ganske bra, slik at selv de billigste variantene tilbyr gode egenskaper på de fleste områder. 

Konkurrenter 

De nærmeste konkurrentene er heller ikke sprell ferske lenger, men ettersom nye Passat ikke er radikalt forbedret, er den ikke noen opplagt klasseleder. 
Ford Mondeo holder fortsatt stand med en lokkende kombinasjon av kjøreglede, komfort og plass. 
Toyota Avensis, Mazda 6, Citroën C5, Opel Insignia og Subaru Legacy er blant andre konkurrenter som bør nevnes. 
Det er nok kanskje likevel fra fetter Skoda Superb at konkurransen er hardest. 
Dette er en meget god bil med stort sett de samme motorene og girkassene som Passat. 
Og plassen er enda et hakk bedre enn i Passat. 
Til tross for oppdateringen av Passat, holder vi en liten knapp på Superb. 
Også Mondeo og Insignia bør vurderes spesielt nøye dersom du er interessert i Passat. 

Konklusjon 

Karakteren blir en svak 5’er. 
Svak fordi forbedringen er såpass moderat, og fordi den neppe kommer til å føles veldig ny om et par-tre år. 
Men likevel en ganske sterk karakter fordi den fortsatt presterer godt på mange områder. 
