Jack White:Ingen mangel på kreative ideer 

Han gjør alt på én gang og enda litt til. 

Jack White: 
"Boarding house reach" (Third Man/Playground) 

Jack White kan vanligvis få alt mulig til å høres tøft ut, og her spiller han alt mulig. 
Og lyder det tøft? 
Jo da, men det skaper ikke nødvendigvis gode låter. 

Dette er tredje soloalbum fra den tidligere halvdelen av White Stripes, og det er gått fire år siden det forrige. 
I mellomtiden har han blant annet gitt ut en plate med sideprosjektet The Dead Weather, skrevet en barnebok, regissert film og drevet sitt eget plateselskap i Nashville. 

"Connected to love" var første singel, og den åpner også albumet. 
Sangen starter med en pulserende synth før vi er over i noe som kunne tilhørt White Stripes-katalogen. 
Vi har ikke lenger noen 
Meg til å bli med i koret, men gospeltrioen The McCrary Sisters er ingen dårlig erstatter. 

B-siden "Respect commander" er også tatt med, en eksperimentell sang med tunge trommer, hissig gitar og rare lyder som glir over i blues mens White synger she commands my respect. 

Et nytt girskifte følger, før han maner fram gitarguden i seg. 
Fin låt bit for bit, men ikke en som henger helt sammen. 

"Why walk a dog?" er tung, skurrende soulblues, men neppe en sang som hundeeiere vil elske: 

Are you their master? 

Did you buy them at the store? 

Did they know they were a cure 

for you to stop being bored? 

synger White bebreidende. 
En vri på en gammel Nick Lowe-tittel unner han seg også: 
What is so funny about beasts above understanding? 

"Corporation" er en lek med rytmer og riff, der who's with me er ropet som gjentas fra gospeldamene. 
Det lyder som en omarbeidet sang fra en av 70-tallets blaxploitation-filmer, eller som et kamprop for redningen av fødebyen Detroit. 
Tøft? 
Ja, og ikke noe men. 

"Abulia and Akrasia" er et halvannet minutt langt mellomspill med gråtende fele og snakkevers framført av C.W. Stoneking. 

"Hypermisophoniac" er av det eksperimentelle slaget der det meste hives inn, tilsynelatende etter innfallsmetoden. 

"Ice Station Zebra" er navnet på en roman av Alistair MacLean med handling fra den kalde krigen. 
Du finner kanskje en kobling mens 42-åringen messer ut ordene slik man gjorde før rappen kom. 

"Over and over and over" er et riff som gjentas igjen og igjen og igjen, opprinnelig en sang fra 2005 tiltenkt White Stripes. 

"Everything you've ever learned" er også basert på enkle grep mens den skifter fra en enerverende robotstemme til en hyperaktiv predikant. 
Zappa kunne funnet på noe slikt. 

Korte "Ezmerelda steals the show" har beroligende musikk og ekko-snakking., og vriingen på vokalknappene fortsetter på "Get in the mind shaft". 

Etter all denne leken med lyd, gir han oss countryballaden "What's done is done". 
Søt, men refrenget lyder slik: 

What's done is done 

I just can't fight it no more 

So, I'm walking downtown 

to the store 

And I'm buying a gun 

Før albumet ender får vi "Humoresque", forsynt med atonale anslag på pianoet til slutt. 
Sangen ble skrevet av Antonin Dvořák og Howard Johnson på slutten av 1800-tallet og nedskrevet på nytt av gangsterbossen Al Capone mens han satt i fengsel. 
White, en ivrig samler av unike objekter, kjøpte disse notatene under en auksjon i fjor. 

Sangene på platen er innspilt på gammelt utstyr og siden bearbeidet med en haug musikere i studio. 
Produksjonen har Jack White selv tatt seg av. 
Et imponerende arbeid, men en kritisk røst i studio hadde gjort seg. 

Beste spor: 
"Connected by love", "Corporation", "Everything you've ever learned". 
