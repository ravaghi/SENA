Spillanmeldelse:Ditt eget Tour de France 

Årets utgave av det populære sykkel-managerspillet «Pro Cycling Manager» byr på små, men gode forbedringer. 

Like sikkert som «Tour de France» ruller igjennom den franske landsbygda i juli hvert år, publiserer Cyanide sitt managerspill for sykkel. 

Som i fjor har du i tillegg til å styre ryttere langs landeveien også muligheten til å innta velodromen og sykle sju forskjellige disipliner innenfor baneritt. 
Disse modusene er dessverre ikke det helt store. 
Men det er karrieremodusen. 

I karrieremodusen får du muligheten til å sette deg i følgebilen som sportsdirektør og legge den perfekte planen for å sende første rytter over målstreken. 
Du har også full kontroll over lagets økonomi, kontrakter, sponsorer og trening utenfor rittene. 

Selv om modusen tilbyr litt tallknusing utenfor rittene, er det i sin sanntids 3d-modulering av rittene den virkelig leverer. 

I år har grensesnittet fått en liten overhaling, og fungerer mye bedre enn tidligere. 
Du har også en del nye funksjoner - blant annet muligheten til å beordre flere ryttere til å beskytte lederen sin, slik at han igjen kan sykle med minst mulig energitap. 

Den herligste nyvinningen er derimot at du ikke lengre har begrenset antall med vannflasker fra start, men må hente flasker fortløpende i løpet av etappene. 
Du må derfor bestemme deg for en hjelperytter som kan være pakkesel for storkanonene på laget ditt. 

Du sender ham ned til bilen bak gruppen han ligger i, han henter vann og fordeler det til alle dine ryttere i sin gruppe. 
Ved hjelp av de nye funksjonene klarer Cyanide å fremstille de klare rollene som er fordelt innenfor et sykkellag, og ikke minst fremstille sykling som en lagsport. 

Blir du derimot lei av å kjøre gjennom etapper i 3D, har du også muligheten til å simulere etappene. 
Tidligere tok spillet seg av alt når du valgte å simulere, men i år har du mer detaljstyring. 

Før hver etappe du vil simulere får du oversikt over alle rytterne dine som fortsatt er med i rittet, og du blir gitt muligheten til å bestemme spesifikke roller. 
For eksempel hvem som skal være kaptein, hjelperytter og sprinter. 

Innenfor hver slik rolle har du spesifikke valg og ordre som forteller rytteren om han skal delta i mellomsprinter, sykle inn brudd eller forsvare ledertrøya. 

Dette er en grei funksjon å ta i bruk på etapper man vet man ikke skal kjempe om poeng eller spurtseier, men etapper som virkelig betyr noe bør man gjennomføre selv. 
Dessuten er det jo ustanselig morsomt å avgjøre «Tour de France» opp Mont Ventoux. 

Dessverre er sykkelutvalget redusert fra tidligere. 
Dette er ikke direkte med å på å ødelegge spillopplevelsen, men som utstyrsfrik finner jeg stor glede i å kombinere sykler og hjul for å finne den optimale sammensetningen. 

«Pro Cycling Manager 2009» har heller ikke orginale lisenser på utstyr, så man kan derfor ikke utruste hele laget sitt med Look-sykler og Campagnolo-hjul. 
Alt dette er derimot bare pirk og trekker ikke nevneverdig ned på hovedinntrykket. 

Alt i alt er «Pro Cycling Manager 2009» veldig likt sine forgjengere, men i årets utgave har Cyanide pusset og forbedret små ting som gir spillet mer dybde og spillbarhet. 

Årets utgave er dessuten den mest feilfrie versonen jeg har spilt til nå, og Cyanide er veldig flinke til å komme med jevnlige oppdateringer som fjerner eventuelle småfeil. 

Cyanide tilbyr deg med «Pro Cycling Manager 2009» et bra spill som kan være med på å gjøre hviledagene og transportetappene i «Tour de France» litt kortere. 

Men størst utbytte vil du nok få dersom du er sykkelinteressert og følger litt med i sporten. 

Trailer fra PC-spillet Pro Cycling Manager 2009. 

Noen eksterne linker 
