En dunkel ferd mot Nord
Reiseroman som utspiller seg i et mytisk, identitetsløst ruinlandskap, med en deformert unggutt som blir en noe enkel outsider-figur. 

Hvis fremtidens arkivarer lager et kartotek over hovedpersoner med fysiske avvik i norsk litteratur, vil Lars Saabye Christensens mange karakterer være sterkt representert. 
Ingen har vel skapt så mange outsidere som han. 

I Merethe Lindstrøms niende roman, «Nord», finner vi også en hovedperson med fysiske skavanker som gjør ham til en tydelig outsiderfigur. 
Romanens syttenårige, navnløse jeg-forteller har skulderblader som stikker så tydelig ut fra ryggen at de ser ut som vinger. 
I utgangspunktet skaper det fine assosiasjoner til falne engler, og symbolikken kunne gjerne vært mer utfoldet i selve romanen. 

I bokens nåtid har fortelleren rømt for andre gang. 
I spredte tilbakeblikk får vi vite at han først ble tatt fra foreldrene og satt i fangeleir. 
Deretter rømte han fra leiren til landsbyen Welcherveg. 
Her bodde han hos kvinnen Aneska, som muligens, muligens ikke, forvekslet vårt navnløse jeg med sin forsvunne ektemann Martin. 

Mens jeg leste boken prøvde jeg å fortelle handlingen til min mor, og alt hun sa var; «Den høres forferdelig rotete ut.» 

Men «Nord» er ikke rotete. 
Den er snarere en subtil roman som bevisst fratar leseren orienteringspunkter som hvor vi er, når handlingen foregår, og hvem som er ond og god. 
Målet for reisen er nord, et sted som mest av alt er et symbol for alle steder som kan regnes som hjemme. 
Lindstrøm bruker litterære grep på en måte som gir «Nord» et allment, tidløst preg. 
Et grep som også gjør at kriger ligner hverandre. 

Vi følger den navnløse syttenåringen både på det ytre og indre plan, og skjønner at han mentalt befinner seg på sammenbruddets rand. 
En mager gutt blir hans følgesvenn, og i en landsby hvor lik ligger strødd, finner de en avmagret unge de tar med seg. 

Omgivelsene virker øde og skrinne, det er lite mat å få. 
Lastebiler fulle av soldater kjører forbi, om de er venn eller fiender blir aldri klart, og heller ikke om krigen egentlig er over. 

I kontrast til det ødelagte landskapet skinner forholdet guttene imellom, og omsorgen de viser for barnet med en helt egen glød. 
Dette er en roman som undersøker hva det er å være menneske. 
Vår uselviske evne til å ta vare på hverandre fremstår både naturlig og fantastisk i denne boken. 

Og i motsetning til dystopier som «Fluenes herre», der mennesket utenfor sivilisasjonen er et rovdyr og alles kamp mot alle rår, viser «Nord» frem et håp om at menneskets evne til å vise kjærlighet kan overleve i lignende omstendigheter, selv uten englevinger. 
