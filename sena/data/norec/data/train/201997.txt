Canon DC10
Dette kameraet har testens desidert største utvalg av knapper og har generelt god lydkvalitet, men ikke alt er på topp. 

DC10 er et morsomt kamera, og det ser unektelig avansert ut med massevis av knapper og en søker som sitter vinklet på kameraet. 
Kameraet lagrer film på DVD-plater og byr på 10x optisk zoom, som i likhet med mange av de andre kameraene er den minste zoomen i testen. 

I likhet med det andre Canonkameraet finner vi også for DC10 innebygget objektivdeksel som kan skyves opp når du ikke bruker kameraet. 
Også batteriløsningen er lik, og det betyr at det ligger bak LCD-skjermen uten mulighet for å bruke et større batteri. 
Kameraet lades ved å plugge strømadapteret rett i kameraet, og det finnes også en kitløsning med en DVD-plate, ekstra batteri og bæreveske. 
Kameraet er også ett av de få der det faktisk følger med programvare - i dette tilfellet myDVD fra Roxio og egen Canon-software som pleier å følge med digitalkameraene. 
Vi har latt være å redigere opptakene våre i denne testen, men etter litt googling har vi grunn til å tro at dette nok er nokså enkel programvare som kun inneholder det mest essensielle for å lage en DVD. 

På toppen finner vi en skyveknapp for å skifte mellom automatikk og forhåndsprogrammer, samt den vanlige zoomkontrollen og en knapp for å ta stillbilder. 
Ellers ligger kameraet godt i hånda, men betjeningen er noe uvant med de fleste av knappene plassert på venstre side. 
Det kan derfor være litt vanskelig å gjøre ting rask og få has på navigeringen, men det blir en tilvenningssak. 

Mange morsomme effekter 

På siden finner vi også dedikerte knapper til avspilling, som også fungerer som hurtigtaster til for eksempel dynamiske effekter. 
Her er kameraet godt utstyrt, og en rekke fadere og fargeeffekter er tilgjengelig, og det er ekstra velkomment på et DVD-kamera der hensikten bare er å sluttføre plata og putte den i spilleren hjemme. 
Hvitbalansen kan justeres og presiseres ved å definere hva som er hvitt, og du kan også filme med både blender- og lukkerprioritet. 
I det hele tatt er det en del avansert funksjonalitet tilgjengelig på dette kameraet - noe vi imidlertid savner er inngang til ekstern mikrofon. 

Et par andre småting har vi også å trekke for - skjermen er i 4:3-format og må dermed bruke letterbox for å vise 16:9-format, og den er i tillegg litt for lys og noe flimrete. 
Vi retter også en liten finger mot oppstartstiden, som ligger på rundt åtte sekunder. 
Generelt sett tar det litt lengre tid å starte opp DVD-kameraene enn miniDV-kameraene fordi de bruker noen sekunder på å aksessere plata. 

Stillbilder lagres på miniSD-kort, og kameraet tar bilder med 1.33 megapikslers oppløsning. 
Størrelsen på sensoren er også 1/4", og det er større enn mange av de andre kameraene og gir på papiret mindre støy og bedre bildekvalitet. 
Vi legger dessuten også merke til at kameraet har en nærgrense på 1cm, men igjen - stillbildefunksjonen til slike videokameraer blir mer en kjekk funksjon enn det blir en erstatning for et vanlig kamera. 

God lyd 

Vi lot synes lydkvaliteten på dette kameraet var god sammenlignet med mange av de andre. 
Den har en ren mellomtone, og det er fint lite støy fra drivverket. 
Mikrofonen er ganske sensitiv, og det kan ofte bli et lite dunk når du griper kameraet med venstre hånd når du filmer. 
I tillegg er mikrofonen nokså følsom for vind. 

Autofokusen fungerer godt, også i dårlig lys, og utendørsfilming gav oss gode resultater med fin fargeseparasjon ved panorering. 
Vi liker også at kameraet har S-Video ut, som gir en bedre bildekvalitet enn de tradisjonelle RCA-kablene (populært kalt rød/hvit/gul). 

I likhet med det andre Canonkameraet er det aktivert en funksjon som gjør at lukkertiden forlenges i dårlig lys. 
Det gjør at filmen hakker litt; noe man spesielt legger merke til ved panorering, og det er en funksjon vi heller liker å ha avslått. 
Kameraet presterer ikke helt på topp ved innendørs kveldsbelysning, og vi får både støy og fargespill i slike forhold, selv om det ikke er verst i klassen. 

DC10 er med andre ord et jevnt over godt kamera, men vi skulle gjerne ha sett en litt bedre betjeningsvennlighet siden nesten alt av knapper er plassert på siden av kameraet. 
I lyd og bildetestene gjør kameraet det jevnt over godt, men mangler det lille ekstra for å hevde seg helt i toppen. 

Canon MVX450 >> Best i test 

Tilbake til testforsiden 
