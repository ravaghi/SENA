Black Mass
Johnny Depp er bedre enn filmen. 

Johnny Depp er god som iskald gangster i Black Mass, og er faktisk bedre enn filmen selv. 

Dette er en ambisiøs film som forteller en historie fra virkeligheten med sterk tidskoloritt og velkjente sjangerelementer. 
Men til tross for dette makter ikke filmen å engasjere slik den burde. 

Det føles litt for mye som "business as usual", og minner meg om bedre gangsterfilmer som Goodfellas og State of Grace. 

Det burde vært sterkere emosjonelle krefter i sving her, men man ender opp med å bry seg for lite om figurenes skjebner. 

Blir gangsterboss i Boston 

Historien fortelles over 20 år, fra midten av 1970-tallet til 90-tallet. 

Vi følger James "Whitey" Bulger fra å være lokal småkriminell til å bli Bostons dominerende gangsterboss, takket være et samarbeid med FBI-agenten og barndomsvennen John Connolly (Joel Edgerton). 

De utveksler informasjon som gjør dem begge i stand til å oppnå sine mål, men etter hvert blir det klart for Connollys sjefer og kollegaer at opplegget hans stinker. 

Historien følger gangsterfilmens vante baner og introduserer oss for en lang rekke suspekte personligheter, som med jevne mellomrom utøver brå vold for at vi ikke skal begynne å kjede oss. 

Depp spiller Bulger overbevisende som en skummel og uberegnelig gærning som man kan lure på hvordan noen tør tilbringe tiden sin med. 

Men filmen er alt annet en uberegnelig. 
Man forstår sånn omtrent hvordan handlingen kommer til å utspille seg på et tidlig tidspunkt. 

Filmens skildrer en mørk verden som gjennomsyres av penger og jaget etter maktposisjoner, men her er det ingenting som ikke er fortalt før. 

Kunne vært bedre 

Black Mass har en mildt sagt imponerende rollebesetning. 
I tillegg til Johnny Depp og Joel Edgerton, finner vi navn som Kevin Bacon, Corey Stoll, Peter Sarsgaard, Jesse Plemons, Adam Scott og Benedict Cumberbatch i mindre roller. 

Alle spiller godt og rutinert, men regissør Scott Cooper (Crazy Heart) makter ikke å få hjertet til å banke spesielt hardt for noen av dem. 

Black Mass krysser av sjekklista på de fleste punktene for en god gangsterfilm, med mange av sjangerens typiske trekk. 
Men, med denne rollelista og en Johnny Depp i storform, hadde den et potensial til å være enda bedre 
