Paranormal Activity
En effektiv grøsser som vil gi deg en ekkel følelse! 
En slags "The Blair Witch Project", bare innendørs. 

«Paranormal Activity» er en slags «The Blair Witch Project», bare innendørs. 
Det er en effektiv grøsser om merkelige ting som skjer i et helt vanlig hjem. 

Skummelt realistiske situasjoner 

Tematisk kan den ligne «Poltergeist», som fremdeles er en av tidenes beste og mest underholdende spøkelsesfilmer. 

Men, mens det var en spesialeffektfest, er «Paranormal Activity» en lavbudsjetts amatørfilm med håndholdt kamera på en ekte location. 
Og det gir mange skummelt realistiske situasjoner, til tross for et litt dumt manus. 

Merkelige ting skjer 

Filmen gir seg ut for å være satt sammen av opptak som er funnet, akkurat som i «The Blair Witch Project». 
Vi møter samboerparet Micah og Katie, som bor i et hus der merkelige ting har begynt å skje. 

Micah har kjøpt et semiprofesjonelt kamera for å dokumentere begivenhetene, og lar det blant annet stå på hele natta for å fange opp det som eventuelt skjer mens de sover. 
Og det skjer stadig mer og mer! 

Skikkelig guffen atmosfære 

Filmen later som om den viser autentiske opptak. 
Det er nok ikke meningen at du faktisk skal tro helt og fullt på det, for det merkes blant annet at skuespillerne virkelig spiller for kameraet. 

Det er egentlig ikke så viktig. 
Denne metoden gir handlingen et realistisk preg som tilfører filmen en ganske troverdig og guffen atmosfære. 
Skikkelig guffent, faktisk. 
Nattscenene har flere øyeblikk som vil få deg til å føle et herlig ubehag, uten at det nødvendigvis brukes sterke effekter for å oppnå det. 

Har noen svakheter 

«Paranormal Activity» har noen svakheter, som at Micah og Katie gjør ting som det rett og slett ikke går an å tro på. 
Hva gjør du når du skal utforske en skummel lyd nede fra stua midt på natta? 
Selvfølgelig slår du på lyset. 
Disse folka lusker rundt i mørket, ikke fordi det er smart for dem, men fordi det er skumlere for deg. 

Og hvis en ekspert fraråder deg på det sterkeste til å forsøke å kommunisere med åndene, gjør du det likevel? 
Gjett hva Micah gjør... 

Kunne vært smartere 

Filmen er skrevet og regissert av Oren Peli, som allerede har spilt inn en ny film over samme lest, «Area 51». 
Han har også en oppfølger til «Paranormal Activity» på blokka. 

Det spørs hvor ofte det funker med liksom-ekte grøssere, men det gjør det i alle fall nå! 
Selv om filmen kunne vært litt smartere når det gjelder handlingen, vil den gi deg den litt ekle følelsen som er så deilig å ha i kinomørket 
