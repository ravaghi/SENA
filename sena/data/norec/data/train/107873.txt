Kristian Valen «Listen When Alone»
(Deepwater/Bonnier amigo) 

En svært ordinær platedebut fra humoristen, som har signert alt selv. 

Kristian Valen er en meget dyktig artist og imitator. 
Han har ikke like store evner til å skrive og fremføre popmusikk. 

Popartisten fra Stavanger sikter tydelig ut over landets grenser: 
Alle låtene er på engelsk, og introduksjonen på plata og hilsenen til dem han takker, er på engelsk. 

«Listen When Alone» er et album som mangler de gode sangene, de dyktige tekstene som du henger deg opp i, og som hever produksjonen. 
Platens ti spor, pluss en ekstraversjon av singlen «Still Here», er helt på det jevne, enkelte ganger rett og slett kjedelige. 

Valen prøver så godt han kan, og jeg velger å tolke plata som et seriøst forsøk fra siddisen på å få nok et ben å stå på. 
Et par steder «sangimiterer» han Morten Harkets sangstil uten å være i nærheten av originalen. 

Arvid Solvang, mannen som blant annet har produsert Maria Menas siste album «Mellow», har også produsert Valens plate. 
Platen har fått en snev av britpop-produksjon. 
«Listen When Alone» er en plate som er litt melankolsk i både tekst og uttrykk. 
Best er han på sanger som «I surrender» og «Where I'm Going...». 
