EMA, «Past Life Martyred Saints»
EMA, «Past Life Martyred Saints» 

(Southerrains Transmissions / Tuba) 

Farlig jente med inspirert gitarføring. 

Antallet debutanter som kommer durende i kjølvannet av forbilder som Patti Smith og PJ Harvey er avsindig høyt; de fleste av dem med såpass liten egenart at de glemmes fort. 
Det er dog grunn til å tro at Erika M. Anderson (EMA) kan henge med en stund. 
I hvert fall har hun et oppsiktsvekkende førstealbum å klaske i bordet. 
Hennes artistiske estetikk lander et sted mellom Siouxsie Sioux, Liz Phair og Sonic Youth-bassist Kim Gordon, men albumets løse struktur og sangenes uforutsigbare vendinger føles som hennes egne oppfinnelser. 
Tekstlinjer som «I wish that every time he touched me left a mark» er også tiltalende i sin brutale inderlighet. 
Skarpe saker. 

BESTE LÅT: 
«California» THOMAS TALSETH 
