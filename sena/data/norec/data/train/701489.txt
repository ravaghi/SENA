Grådighetens lønn er døden
Denne filmen er for folk som ikke har skjønt at det er fatalt å rote bort stoff fra meksikanske narkobaroner. 
Vi andre kan bli rent slitne av å se så mange griske typer gjøre så djevelsk mye dumt. 

The Counselor. 
Regi: Ridley Scott. 
Med: 
Javier Bardem, Brad Pitt, Michael Fassbender, Cameron Diaz, Penélope Cruz med flere. 
USA 2013. 
1 time 57 minutter. 
Aldersgrense: 15 år. 
Frarådes ungdom under 15 år. 
Egnethet: Ungdom/Voksen. 

Den drevne regissøren Ridley Scott (snart 76 år) har skildret kynisme før, bare tenk på hans "Hannibal" om kannibalen Hannibal Lecter. 
Herværende "The Counselor" (tittelen peker mot en advokat) er en oppvisning i skikkelser som vil omgi seg med luksus, men slippe å jobbe for den – bare narkosmuglerne får arbeide i fred. 

Kjølige Cameron Diaz går perfekt inn i rollen som Malkina, en kvinne som holder seg med intet mindre enn et par geparder for å få seksuell nytelse av å se dem drepe sitt bytte. 
Eller hun går ned i spagat for å ha sex med en Jaguar, og da snakker vi ikke lenger om ville kattedyr, men bilmerket. 
Kvinnemennesket er så kontrollerende at selv kjæresten (Javier Bardem) blir en hjelpeløs dott, til tross for at han advarer om narkobandenes grufulle likvideringsmetoder. 

Diaz og Bardem gjør det de skal som superoutrert par slik at de på sitt sære vis levendegjør to snyltere. 
Også Brad Pitt fungerer som skravlete narkodealer, men sannelig ikke mer. 
Michael Fassbender overbeviser overhodet ikke i rollen som advokaten – jeg tror aldri på hans balansegang mellom en hederlig verden (der han elsker sin uskyldige kone) og de ondes verden (der han feilbedømmer det meste). 
Hans anger virker mer som krokodilletårer. 
For en tufs. 

Verdensbildet i filmen minner om Oliver Stones "Savages" som også fortalte om mennesker utelukkende opptatt av å mele sin egen kake og berge sitt eget skinn. 
Men Scotts manus er mye svakere fordi han verken lager interessante portretter av aktørene eller når utover det mekaniske i skildringen av alles jakt på alle, samt deres utspekulerte måter å drepe på. 
