Wilson Phillips:«California» 

(Columbia/Sony) 

Pastellpostkort fra solskinnsland. 

Ja vel, så har Carny og Wendy Wilson (døtre av Beach Boys-sjef Brian) og Chynna Phillips (datter av The Mamas And The Papas Michelle og John) for så vidt mer «rett» enn de fleste til å gjøre det de her gjør: 
Å gi ut et «comeback»-album bestående av nye versjoner av elleve sanger forbundet med den titulære solskinnsstaten på USAs vestkyst. 

Og i små drypp - en powerpopete utgave av Jackson Brownes «Doctor My Eyes» og en grei versjon av The Byrds «Turn! 
Turn! 
Turn! 
(To Everything There Is A Season)» -fungerer denne forgylte samlingen karaokestandarder ganske fint. 
Men katastrofene (en dustete arrangert «You're No Good», en «Go Your Own Way» strippet for Lindsey Buckinghams medrivende raseri) er vel så tallrike som ikke-katastrofene, og bare folk som av en eller annen merkelig grunn aldri har hørt disse sangene før, vil kunne foretrekke én eneste av disse stivt smektende tolkningene fremfor originaltapningene. 
Absolutt ufarlig, definitivt nokså meningsløst. 

MORTEN STÅLE NILSEN 
