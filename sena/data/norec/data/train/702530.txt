Grisen, rotta og edderkoppen
Vennskap mellom dyr og barn er en gammel slager når det gjelder å vekke gode følelser hos små kinogjengere. 

«Charlottes tryllevev» har det meste som skal til for å fornøye de aller minste. 
Større unger vil nok synes at spenningen mangler. 

Men døden lurer under det hele. 
Skolejenta Fern (Dakota Fanning) synes at pappa Bonden er altfor brutal. 
Han vil nemlig slå i hjel den 11. grisungen fordi mamma Gris bare har 10 patter. 
Fern påtar seg å ale opp det rosa vesenet, som får navnet Wilbur. 

Men hvor lenge kan en grisunge overleve på en gård der man vil ha nyslaktet svineflesk til jul? 

Du vil knapt tro på løsningen. 
Jeg røper bare at edderkoppen Charlotte, av alle vesener, spinner seg inn som reddende vevkjerring. 

Filmen sjarmerer først og fremst i karakterskildringen av Wilbur og de andre dyrene på gården: 
Fire sauer, en hest, to kyr, to gjess og en rølpete rotte. 
Regissør Gary Winick og hans team lykkes i å skape en rekke morsomme scener, godt hjulpet av dataanimasjon som får særlig rotta, edderkoppen og grisungen til å virke troverdige i sine sprelske påfunn. 

De norske stemmene fungerer ganske fint, særlig i rollen som Wilbur. 

Når det gjelder mirakelet som redder Wilbur, er jeg mer i tvil om det fungerer, iallfall hvis man skal ta det alvorlig som filosofering rundt døden. 
Det beste er å hygge seg med historien uten å se etter en dypere mening. 
