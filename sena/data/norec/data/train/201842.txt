Acer Ferrari 4000
TEST: 
Acers siste Ferrari bytter ut det signalrøde lokket til fordel for svart, herdet karbonfiber, og er også mer oppdatert på det tekniske. 
Vi tar den på en runde i testbanen vår. 

Det er ikke hver dag vi får besøk av noen fra Acer med en flunkende ny Ferrari-maskin under armen til test, men når de først kommer tar vi villig i mot. 
Acer Ferrari 4000 bruker de aller siste teknologiene til det fulle, og markerer seg også designmessig. 

LES OGSÅ: 

Maskinen kommer i to forskjellige utgaver; den første med "vanlig" 15.4-tommers bredskjerm med 1680 x 1050 bildepunkter og Windows XP Pro - mens "hjemmeutgaven" har 1280 x 800 bildepunkter, kontrastbelegg og XP Home. 
Vi har testet førstnevnte. 

At dette skal være et prestisjeprodukt er det liten tvil, og nå som det røde har blitt sendt til sidene i stedet for toppen har vi enda mer sansen for den enn før. 
Men er maskinen mer enn et hett navn og en flott logo? 

Spesifikasjoner 

Prosessor: AMD Turion 64 ML-37 (2 GHz, 1 MB L2) 
Brikkesett: 
ATI RADEON XPRESS 200P 1 GB DDR333-minne 15,4-tomers WUXGA-skjerm (1680 x 1050 bildepunkter) ATI Mobility Radeon X700-grafikk (128 MB) 100 GB harddisk (4200 rpm) 
802.11 b/g WLAN (54 mbps) Gigabit LAN + Modem DVI/VGA/TV-utganger 5-i-1 kortleser Dimensjoner (B/D/H): 363 x 265,7 x 30,6 mm Vekt: 
2,86 kilo 

Kraftig også på utsiden 

Designmessig er Acer Ferrari 4000 en imponerende liten pakke, men i motsetning til forrige versjon har designen og materialene en ekstra funksjon - den er dønn solid. 
Vanligvis tester vi litt med å trykke hardt bak på skjermen og å strekke hjørnene i hvert sin retning - men med Ferrarien får vi ingenting tilbake for det. 

Vi forsøkte med slag, vridninger og trykk, men lite bet på denne maskinen. 
Dette er helt klart den mest robuste PCen vi har testet, hvis vi ser bort fra roughbookene fra Panasonic og Zepto. 

Tastatur med bøy 

Acers Ferrari 4000 har det sedvanlige bøyde tastaturet - der tastene er arrangert i en fem graders sving nedover. 
Dette skal gi bedre ergonomi i følge Acer, men krever en del tilvenning. 

Fordelen er at du slipper å vri håndleddene utover på en unaturlig måte for å skrive, og kan i stedet holde dem i takt med armene på en naturlig måte - som sikkert er bra for å unngå stresskader i håndleddene. 

Maskinen har for øvrig to skjermutganger - som gjør det mulig å drive to eksterne skjermer samtidig, men ikke sammen med den innebygde. 
Det følger også med en knall Ferrari-rød blåtann-mus som du kan lade opp fra hovedbatteriet i PC-en. 

Vi nevner også at maskinen kommer med et lass av programvare - et av de mest nyttige er Acer GridVista, et program som sørger for at enkeltprogrammer holder seg innenfor bestemte soner på skjermen. 
Veldig praktisk! 

Gummiert base 

Rundt tastaturet og på hele basen er maskinen dekket med gummi, som gjør sitt for å holde håndleddene på plass. 
Det bidrar også til racer-preget til maskinen, og basen er også en av de ryddigste og mest stilrene vi har sett på denne siden av Apples Powerbook-maskiner. 

Det er veldig få knapper her, bortsett fra selve tastatuet og noen hurtigknapper øverst i hjørnene. 
Det virker som om maskinen er laget med det samme fokuset på oppgaven som cockpiten i en formel 1-bil - som antakelig er helt bevisst. 

I tillegg er dette en av de få maskinene som har egen knapp for å slå av og på Bluetooth-nettverk, i tillegg til den stadig vanligere WLAN-knappen (de har hver sin farge). 
Det bidrar til å trekke mer liv ut av maskinen. 

Docking og moduler 

På kantene og foran ligger det masser av porter og knapper - det er totalt 4 USB 2.0-porter her, i tillegg til FireWire, docking-kontakt og en slot-in DVD-brenner med 8x hastighet - som for øvrig er kompatibel med Acers andre modulenheter og således kan byttes med et ekstra batteri eller en harddisk. 

Sidene er for øvrig knallrøde - i takt med Ferraris klassiske farge - så hvis du bytter ut optikken, er det nok best å skaffe seg litt spraymaling mens du er i gang! 

Turion64=det beste fra AMD 

Men hvordan yter egentlig Ferrari-maskinen? 
Vi har kjørt den gjennom de vanlige testrutinene våre, og er ganske imponert over ytelsen som ligger i Turion 64-prosessoren fra AMD. 
Riktignok ligger den et godt stykke tilbake for de superbærbare PCene, og den kommer ikke helt opp på nivå med Fujitsu Siemens sitt E8020-råskinn. 
Men den ligger over 3500 poeng i PCMark 04 - en sjeldenhet i PC-testen til nå. 

En såpass kraftig prosessor skal klare å håndtere de fleste oppgavene du gir den uten videre problemer - også litt mer avansert foto- og videoredigering. 

Grafikken besørges av et Radeon Mobility X700-kort fra ATI med 128 MB dedikert minne. 
Det får 6337 poeng i 3DMark - og kan måle seg med mange av de stasjonære PCene vi har testet i vår vurdering av PC-tilbud den siste tiden. 
De siste spillene får du med andre ord ingen problemer med her. 

Alt dette gjør derimot sitt for batterilevetiden, som ender på to og en halv time i Batterymark-testen vår. 
Dette er lavere enn du får med de fleste Centrino-maskiner i samme klassen; men du kan likevel forvente noe lenger levetid under normalt, lett bruk. 

Konklusjon 

Acer Ferrari 4000 er den eneste Turion64-baserte bærbare PC-en vi har testet til nå - og er også en av de raskeste. 
Sammen med bunnsolid design, god programvare og topp ytelse er lite annet å si enn at Acer har gjort det igjen. 

Men det koster å være kar, og Acer Ferrari 4000 er definitivt ikke myntet på et publikum som har til vane å gjennomsøke lommeboka i flere omganger før det bestemmer seg for liten eller stor soft-is. 
