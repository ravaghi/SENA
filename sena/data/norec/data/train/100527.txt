Suppe på spiker
Det tredje spillet i «Buzz Junior»-serien begynner å rakne i sømmene. 

Det er nemlig ingen tvil om at den geniale «Buzz»-håndkontrolleren, med en stor og fire mindre knapper, er enkel og intuitiv å bruke. 
Ettersom den kommer i fire eksemplarer, passer den perfekt for enkle festspill. 

Det er bare det at når vi beveger oss bort fra quiz-spillene håndkontrolleren er designet for, dukker svakhetene opp. 

I «Buzz Junior: 
Monster Rumble» skal fire stykker kjempe mot hverandre i 25 forskjellige minispill. 
Alle styres med den enkle kontrolleren. 

Og her er spillets hovedproblem. 
For mens «Jungle Party» bød på enkle småspill, og «Robo Jam» variasjoner på de samme spillene, prøver utviklerne å finne opp noen nye spill i «Monster Rumble», og resultatet er spill som ofte er for avansert for den enkle styremetoden. 

Dermed faller barna litt utenfor i det som skulle vært et artig barnespill. 

Og det er veldig synd, for grafisk og lydmessig har spillet masse sjarm, og minner mest om en blanding av «Monsterfabrikken» og «Addams Family». 
Men når testkaninene mine i seksårsalderen klødde seg i hodet av flere av spillene, ble det til at vi gikk tilbake til «Jungle Party» til slutt. 

PS: 
I salg fra onsdag 31. oktober. 
