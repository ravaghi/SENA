Et heidundrende folk-party!
Sjelden har en mindre planlagt innspillingsprosess gitt et så vellykket resultat. 

Bruce Springsteen «We Shall Overcome: The Seeger Sessions» (I salg neste mandag) (Columbia / SonyBMG) 

Bruce Springsteen samlet et titall musikere hjemme i lysthuset i Rumson, New Jersey, satte alkohol på bordet, justerte mikrofonene og trykket på record-knappen - uten å øve, uten å lage arrangementer på forhånd. 

Dette har ført til at «We Shall Overcome: The Seeger Sessions» er blitt en til tider ellevill, løssluppen og svært spontan affære, der musikerne - fra tuba til banjo, fra vaskebrett til fele (mye fele!) - faller naturlig inn som om gjengen satt og jammet på et slitent roadhouse et sted i Louisiana. 

Platen er et helorganisk, energifylt oppkomme av bluegrass, dixieland, tradisjonell folk med country-overtoner, cajun og ikke minst gospel. 

På de fleste låtene går genrene sågar over i hverandre, etter hvert som instrumentene slår seg løs i soli. 
Nerven ligger tykt utenpå opptakene, og Springsteen har gjort et mesterstykke i å forsterke kvaliteten i Pete Seegers sanger - bare noen dager før Seeger selv fyller 87 år. 

Høydepunktene er mange; «John Henry» og «Jesse James» er blitt livskraftige bluegrass-numre med høy dansefaktor, «Oh Mary Don't You Weep» er et helt delta-dampende Mardi Gras alene, mens den irsk-tradisjonelle, meditative «Shenandoah» balanserer lydbildet. 

Det gjør også platens to fremtredende ballader, krigsprotesten «Mrs. McGrath» og den intense gospelhymnen «Eyes On The Prize». 
Fantastisk! 

Aller sterkest er kanskje «Pay Me My Money Down», den eneste sangen hvor Bruce Springsteen bevisst nærmer seg den politiske (venstre)siden av Pete Seeger. 

Låten inneholder faktisk et helt nyskrevet vers med klar hentydning til den pengesterke Bill Gates. 

Platens to siste sanger trekker ned helhetsbildet noe, blant annet med en uvanlig blass versjon av selve tittellåten, men det forhindrer ikke følelsen av å ha vært med på en intim, livsglad og kraftfull fest av de sjeldne! 
