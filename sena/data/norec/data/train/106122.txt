Middelmådig pokémon-action
Det elskede og velmelkede pokémon-konseptet slår til med nok et spill. 

Pokémon-serien har tradisjonelt vært preget av en inngrodd samlemani og har handlet mye om å fange mektige pokemon for å lykkes i Pokémon-ligaen, Champions League for pokémon-trenere. 

Med «Pokémon Ranger» har fokuset skiftet: ditt store oppdrag som pokémon-ranger er å ta vare på pokémon i deres naturlige omgivelser, hjelpe mennesker og pokémon i nød og generelt være snill og grei i tråd med Kardemommeby-loven. 

Dette er pokémon slik dyrebeskyttelsen ville likt det. 

«Pokémon Ranger» er derfor muligens det mest humane pokémonspillet som har kommet ut. 
Kampene mellom pokémon og deres herrer på stadion og komprimering av dusinvis med pokémon i knøttsmå pokeballer er ikke lenger å finne. 

I steden handler det om å overbevise om dine «gode hensikter» ved å bruke stylus-pennen til å tegne et visst antall sirkler rundt din utvalgte pokémon. 
Den overtalte pokémonen slutter seg deretter av fri vilje til ditt følge og tråkker deg i hælene lik en andunge som dilter etter andemor. 

Det er likevel ikke så enkelt som det høres ut. 
Jo sterkere pokémon du kommer over, jo flere sirkler må tegnes. 
Pokémonene er dessuten ikke i utgangspunktet spesielt positivt innstilt til de lysende sirklene som tegnes rundt dem og gjør sitt beste for å legge kjepper i hjulene. 

Når de små krabatene løper rundt på skjermen og bruker magiske elementkrefter for å bryte sirklene, blir oppgaven langt vanskeligere enn man først skulle tro. 

Men en pokémon-ranger fanger selvfølgelig ikke pokémon for moro skyld. 
Pokémonenes elementkrefter brukes til å løse oppgaver og hjelpe omverdenen. 

Kommer du over et brennende tre kan du be en vannpokemon om assistanse for å slukke flammene, og trenger du å riste på søppelbøtter eller flytte trekasser er det kjekt å ha en muskuløs pokémon ved din side. 

Det blir likevel fort langdrygt. 
Historien er ikke av de mest spennende og det blir i lengden kjedelig å leke dyrepoliti. 
«Pokémon Ranger» høres i utgangspunktet ut som en spennende arbeidstittel, men innebærer i virkeligheten lite annet enn vaktmesteroppgaver, pokémoninnsirkling og oppfølging av en treg historie. 

Alt i alt er «Pokémon Ranger» er et helt ålreit spill, men det er begrenset hvor lenge det er gøy å tegne sirkler rundt pokémoner uansett hvor søte de måtte være. 

PS: 
Lanseres fredag 13. april. 
