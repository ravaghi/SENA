Furet popfantasi
Gitarene ringer for deg 

Duoen Beach House er blitt sammenliknet med Galaxie 500 og Mazzy Star. 
Ikke helt rettferdig fordi dette tredje albumet antyder et potensial som disse referansene aldri var i nærheten av. 

Ta de ringende gitarene til Alex Scally, som bringer tankene tilbake til Cocteau Twins drømmeaktige lydlandskaper og Mercury Rev. 
For ikke å snakke om at stemmen til Victoria Legrand har modnet og hun nå låter like furet og værbitt som en Marianne Faithfull uten filter. 

Andre referanser som gjerne kastes rundt er Fleet Foxes og Grizzly Bear, som Beach House for tiden er på turne med. 
Mon tro om ikke Beach House overgår sine mer kjente kolleger takket være perler som «10 Mile Stereo» og «Norway». 

Sistnevnte må bli en hit her hjemme. 
Lett indie, lett folk, lett psykedelisk og med en sensibilitet som plasserer duoen i landskapet mellom listepop og indierock, som publikum ofte overser. 
La oss håpe denne platen ikke drukner i mengden. 

SVERRE OLE DRØNEN 

Enig med vår anmelder? 
Si din mening. 
