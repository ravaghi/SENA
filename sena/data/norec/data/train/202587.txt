27"Samsung 275T 

Enda en ny størrelse, men oppløsningen er kjent. 
Gir 27 tommer en bedre balanse mellom størrelse og oppløsning? 

Utvalget av LCD-skjermer har økt voldsomt, og i løpet av det siste året har det også dukket opp en rekke nye størrelser. 
Tidligere var det 24-tommere som hadde oppløsning på 1920 x 1200, men siden har Nec kommet med sin 26-tommer og nå er altså 27-tommerne ute fra flere leverandører: 
Dell, ViewSonic og Samsung er først ute, her med sistnevnte sin 275T. 

LES OGSÅ: 

Hvorfor større skjerm med samme oppløsning? 

Hva som er det riktige forholdet mellom størrelse og oppløsning er avhengig av den som ser. 
Sitter du svært nær skjermen og har godt syn kan du ha glede av høy oppløsning. 
Fortetrekker du å sitte lenger unna blir det ikke like viktig, da får du ikke med deg detaljene likevel. 

Men hvis du vil sitte et stykke unna skjermen og likevel ha høy oppløsning, da trenger du rett og slett en større skjerm. 
Og det er her 27-tommerne kommer inn i bildet. 

Bruker selv en 24-tommer med oppløsning på 1920x1200, med skjermflaten i underkant av 45 cm fra øyet i vanlig arbeidsstilling. 
Dette fungerer utmerket siden jeg praktisk talt aldri betrakter skjermen fra lenger avstand: bruker jeg skjermen sitter jeg ved tastaturet. 

Men i andre sammenhenger vil brukeren kanskje sitte tilbakelent i stolen og snakke i telefon, samtidig som skjermen brukes til å vise informasjon. 
Selgere og meglere er typiske brukere i et slikt scenario. 
Da kan en 24-tommer bli i minste laget, og man ønsker seg en større skjerm. 
Her kommer da de nye 27-tommerne inn i bildet. 

Allsidig skjerm 

Samsung 275T har et enkelt og funksjonelt design. 
Her er det ikke noen blank pianolakk eller skinnende kontrastbelegg. 
Foten er rund med dreieskive, og du kan heve og senke skjermen vertikalt. 
Det er ikke mulighet for å dreie den til vertikal posisjon. 

Betjeningen er behagelig, med tydelig merkede knapper. 
Menysystemet byr på de mest vanlige innstillingene, pluss et par spesialteter som MagicBright som tilpasser lysstyrke og MagicColor som justerer fargebalansen til bruksområdet, bilde-i-bilde og 6-fargers fininnstilling (RGB + CMY). 

Tilkoblingene dekker de fleste bruksområder, med VGA og DVI med HDCP for PCbruk, og komposit/S-video og RGB for andre videokilder og spillkonsoller. 

Det er også en innebygd USB hub med 4 porter. 
Strømforsyningen er intern med separat bryter på baksiden ved inntaket. 

Intens skjerm 

Førsteinntrykket var svært intenst. 
Denne skjermen har en lysstyrke som må dempes ned i normale omgivelser, ellers blir det rett og slett for mye. 
Intensiteten blir rett og slett for voldsom. 

Når den er satt opp og tilpasset omgivelsene åpenbarer det seg en dynamisk og fargesterk skjerm som leverer bildekvaliteter helt i toppklasse. 

Den høye kontrasten gir en fargedynamikk som er imponerende over hele fargeområdet, som her er stort (97% Wide Color Gamut). 

Betraktningsvinkelen er oppgitt til 178 grader, og her har vi svært lite å utsette. 
Når vi er svært strenge vil vi påpeke at den er litt kilen for endringer i områdene like over og under normal betraktningsvinkel, men svært stabil videre utover mot ytterpunktene. 
Det kan man leve med. 

Responstiden er oppgitt til 6ms, og det er ikke noen ting å bemerke her. 
Det lille som kan registreres av etterslep faller bare naturlig inn i bevegelsen. 

Konklusjon 

Samsung 275T er en skjerm som henvender seg til profesjonelle brukere og entusiaster med dype lommer. 
Prisen ligger et par tusenlapper over 24-tommers utgaven fra Samsung, men det finnes både rimeligere og dyrere varianter i det formatet. 
Sammenlignet med Dells 27-tommer ligger den vesentlig under i pris. 

Både de praktiske egenskapene og bildekvaliteten ligger i toppklasse. 
Den får en meget sterk 5'er. 
