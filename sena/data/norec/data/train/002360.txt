Kattemjuk landing
Elektrosoul-danskene i Quadron gir oss en polert, men lekker sommerplate. 

På omslaget til Avalanche ser vi vokalist Coco Maja Hastrup Karshøj, den ene halvdelen av den danske duoen Quadron, posere med armene over hodet og blikket rettet ned. 
Ved første øyekast trodde jeg at det var Jessie Ware på coveret. 
Quadrons andreplate hinter med andre ord mot den sofistikerte britsoulen før man har fått satt på en eneste låt. 

Sammen med produsent Robin Hannibal - som også har en finger med i spillet i soulpopalliansen Rhye - har Karshøj snekret sammen en svevende og krystallklar soulplate med elektroniske elementer, britenes popteft og amerikanerens urbane tilnærming i bunnen. 
Karshøjs vokalharmonier passer det polerte lydbildet og funker dermed som en god venn i hyggelige lag når chevresalaten og hvitvinen blir servert på verandaen. 

Ti spor flettes uanstrengt inn i hverandre. 
Åpningskortet “LFT” og påfølgende “Favorite Star” er polstret med romantiske vibber. 
Døsige "Crush", “Neverland” og "Sea Salt” og det nydelige tittelsporet er kattemjuke ballader og gir stort spillerom til Coco O, frontfigurens artistnavn, som marinerer øregangene. 
Adele-produsent Fraser T. Smith og Derek "MixedByAli" Ali, den ledende lydmannen i samtidens viktigste rapkollektiv, Black Hippy, styrer og arrangerer lydbildet uten stress. 
Meditative øyeblikk er det mange av på Avalanche, og her må platens vokalsjef, Kuk Harrell, få skryt for arbeidet han har lagt ned. 

Se musikkvideoen til "Hey Love" fra Avalanche: 

På “Better Off” akkompagneres Coco O av mannen bak fjorårets mest helstøpte rapalbum. 
Kendrick Lamar leverer et sjarmerende vers hvor han nesten hvisker, som bundet av en streng intruks om albumets beherskede vesen. 
De eneste “bruddene” på Avalanche er radiovennlige “Hey Love” og Stevie Wonder-homagen “It`s Gonna Get You”. 
Sporene står alene når man veier mot resten av materialet: pianohouse og afrofunk-aktige trommer nikker meget tydelig mot et gjenkjennelig britisk popfrieri a lá Emeli Sandé eller nevnte Grammy-grossist Adele på førstnevnte kutt, mens sistnevnte sang brekker ned behageligheten med strykere og spretten keybord-spilling. 

Albumet, som visstnok er spilt inn på syv forskjellige studioer rundt om i verden, er arbeidet frem av omtrent 50 mennesker. 
Poleringsmaskinen er flittig brukt på Avalanche, men et lekkert album får vi tildelt uansett. 
