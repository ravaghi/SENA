Menig Ryan dør igjen.Mø. 

Denne filmen starter med at Ryan Reynolds spiller brudens far, patina-sminka så han ser ut som en Kongsgaard-elev i rollen som onkel Vanja. 

Det er sånn at Reynolds en gang i ungdommen var system-tilhenger og pedant (som ikke er en pedofil med lang snabel). 
Han laget lister og insisterte på at det finnes logiske sammenhenger mellom årsak og virkning. 
Men så skjedde alt det rare som gjorde at livet hans fikk en knekk. 

Aprilsnarr! 
Det er ikke rart. 
Denne komedien forsøker å gjøre Ryan Reynolds til en Steve Martin-komiker, og det heter egentlig rolle-selvmord. 
Menig Ryan er død etter sitt forsøk på å agere offiser. 

Alle hendelsene er både teite og triste når Reynolds spiller dem. 
Kona hans lå med bestevennen på en fest tralala. 
Er den elskede dattera egentlig ikke hans? 
Tralala? 
Kameraten spilles av Stuart Townsend, som i denne filmen likner Harry Potter med kontaktlinser og har mindre sjarm enn en pågående gatemormoner. 

Men det verste er at «Chaos theory» er en fjøsfilm. 
Noen er sånn. 
Uansett hva skuespillerne foretar seg, ser de ut som om bondelaget har leid dem inn i en bås for at de skal stå stille der og si mø til melkemaskinen kommer. 
Det kan se ut som om de kler av seg og kaster seg oppvarma på seksualsenger, men egentlig står de bare i båsen og sier mø. 
Denne filmen blir dessuten så ufortjent tragisk at man etter hvert får fornemmelsen av at kuene står på trang lasteplan og venter på døden. 
Mø. 
