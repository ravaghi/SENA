Dirty Oppland:«Greatest Hits Demo» 

(Dirty Management/Tuba) 

Lillehammer-mafiaen sender ut fortroppene. 

Senere i høst debuterer OnklP og Jaa9 med resten av Dirty Oppland-kollektivet på Christer Falcks C+C Records. 
I mellomtiden kan fansen trøste seg med denne rabatterte demo-samlingen av bondegangsta-shit, som høres ut akkurat som det den er - en samling uhøytidelige demoer. 
Låtene er til dels svært skisseaktige, og kollektivet har ikke det store budskapet her utenom å braute med hvem de er, hvor tøffe de er og gjerne hvor stor kuken deres er - en helt vanlig hiphop-utgivelse, med andre ord. 
Derimot er flowen blant ræpperne i Dirty Oppland til tider frapperende (sjekk «Hvasaruman»), noe som ikke gjør forventningene til det ordentlige albumet mindre enn de allerede er. 
