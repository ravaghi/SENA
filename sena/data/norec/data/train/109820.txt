TV-PREMIÉRE:Koselig småbruk-reality 

Drømmen om et liv på landet er blitt så trendy at en hel realityserie om det er helt på sin plass. 

Drømmen om et roligere liv, et gammelt hus, mer tid til familie - og kanskje til og med høner og egendyrket økologisk mat. 

Jeg fulgte litt med på SVT-serien «Drømmen om landet» og ble ganske betatt av de svenske familiene som prøver ut bygdelivet. 
Her får familierelasjonene kjørt seg - og det er ikke er sikkert at hverdagen på landet er så mye lettere enn i byen. 

Det norske programmet er inspirert av den svenske serien, men legger til et lite konkurranseelement: 
Den familien som i løpet av seks uker integrerer seg best i lokalmiljøet og finner seg et livsgrunnlag i bygda - får bo ett år gratis på småbruket. 
Det spennende blir om seks ukers prøvetid får dem til å flytte på landet for godt? 

Castingen av familier er god - selv om jeg også gjerne skulle sett en litt mer voksen familie med litt større barn. 
Her blir det mye de voksnes meninger. 
Det hadde gjort seg med et par opprørske tenåringer... 

Her har vi Susanne og Philip med tre barn fra Oslo og Line og Bjørn Christian med to barn fra Bodø som flytter til sørlandsbygda Feda. 
Susanne og Philip lurer litt på hvordan det skal gå siden de ikke en gang klarer å få fyr på peisen, mens det sympatiske Bodø-paret har planer om å starte kafé og få seg høner. 

De to andre familiene flytter til kystsamfunnet Kalvåg på Vestlandet: 
Ettbarnsforeldrene Hilde og Magnus som fra starten av er uenige om hvor lurt dette er, og det alternative barnløse paret Annette og Bjørnar som hamstrer med seg gojibær og andre spesialprodukter før de drar fra byen. 

Innledningen blir i lengste laget, og den deLillos-aktige vignettmusikken som programleder Ravi selv har laget, er kanskje søt, men mest teit (med rim som «plassen» og «dassen»). 
Generelt synes jeg produsent Nordisk film burde jobbet mer med musikkvalg - spesielt til de mange flotte og idylliske naturbildene. 

Det er vanskelig å vurdere serien kun på første episode der det blir mye presentasjon av konsept og familier. 

MEN: 
De grundige presentasjonene av familiene er viktig - og jeg får virkelig lyst til å se hvordan det går med dem. 
Dette er et skikkelig kose-seg-hjemme-i-sofaen-program. 

Av CAMILLA NORLI 
