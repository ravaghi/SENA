Adele holder seg til vinneroppskriften på «25»
Den store stemmen fra London leverer et velprodusert og solid comeback-album. 

ALBUM: 
Det er liten tvil om at den monumentale comeback-singelen «Hello» var nødvendig etter Adeles fire år lang albumpause. 
28 millioner YouTube-views på 24 timer var også et klart tegn på at strategien fungerte som den skulle. 

En pangstart av denne størrelsen innebærer dog en viss risiko, men det skal likevel mye til for at en artist av 27-åringens kaliber brenner alt kruttet før hennes nye millionselger er på plass i butikkene. 

I likhet med nevnte powerballade, er det da også lite på «25» som bærer preg av hverken tilfeldigheter eller sjansespill. 

En kort og konsis liste med låter spilt inn 11 forskjellige studioer. 
Bygget over en trygg, musikalsk grunnmur signert bransjebastioner som Greg Kurstin, Paul Epworth, Ryan Tedder, Max Martin og Shellback. 
Sistnevnte svenskeduo bistår med det lekne bidraget «Send My Love (To Your New Lover)», og kvikner opp lytterne etter skivas tåredryppende åpning. 

Alle som ser fram i mot nok en emosjonell klump i halsen fra Adele, har derimot liten grunn til å frykte. 

Til tross for øyeblikk som den oppløftende «Water Under The Bridge» og albumets framtidsoptimistiske avrunding «Sweetest Devotion», har den store stemmen fra Tottenham selvsagt ingen planer om å gå langt bort fra sin velpremierte vinneroppskrift. 
Hakket mer pompøst og velprodusert enn sist, men fortsatt trygt plassert i det samme følelsesmessige landskapet av velkjent savn, nostalgi og anger. 

«I know I'm not the only who regrets the things they've done / Sometimes I just feel it's only me / Who can?t stand the reflection that they see,» synger hun på gitarvisa «Million Years Ago», som i likhet med «Remedy», «Love In The Dark», «All I Ask» (produsert av Bruno Mars og hans Smeezingtons) og vakre «When We Were Young» gjør det vanskelig å stritte i mot trangen til å sprette opp nærmeste flaske med selvmedlidende alkohol. 

Adele kommer hverken til å overraske eller skuffe noen med «25», og serverer nok en gang et knippe med solide og tidløse låter. 
En plate som vil tåle tidens tann fram til hun igjen velger å hoppe av neste albumpause. 
