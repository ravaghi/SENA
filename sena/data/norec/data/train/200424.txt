TEST:Audi A3 med bensin og automat 

Audi A3 ble tidligere i år erstattet av en flunkende ny modell. 
Nå har vi kjørt den med S tronic. 

Testbilen denne gang kan karakteriseres som en "GTI light". 
Det dreier seg om 3-dørsvarianten av nye Audi 3, utstyrt med en drivlinje som er verdig karosseritypen. 
I Norge er det nemlig ikke vanlig å velge biler med tre dører unntatt i sportslige utgaver. 

Ulv i fåreklær? 

Slik sett fremstår A3 noe schizofren i denne utførelsen; vårt testeksemplar var i det minste det med utstyrsgrad Ambition og ytterligere oppgradering i felgstørrelse til 18-tommere, noe som vi skal se ikke bare er av det gode. 
På den annen side skilter ikke bilen med noe spesielt sportslig utseende - tvert i mot, vil vi faktisk si. 

Godt kjent 

Når det gjelder modellen som sådan, altså nye A3, har vi utførlig testet den tidligere, både i anledning prøvekjøringen av forskjellige versjoner da lanseringen fant sted i utlandet, og her i Norge - da i en versjon som nok vil være relevant for langt flere kunder enn dagens testmodell, nemlig 1.4 TFSI med 122 meget velvillige hestekrefter. 

Når alle de ordinære motoralternativer er på plass vil det finnes fire bensin- og tre dieselversjoner å velge mellom. 
Utover dette vil A3 også komme som ladbar hybrid i 2014, og senere er meningen at den også blir å få som elbil. 

Vi kan nok også vente oss en rent ut sportslig S-variant med tid og stunder. 

S tronic 

Men her skal det dreie seg om 1.8 TFSI med hele 180 hestekrefter under panseret, og en svært langstrukket momentkurve. 
Den er sekundert av den nå meget utbredte dobbeltkløtsjkassen til Volkswagen-konsernet, som heter DSG hos Volkswagen og S tronic hos Audi. 
Testbilens fulle navn er Audi A3 1.8 TFSI 180 hk S tronic Ambition. 

Mot ny BMW 1 

Det var altså for drivlinjens skyld at vi testet denne bilen, rent bortsett fra at vi også ville kjøre nye A3 i trippeltest mot de nyeste konkurrentene: 
Mercedes A-klasse og Volvo V40. 
Hvordan den sammenligningen slo ut, kommer vi tilbake til i en egen artikkel på et senere tidspunkt. 
Ellers er nærmeste konkurrent av denne 3-dørsversjonen utvilsomt BMW 1-serie som nylig også ble lansert med tre dører. 
For ikke så lenge siden kjørte vi den i innstegsversjonen. 

Flott motor 

Volkswagen-konsernets bensinmotorer har fått mye skryt de siste årene og på det teknologiske plan har de spist opp det forspranget de mest moderne dieselmotorene hadde greid å få, spesielt når det gjelder trekkraft i turtallsområdene 1.500 til 3.000 omdreininger. 
Også 1.8 TFSI-motoren som sitter i testbilen er en meget kompetent kraftpakke og viktigere enn toppeffekten på 180 hestekrefter er de 250 newtonmeterne, som er tilgjengelige hele veien fra 1.250 til 5.000 omdreininger. 

GTI-ytelser 

Det fører i praksis til at man til enhver tid føler at man har mer enn nok krefter til rådighet. 
Akselerasjonstiden på 7,2 sekunder fra 0 til 100 forteller noe om kraftpotensialet, men det er hvordan motoren oppleves under kjøring som er det viktigste. 
Her har man som sagt hele tiden til rådighet det som skal til for rask og effektiv fremdrift. 
Faktisk er det eneste lille aberet de små forsinkelsene som resulterer av girskiftene i S tronic-girkassen. 

Ikke til forkleinelse for dobbelkløtsj-teknologien: 
Denne fungerer bra og selvsagt kjappere enn de fleste automatgirkasser med momentomformer, og sørger for effektiv kraftutnyttelse generelt. 
Likevel, med en motor som er så til de grader på hugget, opplever man enhver forsinkelse som en anelse frustrerende - det gjelder spesielt ved oppstart. 

Bilen er altså likevel rask og effektiv, men den gir ingen "kick-ass"-opplevelse. 
Til det er den for kultivert og lineær i kraftutviklingen. 
Sporty, men ikke direkte sportslig. 

Godfølelse 

Bilen forøvrig lever fint opp til det positive vi allerede har sagt om A3 på flere områder: 
Interiøret, om det ikke akkurat kan kalles spennende, oser høyverdighet og kvalitetsfølelse. 
Sittestillingen ved rattet og innstillingsmuligheter er forbilledlige. 
Kjøreegenskapene er dessuten av de aller beste i klassen – nær nøytrale og betryggende, kvikke nok uten å bli lekne. 
Chassiset er grundig gjennomarbeidet og det merkes. 

Interiør - med en del ekstrautstyr: 

Forringet komfort 

Som vi nevnte tidligere i denne saken: 
Ikke nok med at Ambition-utstyrsnivået innebærer en oppgradering fra de 16-tommers stålfelgene som er standard til 17-tommers lettmetall, den har også et sportsunderstell som er senket 1,5 centimeter. 
Det synes vi i utgangspunktet ikke denne bilen trenger, med mindre man virkelig er innstilt på aktiv kjøring. 

Testbilen var attpåtil utstyrt med 18-tommere på 40-profil. 
Med vinterdekkene vi hadde ga dette seg utslag i en til en viss grad forringet komfort med stumpe reaksjoner over korte ujevnheter og generelt opplevelse av at stivheten i understellet var overdrevet. 
Dette er med andre ord en kombinasjon vi ikke vil anbefale de som ønsker en viss grad av kjørekomfort. 
I tillegg var dekkstøyen på hovedveiene påtagelig også ved "normal" hastighet. 

Ingen budsjettmodell 

For å ta det siste negative punktet på blokken vår til slutt: 
Denne Audien er en kostbar sak. 
Alt er ikke Audis feil. 
De 180 hestekreftene drar avgiftene i været og for å være ærlig kan de aller fleste kan fint klare seg med en god del mindre så bra som både 122- og 140-hesteren er blitt. 

Lang "smørbrødliste" 

En grunnpris for 1.8 TFSI S tronic på 355.000 kroner før frakt og levering, ikke sjokkerende i seg selv, forteller derimot ikke alt om den bilen vi kjørte. 
Vårt testeksemplar kommer på totalt 478.000 kroner, og da har ikke Ambition-pakken (øverste utstyrsnivå) dratt opp prisen med mer enn 14.500 kroner. 
Resten er med andre ord ekstrautstyr. 
Metallic-lakk koster for eksempel nesten 8.000 kroner ekstra, og listen er lang - selv om det selvfølgelig er mye her man fint kan klare seg uten (vi har allerede nevnt 18-tommerne, som koster 12.000). 

Når man dessuten må punge ut ekstra for diverse pakker hvis man vil ha såpass enkle ting som oppbevaringsnett bak forsetene eller lys til sminkespeil, i en bil som i utgangspunktet har et Ambition-utstyrsnivå, synes vi det mer enn grenser til smålighet. 
Vil du ha sort taktrekk? 
2.800 kroner, takk! 

Vi kommer heller ikke utenom dørene: 
Her til lands vil nemlig de aller fleste kundene stå over denne 3-dørsversjonen, og heller gå for den fullverdige 5-dørsversjonen (da under navnet Sportback). 
Og i forhold til hva man da får ut av bilen på det praktiske planet skjønner vi dem godt. 

Vi venter på Sportback 

A3 Sportback, med fem dører, kommer først til Norge utpå vinteren, men vi skal prøvekjøre den allerede denne uken. 
Det er allerede kjent at det er en både større og romsligere bil enn dagens tredørs testbil - uten å være særlig mye dyrere. 
Når 5-dørsutgaven er på plass vil denne stå for 90 prosent av salget i Norge, ifølge Audi. 
