Trine Rein og Lars Monsen går seg vill i musikklandskapet
Sfærisk new age-søl. 
Skal det være lyden av Femundløpet? 

LÅT: 
Ikke et stygt ord om Femundløpet, et langdistanseløp for hunder: en tøff manndomsprøve for både to- og firbeinte. 

Så hvorfor ikke ha en egen låt, en sang- og melodisignatur? 

Så langt, alt vel. 
Men hva har arrangørene fått? 

Lars Monsen 
Et sfærisk, klisjéfylt tablå dynket i new age-søl og sprøytet utover Rørosmarka med gjødselspreder. 

Et eksempel på at det må være lettere å gå over Grønland og Alaska enn å lage en god låt. 

For en av låtskriverne er nemlig Lars Monsen, og med all respekt - dette kan han ikke. 

Heller ikke kjæresten hans, Trine Rein - eller de to andre som står kreditert «When heroes are made», Øystein Lund Olafsen og Mikkel Gaup. 

Total skivebom 
Isolert sett er dette heismusikk som kunne vært kuttet ned til 15 sekunder i en eller annen filmsnutt. 

Men et løp som dette krever noe fysisk, noe med substans, energi og potens: 

Kort sagt et rocka kraftfôr for å kunne stå han av. 
Ikke dette tannløse, blodfattige jåleriet. 
