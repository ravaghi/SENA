Siddis på Senja
Som ung var Svein Arild Berntsen en del av Stavangers bluesmiljø og spilte i Dann og Vann med Reidar Larsen. 

Han er samtidig en bildekunster, med kommunevåpenet til Lund på cv-en. 

Nå har han bodd nesten 40 år nordpå, med Senja i Troms som base. 
I spissen for kvartetten Blåcompaniet synger han fortsatt på sin gamle dialekt: 
" _Koffår skal eg gå omkring/å vera gjønåblaude heila tida_ ". 
For sikkerhets skyld er ord som trega, dryle og gjønå forklart i tekstheftet. 
Det er blues og beslektet musikk vi snakker om, både av det kjappe og sakte slaget. 
"Det kan bli for seint" er en låt som minner om Dylans blå side. 
Berntsen er en utmerket vokalist, mens kompet er mer dagligdags. 
Koringene er et pluss, og helt til slutt snakker forfatteren Bjørn Nitteberg seg gjennom "Blues for likbiler". 

Beste spor: 
"Det kan bli for seint", "Det e'kje min feil", "Plommå i egget", "Det blåse kaldt". 
