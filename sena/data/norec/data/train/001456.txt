Sval sommerflørt
Lissie utmerker seg med vinden i håret og rasp i stemmen. 

Å gi ut en like sterk EP som Lissie leverte med fjorårets Why You Runnin' er selvsagt bra, men skaper også ekstremt store forventninger til selve debutalbumet. 
Kombinér det med strålende omtale etter musikkbransjetreffet SXSW, et godt liverykte og radiospilling i flere land; Amerikanske Lissie og hennes besnærende miks av country, folk, pop og rock har litt av en fallhøyde når hun nå skal vise seg frem på langspilleren Catching A Tiger. 

Lissie fremstår laidback og sval - som om det å slippe plate er noe hun har gjort mange ganger før. 
Fra første gjennomspilling er det tydelig at vi har med en av sommerens definerende skiver å gjøre - på flere av låtene kan man så og si kjenne sola steike i nakken. 
Tydeligst er det på singelen "In Sleep", en herlig popperle som umiddelbart fester seg, og verken slipper taket eller blir utslitt med det første. 

Elegant lek med både komp og stemmebruk viser at Lissie er en interessant låtskriver. 
Hun evner å være sår uten å sutre og tøff uten å bli slitsom. 
Oppveksten ved Mississippi og tradisjonell country og folk har tydelig preget Catching A Tiger - men Lissie har samtidig en helt egen sound. 
Lydbildet er nedstrippet, og de få effektene som finnes bidrar først og fremst til å fremheve den karakteristiske, raspende stemmen hennes. 
Den sniker seg djupt inn under huden på deg, og holder intenst tak. 

Kanskje er det nettopp fraværet av mer variasjon som gjør at man føler seg mettet før man er gjennom hele skiva. 
Låtene mot slutten er nemlig ikke dårlige, men burde vært tydeligere for å holde på meg til det siste. 
