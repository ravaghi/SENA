Orgie med sverd
«Centurion» er en møkkete, rytmesikker voldsballett med svak historie. 

||| 
ANMELDELSE: 
Klodens dominerende stormakt har kjørt seg fast i et værhardt land, der lokale krigere bruker geriljataktikk for å nedkjempe sin tallmessig overlegne fiende. 
De kjenner det lokale landskapet og utnytter fordelene ved å være mer mobile enn fienden. 
Imperiets generaler får derfor ordre om å sette i gang en «surge» og bruke alle midler for å knekke disse seige krigerne. 
Dette er en ny type krig, sier vår voiceover-helt, spilt av Michael Fassbender («Hunger»). 

Blod er bra 

Men likevel, på tross av alt dette, tviler jeg på om regissør Neil Marshall er opptatt av å si noe vektig om våre dagers storpolitiske verkebyll, Afghanistan. 
Hadde NATO-styrkene og Taliban kjempet med sverd og spyd, ville han sikkert vurdert å lage en dagsaktuell krigsfilm fra Sentral-Asia, men Marshall er altfor glad i blod som skvetter, hoder som kappes og hjerter som spiddes. 
Han liker det fysiske ved brølende nærkamper og da holder det ikke med veibomber, granatkastere eller skarpskyttere med to kilometers rekkevidde. 

Nei, skal du lage et saftig blodbad der individuelle kampferdigheter avgjør om du får oppleve morgendagen, er romertida å anbefale. 
Og siden Neil Marshall stammer fra Newcastle, er en romersk legion på defensiven i Nord-England i det herrens år 117 et bra utgangspunkt: 
La oss lage en historie ut av det. 

Kondis viktig 

Og det er her Marshall har, hva skal jeg si, et annet fokus enn jeg kunne ønske. 
Jeg liker mine brunstige romerhistorier tilberedt episk, ikke som reinspikka forfølgelsesritt. 
Ridley Scott vekket ikke denne typen fortellinger opp fra b-filmdøden ved å la gutta boys slakte hverandre uten stans. 
Også Antoine Fuquas «King Arthur» lot oss bli kjent med krigerne som annet enn roboter med ære og plikt på hjernen. 
Det burde også Marshall prøvd på, med talenter som Fassbender, David Morrissey og Dominic West på rollelista. 

Men, for all del, blodet spruter, hodene ruller og rytmen i slaktescenene er utsøkt. 
