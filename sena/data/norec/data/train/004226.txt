Fly
Ikke direkte dårlig, men et skuldertrekk fra Disney. 

Filmen Fly er kanskje en logisk følge av Pixars suksess med de to Biler-filmene. 
John Lasseter er med som produsent og manusforfatter, men det er likevel Disney som står som avsender. 

Denne spinoffen er ikke direkte dårlig, men oppleves som et skuldertrekk med en svært enkel historie, funksjonell animasjon og litt masete humor. 

De minste barna vil nok likevel la seg underholde gjennom de 90 minuttene det varer. 

Fly med høydeskrekk 

Vi er i samme verden som Biler-filmene, befolket av snakkende kjøretøy i alle varianter. 

Dusty er et lite propellfly som sprayer maisåkre, men drømmer om å konkurrere i et interkontinentalt flyrace. 
Konkurransen er i utgangspunktet knallhard, men Dusty får hjelp av gode venner og et gammelt jagerfly til å oppnå uventet gode resultater. 

Det er bare ett problem: 
Dusty har høydeskrekk! 

Historien er velkjent. 
En underdog drømmer om storhet, og greier det ved hjelp av en gammel helt. 

Nesten akkurat som i Biler, altså. 
Filmen har til og med elementer som er løftet rett fra nevnte film. 
Men at Fly kopierer Biler, er vel ikke i utgangspunktet verre enn at Days of Thunder kopierte Top Gun. 

Jeg skulle likevel ønske at Fly hadde mer egenart, turte å ta større sjanser, og var like opptatt av store kinogjengere som av små. 

Grom flylyd i alle kanaler 

Det aller beste med Fly, er lyden. 
Det er skikkelig gromt når et kobbel av propellfly med kraftige motorer hviner forbi i alle kanaler. 
Her har lyddesignerne gjort en meget god jobb. 

Den norske dubbingen forsvinner dessverre av og til i det kraftige lydbildet, men er ellers godt utført. 

Jeg er litt over gjennomsnittet mottagelig for flyfilmer. 
Den aller første filmen jeg så på kino som 7-åring het 
De modige menn i de farlige fly, og handlet om et flyrace fra London til Paris i 1910. 

Og mange sekvenser i Fly byr på luftig action, men jeg synes det skorter på oppfinnsomhet. 
Jeg føler ikke det store suget i magen når Dusty flyr opp i skyene. 

Top Gun fikk sin Days of Thunder, men Fly ligner mer på Rory Racerbil fra barne-TV. 
