Skamløst og uelegant kommers
Regi: 
Alexandre Aja. 
Med: 
Aaron Stanford, Kathleen quinlan, Vinessa Shaw, Dan Byrd, Emilie de Ravin. 
Amerikansk grøsser. 
18 år. 

Godt grøsseropplegg om havarerte turister i ørkenen går fløyten i ekstrem splatter og blodgriseri. 

En campingfamilie på gjennomreise i New Mexicos endeløse ørken lures på villstrå til planlagt havari i ødemarken. 
Der skal de ribbes og utslettes før alle spor slettes og banen er klar for nye ofre. 

Bak bedrageriet står overlevende og etterkommere fra et nedlagt gruvesamfunn. 
Stabeiser som nektet å la seg evakuere under amerikanernes prøvesprengninger i 1950- og 1960-årene - bestrålt og derfor omskapt til uhyrer. 

Her er sugende sterke bilder fra restene av en «prøvelandsby» fra 50-årene, samt alle grøsserens nifse skremselseffekter. 
En smart og effektiv gysare, var det ikke for to effektive bråstopp: 

1) 
Ikke ett eneste av de mange familiemedlemmene utstråler den minste, sympatiske gnist. 
En gjeng klagete klagefanter, så hvorfor bry oss? 

2) 
Mutanter er blitt et gjenbrukt knep i grøssere - skremmende, primitive og ufyselige som de naturligvis må være. 
Pr. grøsserdefinisjon onde, samt kannibaler. 
Og ettersom de ikke lenger er menneskelige, finnes heller ikke lenger noen grense for deres kassainnbringende sadisme, enn si umåtelig spekulative appetitt. 

Med andre ord: 
Skamløst og uelegant kommers - og intet annet. 

ELLEN MARGRETHE SAND 
