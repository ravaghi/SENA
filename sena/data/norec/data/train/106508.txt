Esbjörn Svensson Trio «Tuesday Wonderland»
ACT Music + Vision/Musikklosen 

Pompøst fra populær pianotrio. 

Svenske Esbjörn Svensson trio er et av de hotteste jazzbandene i Europa for tiden, som også fyller store konsertscener i USA. 
De har jobbet lenge og grundig med en rekke utgivelser og utviklet et særpreget uttrykk. 
Dels har de en fot innenfor lyrisk, «europeisk» romantisk pianotrio-tradisjon, dels har de en fot innenfor samtidens populærmusikk. 
Musikken er melodiøs uten melodier, stramt strukturert med tydelig regisserte rytmiske forløp. 
På «Tuesday Wonderland» tar det pompøse overhånd, og elektronikken virker ikke alltid like integrert. 
Men der de lykkes er det perfekt, som i lyse og pågående «Dolores In A Shoestand». 
Esbjörn Svensson er en fantastisk pianist med særpreg som kommer til uttrykk i løp og forsiringer, som godt kunne hatt et friere spillerom enn her. 
