Logitech Ultrathin Keyboard mini
Trenger iPad minien din bedre tastatur? 

Etterhvert som de berøringsfølsomme skjermene har overtatt hverdagen gjennom mobiltelefoner og nettbrett, og dessuten gjør sitt inntog også på bærbare PC-er, er det flere av oss som hver dag skriver overraskende store mengder tekst ved å tappe på en glassplate. 

Glassplater har to vesentlige svakheter sammenliknet med et tradisjonelt tastatur: 
De gir så å si ingen tilbakemelding når du "trykker" ned en tast, og de skiller ikke fysisk mellom de ulike tastene. 
Har du nylig kjøpt deg iPad mini har du sannsynligvis funnet ut dette, og det er her Logitechs eksterne nettbrett-tastatur skal trå til som en reddende engel. 

Det er langt fra første gang Logitech gir ut et slikt støtte-tastatur, men det er første gang de gir ut tastatur for iPad mini. 
Minien er, som de fleste vet, betydelig mindre enn den vanlige iPaden, noe som naturlig nok byr på visse naturlige plassbegrensninger når Logitech skal tegne ut tastaturet sitt. 

Men er det så trangt at det blir for trangt? 

Det praktiske først 

Utseendet på Logitechs mini-tastatur er det lite å si på. 
Det tar lite plass, og det imiterer aluminiumsbaksiden på iPad slik at alt ser riktig ut hvis du ønsker å bruke tastaturet som cover for iPad mini mens den ikke er i bruk. 
Ettersom tastaturet også er tynt, blir ikke minien mye tykkere mens det hviler på toppen av enheten. 
Micro-USB-kabel følger også med, den brukes til å lade batteriet. 
Logitech oppgir en batteritid på tre måneder med to timers bruk per dag, noe som rask matematikk konverterer til cirka én måneds bruk hvis du bruker tastaturet seks timer per dag. 

En liten renne holder iPaden på plass mens du skriver, men den holder den ikke så fast at du kan flytte på tastaturet akkurat så det passer deg. 
Tilkoblingen skjer via bluetooth, og er fullstendig smertefri. 
Du skrur på tastaturet via en en liten svitsj på høyre side, før du går til "Innstillinger" og "Bluetooth" og velger tastaturet fra "Enheter"-lista. 
Etter kort tid kan du begynne å skrive. 

Tastaturet har en Hjem-knapp øverst til venstre, som imiterer alle Hjem-knapp-funksjonene du finner på selve iPaden. 
Vår versjon har ikke norske taster, det har derimot den nordiske versjonen du finner i butikken. 
Her finner du «æ», «ø» og «å» til høyre for «p» og «l» slik du gjør på et hvilket som helst annet tastatur. 
"Fn"-knappen nederst til venstre er en såkalt funksjonsknapp, som aktiverer de ulike tilleggskommandoene du blant annet finner på alle tall-tastene. 
Snarveiene gjør alt fra å ta deg direkte til iPadens søk-side til å velge andre tastatur eller å pause musikken som spiller i Spotify eller iTunes. 

I bruk 

La oss ta det mest påfallende først: 
Logitechs mini-tastatur er slik navnet sier riktig så mini. 
Tastene står tett, og der en vanlig iPad har luksusen det er å bre seg litt utover, blir mini-tastaturet i grenseland hva plass angår. 
Den første tiden sammen med Logitechs mini preges av samme usikkerheten en 14-åring på date utsetter seg selv for - en vet liksom ikke helt hvor en skal plassere fingrene, og en vet ikke helt hvor de skal flyttes underveis. 

Bokstaven «a» er for eksempel plassert samme sted som «caps lock», og er større enn de andre bokstavene. 
Spesielt på venstre side av tastaturet får en følelsen av at det hersker asymmetri, uten at det er veldig enkelt å - beklager ordspillet - sette fingeren på det. 
Gir du skrivingen litt tid vil du få opp farten ørlite, men det er uvisst om du ender opp som noen qwerty-mester. 

Det skyldes ikke bare selve skrivingen, det skyldes også snarveiene vi finner på tastaturet - inkludert de snarveiene vi ikke finner. 
Det er selvfølgelig hyggelig med Hjem-knapp, volum- og muteknapper, snarvei til globale tastatur og til kopier og lim inn, men hvorfor finnes det ikke en snarvei som simpelthen blar deg ned og opp en nettside? 
Eller ned og opp en tekst? 

Berøringsfølsomme skjermer er en velsignelse - for all del. 
Men en må ikke bruke dem absolutt hele tiden, og ingen berørings-evangelist i verden kan få meg til å bli overbevist om at det ligger mer arbeid i å for eksempel trykke på mellomromstasten eller pil-ned-tasten for å scrolle litt nedover en nettside, enn det gjør i å løfte armen for å dra seg nedover siden med fingeren. 
Gjør en denne bevegelsen ofte nok blir den fort både kjedelig og slitsom. 

Tastene som sådan er for øvrig gode å trykke på, og tilbyr akkurat så mye motstand som et fysisk tastatur skal tilby. 

Konklusjon 

Teknologi som dette representerer ikke lenger noen milepæl, og et nettbrett-tastatur i disse dager nærmer seg nesten rekvisita-kategorien: ikke spesielt dyrt, og stort sett ganske kjekt å ha. 

Logitech Ultrathin Keyboard mini gjør en helt grei jobb, og kunne fått en femmer hadde det ikke vært for at det blir ørlite for lite, at tastene ikke er plassert helhetlig nok, og at vi savner enkelte snarveier som hadde gjort vekslingen mellom tastatur og berøringsskjerm enda mer sømløs. 

Til sporadisk skriving er det derimot helt greit, men det er ikke på dette tastaturet du skriver Den Neste Store Norske Romanen. 

Logitech Ultrathin Keyboard Cover for iPad Mini (Nordisk) 
