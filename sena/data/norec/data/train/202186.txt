22" ViewSonic VX2262wm
Blank og bred, rimelig og rask... 

LCD-skjermer er nå både billige og har bra bildekvalitet, nesten uansett hva du kjøper. 
Det vil si, med visse begrensninger. 
Som vi har påpekt siden vi begynte å teste LCD-skjermer er det en grunnleggende forskjell på de rimelige skjermene med TN-panel og de dyrere med IPS og lignende type paneler. 
Mer om dette finner du i denne artikkelen. 

LES OGSÅ: 

Forskjellen er - noe forenklet at du ser "ned" i skjermen på et TN-panel, mens du ser "på" de andre typene. 
Det er ikke snakk om mer enn brøkdeler av millimeter i forskjell, men resultatet er at TN ser bra ut rett forfra og ikke så verst til sidene, men ovenfra og nedenfra er det store fargeforskjeller selv med små endringer i betraktningsvinkelen. 

IPS-paneler gir langt bedre innsyn og fargebalanse uansett vinkel, men prisen er gjerne det dobbelte av TN-skjermer. 

Lure triks? 

Men produsentene har noen triks i ermet for å få skjermer med TN-paneler til å se bra ut. 
Da tyr man til elektronikken, for å tyne mest mulig ut av paneler, tilpasset hva brukeren er ute etter. 

Man kan få enda raskere respons ved å styre drivspenningen til cellene mer aggressivt. 
Dett gjør at etterslep i praksis blir helt borte, og det lille som måtte være igjen er ikke generende for oppfattelsen av bevegelse i bildet. 

Dynamisk kontrast er en annen metode, som justerer belysningen etter innholdet i bildet. 
Dermed kan den oppfattede kontrasten bli mange ganger større enn den egentlige kontrasten panelet presterer. 

Resultatet er uansett at skjermen gir bilder som ser bra ut og en respons som ingen klager over. 
Om det holder til profesjonelt bruk? 
Nei, men det er heller ikke meningen. 
De får heller betale mer, da får de det de ber om og kan lage fine bilder som andre kan ha glede av. 

ViewSonic VX2262wm 

Dagens testprodukt er et typisk eksempel på det vi har beskrevet over. 
Skjermen har et stilig, trendy design, leverer et sprekt bilde og har rask respons. 

Skjermen er en 22-tommer med oppløsning på 1680 x 1050, som gjør den lett å lese også for de som har passert den første ungdommen. 

Foten er ikke justerbar, skjermen har heller ikke andre mekaniske justeringsmuligheter. 
Vi liker å kunne sette den lavere, men de fleste vil ikke klage på dette. 

Det som derimot vil vekke liten begeistring er betjeningsknappene. 
De sitter på undersiden av skjermen, midt på, men merkingen av funksjonene er bortimot uleselig. 

Tilkoblingene er bare de mest nødvendige, VGA, DVI, strøm og stereo minjack til de innebygde høyttalerne. 

Konklusjon 

Skjermen ser stilig ut og leverer et bilde som er utmerket. 
Om det er vanlig kontor/mail og web eller spill og video som skal vises, så håndterer skjermen det hele med glans. 

De eneste ankepunktene er betraktningsvinklen, som i praksis er langt lavere enn de oppgitte 170 grader før du ser tydelige fargeforandringer, mangelen på fysiske justeringsmuligheter og dårlig merking av betjeningsknappene. 
