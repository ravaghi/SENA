BenQ FP93V
I stedet for de tradisjonelle grå, svarte eller sølvfargete LCD-skjermene har BenQ et hvitt alternativ, med et spesielt design. 
Hvor inspirasjonen kommer fra er ikke vanskelig å se. 

Hvit plast, det er Apple det. 
Litt kantet, men runde hjørner, det er også Apple, vi finner det på iMac og på macMini. 
BenQ har laget en nesten-imitasjon av en iMac som ren skjerm, altså uten datamaskinen. 

LES OGSÅ: 

Men det er flere forskjeller som man oppdager når man ser den nærmere etter i sømmene. 

Selve skjermen er en 19-tommer av god kvalitet. 
Den er ikke spesielt optimalisert for spill eller for bilderedigering, men legger seg midt i mellom og kan brukes til "alt". 

Tilkoblingene er DVI og VGA og det er innebygd strømforsying. 
Ut over det er det ingen ekstrafunksjoner eller finesser, det er designet som skal lokke til seg kjøperne. 

Nesten-Mac 

Fargen er altså hvit, men den er ikke helt lik den nyansen Apple bruker, den er litt hvitere. 
Det er ikke lett synlig i alle typer belysning, bare når man ser nøye etter. 

Et par andre forskjeller legger man også merke til. 
Apple har en klar plate som dekker fronten, som gir en egen dybdeeffekt. 

Profilen er også svært forskjellig fra iMac. 
Apple har gitt den en buet bakside, mens BenQ har lagt på en kraftig førhøyning på baksiden. 
BenQ-skjermen er også tykkere til tross for at den ikke inneholder noen datamaskin. 

Noe som er svært fikst med designet til BenQ er at de har satt av plass på foten til en MacMini eller annen liten bordmaskin, f.eks. denne fra Aopen. 
Det er også en praktisk klemme for å samle kablene bak på foten. 

Bildekvalitet 

Vi testet skjermen først sammen med en iMac med Intel-prosessor og senere koblet til PC for å kunne kjøre de vanlige testene våre. 

Det er et eget valg i fargeinnstillingene som heter "Mac standard", men denne var ikke i harmoni med det iMac presenterer på sin innebygde skjerm. 
Innstillingen "normal" var langt nærmere, men helt identisk fargebalanse var ikke mulig å få til. 

Generelt vil vi si at Apple-skjermen var et strå vassere både i fargedybde og i betraktningsvinkel, men altså bare et strå. 
For å registrere forskjellen er det nesten påkrevet at de står side om side. 

Bruker du denne skjermen alene sammen med en MacMini eller PCer dette selvsagt av mindre betydning. 

Generelt leverer skjermen et helt kurant bilde, med god fargegjengivelse og respons. 

Verken betraktningsvinkel eller responstid er i toppklasse, men i klasse med andre skjermer i samme prisklasse. 

Betjeningen er plassert på venstre side sett forfra, og symbolene er ikke synlige fra forsiden. 
Dette gjør at du må kikke rundt kanten når du skal finne de riktige knappene for å justere skjermen. 

Her har funskjonaliteten blir ofret til fordel for et "rent" design. 
Heldigvis er det ikke ofte man trenger å justere parametre på skjermen. 

Konklusjon 

Skjermen er annerledes i design, men typisk for 19-tommere i middels prisklasse når det gjelder funksjoner og bildekvalitet. 

Den passer utmerket som ekstraskjerm til en iMac eller sammen med en MacMini eller lignende. 

Og selvfølgelig er den midt i blinken for de som rett og slett liker designet, og gjerne vil ha en skjerm som ikke ligner alle andre LCD-skjermer! 

Kontakt distributøren EET for informasjon om levering og hvilke forhandlere som selger skjermen. 
