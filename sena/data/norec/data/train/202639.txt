HP Photosmart D7360
TEST: 
HPs toppmodell har trykkfølsom skjerm, mange utskriftsmuligheter og er svært brukervennlig - en favoritt for nybegynneren? 

Mens Canon og Epson har brukt mørke farger på sine skrivere, holder HP seg til det lette og lyse, og spør du oss, er toppmodellen D7360 den peneste av de tre testede skriverne i denne omgangen. 
Den har også papirlageret i front slik at den kan stå helt inntil veggen, i tillegg til at (opp til 100) A4-ark og 10x15-ark plasseres i hver sin skuff. 
På den måten kan du alltid ha noen små fotoark på lur dersom du skal skrive ut bilder. 
HP lager også 10x30cm-ark som gir deg mulighet til å skrive ut panoramabilder. 

LES OGSÅ: 

D7360 skiller seg også ut med trykkfølsom skjerm, som hverken Canon eller Epson byr på. 
Det gjør at skriveren ikke har så mange knapper, og vår opplevelse er at løsningen er svært brukervennlig. 
Via menyene kan du både vise bilder på minnekort, tilpasse utskrifter med rammer etc., og du kan også lagre bilder som ligger på minnekortet rett på harddisken på PCen ved kun å bruke skriveren, som er ganske snedig. 
Når skriveren er slått på, men har tatt det lungt i et par minutter, går LCD-skjermen over i strømsparemodus, der belysningen er mørkere. 

Innebygget hjelpemodus 

Plusspoeng får HP også for å ha integrert hjelp i skriveren - du kan blant annet få se animasjoner som viser hvordan du bytter blekkpatroner eller hvordan du løser problemet dersom papiret skulle sette seg fast; noe vi for øvrig aldri opplevde (på noen av skriverene). 

På høyre side finner vi en kortleser, og HP har ikke spart på kruttet når det gjelder kortplasser - her finner du fire sprekker å dytte minnekort i, og skriveren støtter alle kjente formater, der CF (II), MemoryStick (Pro) (Duo), SD/MMC og xD er de viktigste. 
I likhet med de andre skriverene, kan du bruke kortleseren som en hvilken som helst annen kortleser, der minnekortet du putter inn dukker opp på egen stasjon i Windows etc. 
En ting vi savner på denne skriveren er direkteutskrift på CD-plater, der HP i stedet byr på såkalte "CD tattoos" - klistremerker som skrives på og klistres på plata. 

Høyeste oppgitte oppløsning er på 4800dpi, og blekkdråpestørrelsen er 5 pikoliter. 
Skriveren har seks separate blekkpatroner som er veldig lette å sette i - en sort patron som er litt større enn de andre og fem farger - gul, cyan og magenta + foto-cyan og foto-magenta. 
Apropos blekkpatroner koster det ca. 770 kroner for et helt sett med nye blekkpatroner (inkl. stor sort). 
Med totalvolum på 41ml, blir det 18.780 pr. liter. 

Størrelsesmessig er skriveren den tyngste av de vi har testet i denne omgangen med sine 8kg, og de vitale målene er 46x50x23,5cm (bredde, dybde, høyde). 
Vi setter et lite spørsmålstegn ved hvorfor HP på død og liv må legge ved en proprietær strømforskyning - de andre skriverene bruker kabler som finnes på 90% av all hjemmeelektronikk, og som de fleste vil ha på lager dersom en kabel plutselig skulle forsvinne under flytting e.l. 

Det følger også programvare med i pakka, og her er HPs produkt vesentlig bedre enn de andre. 
Programmet fra HP fungerer også som bildearkiv, der du kan sortere bilder i album, få dem gruppert på dato etc. 
Programmet lar deg også foreta justeringer i form av rotering, beskjæring, fjerning av røde øyne etc. 
Skal du skrive ut flere bilder i ulike størrelser, har også programvaren gode algoritmer for å utnytte plassen på fotoarkene så godt som mulig; en fordel siden de koster noen kroner. 
Du kan også lage kalender, invitasjonskort og den slags, og du kan dele bilder med andre. 
Den eneste svakheten med den medfølgende programvaren var den lange installasjonen - det fantes nemlig oppdatert programvare på nettet, men nedlastingen og installasjonen av denne tok en del minutter. 
Vente må du også første gang du setter i nye blekkpatroner - faktisk brukte skriveren fire og et halvt minutt på å klargjøre patronene, pluss to minutter for å justere skriverhodet. 

Raskest på tekst 

HP Photosmart D7360 var den raskeste skriveren når det gjaldt tekst og kombinasjonen tekst/bilde, både på kladdeutskrift og normal kvalitet - samtlige av våre testutskrifter ble vunnet av HP på den fronten. 

På fotoutskrifter, derimot, var ikke skriveren fra HP like rask, og ble (i likhet med Epson) parkert av Canon med tanke på hastighet. 
HP og Epson byttet på å ta andreplassen på hvert enkelt bilde, men snittverdien som vises i grafen under, viser at HP er raskere enn Epson på fotoutskrifter. 

Det skal også nevnes at utskriften avbrytes umiddelbart dersom du trykker på knappen for å avbryte, noe som også er positivt. 

Utskriftskvalitet 

Begynner vi med kladdeutskriften, som HP var desidert raskest på, blir vi også imponerte av kvaliteten. 
Den er riktignok så vidt litt lysere enn utskriften fra Canon er, og enkelte steder synes det at det har gått litt fort i svingene med glipper. 
På fargene, derimot, ser det ut til at skriveren fra HP har vært litt mer spandabel med blekket. 

Også på normalutskrift av tekst/bilde ser vi at sortnivået på HP-utskriftene er lysere enn både Canon og Epson, men samtidig er det HPs blekkpatroner som best har klart å unngå blekkflyt rundt bokstavene på vårt nøytrale lavkvalitetsark (typ 2500 ark til kopimaskin). 

Uansett - på tekst- og kombinert tekst/grafikkutskrifter er HP-skriveren vinneren, med rå ytelse som ikke går ut over kvaliteten på utskriften. 

Fotoutskriftene gikk så vidt raskere enn Epson, men vesentlig tregere enn Canon-skriveren. 
Allikvel synes vi HP gjør det svært godt kvalitetsmessig. 
På en av våre testutskrifter der vi tester fargedefinisjon, fontenefyll, sortnivå, skarphet etc., er det HP-skriveren som har de mest presise fargedefinisjonene. 
10x15-utskriftene holder også svært god kvalitet; spesielt på fotopapiret vi brukte i denne testen - et såkalt Premium Plus Photo Paper med satengmatt finish. 
Bildene har et godt detalj- og kontrastnivå, selv om blekkdråpene så vidt kan skimtes når du virkelig studerer. 

Vi er også godt fornøyde med A4-utskriftene fra HP-skriveren. 
Også her synes vi detaljene kommer godt frem, og generelt er fargene noe mindre mettet enn på de andre skriverene. 
På sort/hvitt-testbildet har utskriften fra D7360 et lite grønnskjær, men ikke så markant fargestikk som Epsonskriveren. 
En interessant liten feature med denne skriveren er også at den gjenkjenner arket den skal skrive på automatisk uten at du selv trenger å spesifisere medietypen. 

En ulempe med vårt testeksemplar var at den ikke klarte å trekke frem arkene godt nok, som resulterte i at våre kantløse utskrifter fikk et par millimeter med hvitt på den ene siden av arket, til tross for at vi vi var påpasselige med å legge arket inn på riktig måte. 
Etter en telefon med produktsjef i HP Norge, Amund Hamre, fikk vi bekreftet vår mistanke om at dette selvsagt ikke skulle være tilfelle, og skulle du oppleve noe slikt er det bare å bytte til et nytt eksemplar. 

Konklusjon 

HP Photosmart D7360 er en minimalistisk og lekker blekkskriver med god kvalitet på utskrifter; det være seg foto, tekst eller kombinasjonen av tekst og grafikk. 
På ikke-fotoutskrifter (dvs. tekst og grafikk) er den raskest av de skriverne vi har testet - faktisk marant raskere enn sine motstandere uten at det går ut over kvaliteten. 
Meget bra. 

På fotosiden går et noe tregere - skal du skrive ut en "filmrull" med 24 10x15-bilder, bruker skriveren nesten tre kvarter, men kvaliteten er god - faktisk var det 10x15-utskriften fra HP vi rangerte øverst kvalitetsmessig i de fleste tilfellene, som også kan ha sammenheng med arket som ble brukt. 
Vi setter også pris på en egen skuff til 10x15 (eller 10x30)-arkene. 

Brukervennligheten er et stort pluss for HP - ved siden av at skjermen er trykkfølsom, har den også innebygget hjelp med illustrative animasjoner, og du kan skrive ut bilder i en veivisermodus der du blant annet kan legge på rammer. 
Medfølgende programvare er også veldig god, selv om vi synes det blir litt vel mye mikkmakk i skriverdriveren. 

Et par småting savnes - direkte utskrift på CD-plater (HP bruker i stedet klistremerker/"tattoos") og duplex (utskrift på begge sider av arket). 
Allikevel har vi ingen problemer med å anbefale skriveren fra HP, som i stor grad er den skriveren av de testede som gir best allround-ytelse og som vi derfor kåret til "Best i test" denne runden. 
