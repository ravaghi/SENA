Apple iPod Nano - 6. generasjon
Nå med berøringsskjerm og praktisk klype. 
Vi har testet. 

Ingen andre medlemmer av iPod-familien har gjennomgått flere forvandlinger enn Nano, og vi ble ikke akkurat overrasket da vi fikk vite at den sjette generasjonen ville bli utstyrt med berøringsskjerm. 
Overraskelen ligger først og fremst i størrelsen. 
For nye iPod Nano er virkelig liten! 

Hvis en 20-kroning hadde hatt fire kanter, hadde den vært omtrent like stor. 
Skjermen måler ikke mer enn 1,54 tommer, og den dekker hele fronten. 

Det er tre knapper på toppen, siden eller under, alt hvordan du ønsker å se det - for skjermen kan nemlig roteres ved å berøre den med to fingre og vri. 
Knappene styrer volum og av/på. 
Resten skjer via skjermen. 

På baksiden sitter en klemme, som gjør det enkelt å feste denne 21 gram lette spilleren til jakkeslaget, buksa eller skjortelomma. 

Men før vi går videre i denne testen skal vi se på hva dette egentlig er for en dings: 

De som kjenner Nano fra før vil muligens huske at forrige generasjon hadde en del flere funksjoner, for eksempel videokamera og støtte for avspilling av videofiler. 
Det er altså borte i denne utgaven, og nå er det kun storebror iPod Touch som har disse funksjonene. 

Overraskende lettvint 

Vi var litt skeptiske til hvordan det ville bli å betjene en så liten berøringsskjerm, men det tok nøyaktig to sekunder å overbevise oss om at Apple har greid det igjen. 
For det første er oppløsningen hele 240 x 240 piksler (det er mye på en så liten skjerm), så tekst, symboler og bilder er skarpe og tydelige. 
For det andre er skjermen like responsiv som på iPod Touch og iPhone, en lett berøring er alt som skal til - og spilleren reagerer momentant. 

Vi har laget en liten video som viser hvordan dette fungerer i praksis: 

Skritteller betyr at iPod Nano har innebygd gyrosensor. 
Denne kommer også til nytte når du vil skifte spor uten å bruke skjermen. 
Da rister du ganske enkelt på spilleren. 
Sensoren opplevde vi som mindre følsom enn den som sitter i iPhone og iPod Touch (heldigvis). 
Dermed er sjansen liten for at du får ufrivillige sporskifter i hytt og vær når du er ute på joggetur. 
Funksjonen kan uansett skrus av. 

Spilleren leveres med de sedvanlige Apple-øreproppene, og disse står ikke i stil med resten av opplevelsen. 
Her gir både Sony og Creative ofte en bedre opplevelse "rett ut av esken", så er du mer enn middels opptatt av lydkvalitet velger du noen andre plugger, for eksempel disse. 

Lynrask overføring 

Musikk og bilder overføres via iTunes 10, og det er i skrivende stund få muligheter til å omgå dette. 
Denne programvaren er en torn i øyet på mange, men vårt inntrykk er at de siste versjonene har fungert tilfredsstillende, også i Windows. 

Overføringshastigheten er uansett rett og slett super, vi målte 13-14 MB i sekundet, altså 2-3 sanger pr sekund! 
Det er flere ganger raskere enn de fleste konkurrentene. 

Batterilevetiden er ca ett døgn med kontinuerlig avspilling, omtrent der vi forventer en slik spiller skal være. 
Men husk at aktiv betjening og skjermlyset tapper batteriet mye raskere enn kontinuerlig avspilling med skjermen slukket. 

Konklusjon 

Det er bare å konstatere at Apple nok en gang har lansert et gjennomtenkt og gjennomprøvd produkt. 
Til tross for at Nano har blitt spinklere på funksjonssiden, er størrelsen, klypen og den enkle og raske betjeningen langt på vei nok til å veie opp for disse manglene. 

Er du ute etter en liten musikkspiller med god kapasitet til trening og fritid, som er enkel og rask å bruke, har vi til gode å se noen som har vært like gjennomførte som nye iPod Nano. 
Trenger du video, stemmeopptak og spill, må du imidlertid se andre veier. 

Apple iPod Nano 8GB (6th Generation) 
