Bjørn Torske:«Kokning» 

(Smalltown Supersound / VME) 

Veteran lever i nest beste velgående. 

I segmentet «briljante bergensbosatte elektronika-artister fra Tromsø» var Torske en ruvende kapasitet rundt årtusenskiftet. 
Hans andrealbum «Trøbbel» (2001) var bare marginalt mindre fantastisk enn Röyksopps debut fra samme år. 
Men det er jo marginene som skiller suksess fra obskuritet. 

På sin fjerde langspiller dyrker han igjen analog-elektronisk lyd med en kjenners fingerspissfølelse. 
«Kokning» har en dus, balearisk følelse over seg, med sval disco og dyp dub i gode doser. 
Det er tapetmusikk av ypperste klasse, og Torskes melodisans er upåklagelig. 
Likevel tar man seg i å savne den tverre galskapen og humoren som gjorde «Trøbbel» så uimotståelig. 

BESTE LÅT: 
«Slitte sko» 
