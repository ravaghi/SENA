PÅSKEKRIM:Bernard Minier imponerer igjen 

Bernard Minier (57) ble en sensasjon med «Hvis helvete var av is». 
Årets bok holder det samme skyhøye nivået. 

Bernard Minier: 
En sang for druknede sjeler. 
Krim. 
639 sider. 
Aschehoug forlag. 

Kriminalførstebetjent Martin Servaz får en telefon fra en ungdoms-kjæreste. 
Sønnen hennes er mistenkt for et grusomt mord: 
Offeret, den vakre professor Claire, er druknet i badekaret. 
En lommelykt er stappet ned i munnen hennes. 

«Hvis helvete var av is» ble en pangdebut for den godt voksne Bernard Minier i 2011, boken ble oversatt til norsk og mange andre språk, og solgte i millionopplag. 
Den fødte også tv-serien - «Glacé - iskalde lik». 

Martin Servaz blir kastet inn i en veldig personlig sak. 
Det slår fort gnister mellom ham og gamlekjæresten. 
Servaz er overbevist om at hennes sønn Hugo er uskyldig, og gjør alt han kan for å bevise det. 

Flere blir drept. 
Snart kommer en framstående politiker i søkelyset, og den djevelske massemorderen fra forrige bok skumler i skyggene. 
Hvem er skyldig? 

Handlingen fosser så fort og flott av sted. 
Datteren til Servaz - Margot - går på samme universitet som mordofferet og kjenner den mistenkte. 
Hun prøver seg som amatør-detektiv, med farlige følger. 

Minier har et klart klasseperspektiv. 
Det er én rettferdighet for arbeiderklassen og en annen for den franske elite. 
Vi møter den gamle senator Pierre Devincourt, kalt «hvalen». 
Det er en herlig figur. 
Tjukkasen løfter gjerne en moralsk pekefinger mot andre, men har selv besøkt horer i 40 år. 

Det blir mye action og en veldig skremmende dykkerscene. 
639 sider er mye. 
Mange handlingstråder spinnes sammen til en vakker helhet. 
Det kan gå litt lang tid mellom hver gang en er innom hver av trådene. 
Men hvis dette er denne krimmen du satser på i påsken, er det bare å dykke ned i boken, bli der og nyte. 

Det beste med «En sang for druknede sjeler» er at vi blir bedre kjent med hovedpersonen – Servaz. 
Det viser seg at han hadde et enormt talent som forfatter, men valgte å bli politimann, etter at foreldrene ble drept. 
Minier jobbet jo også i mange år som offentlig tjenestemann – toller – før han satset på forfatteryrket. 

Det ligger nær å anta at Servaz er et slags selvportrett. 
Jeg ser fram til å lese mange flere bøker om ham. 
