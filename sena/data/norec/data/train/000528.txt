Dragon Age II
Du blir garantert hekta på dette spillet! 

Forventningene har vært store til oppfølgeren av Biowares spillsuksess fra 2009, Dragon Age: Origins. 
En episk historie, interessante rollefigurer og et bedre kampsystem enn i forgjengeren er noe av det Dragon Age II har å by på. 

Og du kan si hva du vil, men jeg ble i alle fall fullstendig hekta på dette spillet! 

I Dragon Age II blir du kastet ut i historien med det samme du starter spillet, når demoniske fiender strømmer over Ferelden og byen Lothering. 

Din figur prøver å rømme fra den mørke hærskaren med familien sin og blir øyeblikkelig kastet ut i en intens kamp for livet. 

I motsetning til Dragon Age: 
Origins kan du ikke velge hvilken rase du vil være, men du kan velge hvilket kjønn og hvilken klasse du ønsker å være. 
Enten du er en mann eller en kvinne som er magiker, kriger, eller tyv, så er figuren din uansett mennesket Hawke. 

Kreativ historiefortelling 

Som Hawke rømmer du til byen Kirkwall der du begynner å jobbe deg opp til å bli en mektig person. 
I Kirkwall og resten av verden lider magikere under tempelriddernes harde hånd. 
I løpet av spillet må du gjentatte ganger ta stilling til hvem sin side du ønsker å være på, og det er ikke alltid lett. 

Dragon Age: 
Origins fikk mye skryt for sin historiefortelling, og hvis du likte det første spillet så kan jeg fortelle deg at oppfølgeren ikke er noe dårligere. 
Jeg synes Bioware har vært ganske så kreative også denne gangen. 

Historien i Dragon Age II fortelles nemlig gjennom frampek - eller rettere sagt, handlingen du utspiller er en historie som blir gjenfortalt. 
Cassandra fra den religiøse Chantry-ordenen prøver å finne ut sannheten om den sagnomsuste Champion, som altså er din rollefigur, og historien fortelles av dvergen Varric. 

Dette er en interessant måte å fortelle en historie på. 
Og siden jeg allerede visste at min rollefigur skulle bli til noe stort, så ga det meg følelsen av at oppdragene jeg gjorde faktisk var viktige. 

Jeg ble også veldig spent på hva som var så spesielt med min rollefigur. 
Dette drev meg til å spille videre for å finne ut mer av historien. 

Alt i én by 

I motsetning til Dragon Age: 
Origins der du hadde et helt kontinent å boltre deg på, er byen Kirkwall base for alt som skjer i Dragon Age II. 
Her følger vi Hawke sin utvikling over ti år. 

Det er både fordeler og ulemper ved at det meste i spillet foregår i samme by. 
Det positive er at dette gir oss muligheten til å bli godt kjent med byens ulike figurer og deres historier. 

Jeg synes det er interessant å se hvordan ting utvikler seg over tid, og jeg fikk en følelse av at de ulike oppdragene jeg gjorde betydde noe. 

Jeg synes nok likevel at det blir litt for lite variasjon i spillet på grunn av dette. 
For selv om mange oppdrag bringer deg ut på lengre eventyr utenfor byen, så er det lite forandring i omgivelsene. 
Når du går på tokt gjennom det som ser ut som den samme undergrunnen eller grotten du har vært gjennom ti ganger før, så blir det ikke like spennende. 
Da hjelper det ikke at omgivelsene på sin side ser utrolig bra ut. 

Heldigvis så er selve historien i spillet så interessant at dette ikke gjør så mye. 
Jeg hadde problemer med å legge fra meg spillet fordi jeg var så spent på hva som skulle skje videre! 

Fantastiske lagkamerater 

Som i Dragon Age: 
Origins er du ikke alene på dine eventyr. 
De gode figurene var noe av det som gjorde det forrige spillet så utrolig bra, og Dragon Age II skuffer ikke. 

I løpet av spillet møter du flere gode rollefigurer som du kan få med på laget. 

Enten du møter en bitter alv, en jovial dverg eller kanskje en forførerisk fristerinne - alle har interessante historier og personligheter. 

Det er en fryd å høre på hvordan medlemmene i gruppa prater sammen, småkrangler og erter hverandre. 

Hvordan du samhandler med laget ditt og andre du møter har noe å si for hvordan Hawke utvikler seg. 
Er du aggressiv, vittig eller diplomatisk? 
Måten du snakker med andre er med på å forme Hawke sin personlighet og måten rollefiguren din tiltaler andre. 

Det er ikke snakk om at valgene du tar enten er gode eller dårlige moralsk sett, men du kan altså velge om du ønsker en vennlig, morsom, eller aggressiv dialog. 

Selv landa jeg ofte på de vittige svarene, og Hawke lirte dermed ofte av seg sarkastiske fraser. 
Alle disse valgene gjorde at jeg fikk et mer personlig forhold til spillfiguren, slik at Hawke ble en figur jeg faktisk brydde meg om. 

Mange muligheter 

Du kan til enhver tid ha tre figurer med i mannskapet ditt av gangen. 
Hvordan du setter sammen gruppen din er viktig for hvor godt du klarer deg mot de ulike fiendene du møter i spillet. 
Skal du ha magikeren eller krigeren med på laget? 

Uten en standhaftig kriger som kan holde på motstanderens oppmerksomhet, eller en figurer som gjør skikkelig skade per sekund, så kan du få problemer. 

Alle de ulike klassene har noen heftige ferdigheter på lager som åpnes opp med poeng du får når du går opp et nivå. 
Hvis du ønsker det kan du også etter hvert oppgradere ferdighetene du tilegner deg. 
Du får også poeng du kan benytte til å forbedre din styrke, smidighet, magi, list, viljestyrke og helse. 

Når du velger ferdigheter for de ulike figurene dine så er det viktig å følge med på hvilke muligheter du har for å kombinere de dem med de forskjellige klassene. 

Du kan nemlig få figurene dine til å samarbeide for å få til noen heftige komboer i kamp. 
En magiker kan for eksempel få muligheten til å fryse ting til is. 
Hvis en kriger har det rette talentet kan han da knuse den fryste fienden. 

Det er flere slike kombinasjoner som ser ganske så fete ut, og som gjør mye skade, ikke minst. 
Dette er et veldig stilig element i spillet som spriter opp kampene og spillopplevelsen. 

Forbedret kampsystem 

Det mangler ikke på action i Dragon Age II. 
Det er nok av fiender å ta av og vi får servert en rekke intense kamper i spillet! 
Som i DAO er blodsprut en del av pakka noe som blir strålende demonstrert i spillets mange filmsekvenser. 

Kampsystemet i Dragon Age II har gjennomgått en stor forbedring fra forløperen. 
Tregheten i det forrige kampsystemet er borte. 
Nå har vi fått et intuitivt system med en øyeblikkelig reaksjonsevne. 

Når du trykker på en knapp så utføres handlingen med én gang uten at du trenger å vente de pinefulle sekundene først. 
Dette gir en mye større flyt i kampene enn tidligere, noe som er utrolig deilig. 

De datastyrte figurene du har på laget er også en del smartere enn tidligere. 
Du kan sette opp en generell taktikk for figurene dine som gjør at de klarer seg godt i selv de tøffeste sammenstøt. 

Dermed kan du fokusere på den karakteren du har kontroll over akkurat da. 
Dette er en svært effektiv måte å slåss på. 

Hvis du har behov for det så kan du sette slagsmålet på pause for å gi ordre til de forskjellige figurene, som de utfører med det samme du starter spillet igjen. 
Jeg synes dette kom godt med når kampene ble såpass tøffe at jeg følte at jeg trengte større kontroll. 

Bioware har med dette laget et kampsystem som er en herlig blanding av strategi og action, som burde gjøre de fleste fornøyde! 

Kameraet i spillet er forandret fra slik vi så det i Dragon Age: Origins. 
På PC-versjonen har kameraet et fugleperspektiv, men du kan ikke flytte kameraet rundt slik som i DAO. 
Her er det fiksert på figuren du kontrollerer. 

Dette er en historie du ikke vil gå glipp av! 

Figuren din kan imidlertid se seg rundt og du kan zoome inn og ut. 
Jeg synes dette stort sett fungerer veldig bra, bortsett fra noen ganger når man er inne. 

Da hender det at ting som stolper og lignende kommer i veien for det man ønsker å angripe. 

Mye god underholdning 

Det er ikke lett å hoppe etter Wirkola, og det var nok heller ikke lett for Bioware å følge opp Dragon Age: Origins. 
Heldigvis innfrir Dragon Age II forventningene! 

Jeg klarte omtrent ikke å legge fra meg spillet. 
Med en hel haug med oppdrag og sideoppdrag, intense kamper og en spennende historie, så byr Dragon Age II på mange timer med god underholdning. 
Dette er et eventyr du ikke vil gå glipp av! 

Spillet ble testet på PC. 
Dragon Age II har aldersgrense 18 år. 
