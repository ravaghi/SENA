Panasonic TX-P50GT30
Dette bør blir en storselger, for så god er den. 

Panasonic fikk mye skryt for sine 3D-TVer i fjor, hovedsaklig fordi de hadde langt mindre crosstalk i 3D-bildet enn sine konkurrenter. 
De satte altså en standard som resten av bransjen har prøvd å hente inn i år, og spørsmålet er selvsagt om Panasonic har klart å beholde forspranget. 

2011-modellene har stort sett beholdt bokstavkodene i navnet, men tallkodene har økt fra 20 til 30: 

GT30 erstatter altså GT20, mens VT30 erstatter fjorårets toppmodell VT20. 
Nytt av året er imidlertid at det også kommer en budsjettversjon i 3D, som får navnet ST30 (se her for Panasonics modellserier). 

Design og førsteinntrykk 

Selve TV-kabinettet på GT30 er både slankere og mer forseggjort enn på forgjengeren; og spør du oss var det sannelig på tide: 

Bedre finish øker nemlig kvalitetsfølelsen, og vi synes GT30 har blitt tøff og elegant. 
Heldigvis er det ikke bare designet som har fått seg et løft: 

Panelet er nytt, og i tillegg til at fosforen i plasmapanelet jobber enda raskere, er også gjenskinnet redusert. 
Spør du oss blir det siste punktet ofte undervurdert. 
Det gjør nemlig at GT30 fungerer godt selv i rom med mange vinduer, noe vi har sett at blant annet Sharp og LG sliter med. 

TV-en er for øvrig godt utstyrt, med fire HDMI-innganger, nett-TV funksjon via Panasonic VieiraCast, og mulighet til å ta opp TV-sendinger direkte på USB-penn eller tilkoblet harddisk. 
Alt dette har vi vært gjennom på de forrige Panasonic-testene våre, så vil du vite mer om dette henviser vi til dem, og holder oss her kun til billedkvalitet og 3D-funksjon. 
TV-en er også klargjort for videosamtaler via Skype, men siden vi ikke hadde webkamera tilgjengelig fikk vi ikke testet det. 

Vurderer du å kjøpe 3DTV? 
Se vår guide til 3DTV 

Bildekvalitet 

Vil du ha full tilgang til avanserte bildemenyer bør du vente på toppmodellen VT30, for på GT30 er det ikke fullt så mange valg tilgjengelig. 
For de aller fleste TV-kunder er dette bare en fordel: 
For det første slipper de da å rote seg bort i innstillingsmenyer de ikke skjønner noe av, og for det andre klarer de seg godt uten. 

Panasonic har nemlig gjort en god jobb med forhåndsinnstillingen av TV-en, i praksis er faktisk mye gjort så lenge du holder deg langt unna bildemodusen som heter "Dynamisk". 

Ikke uventet er sortnivået flott, og vi noterer at det også er godt med detaljer i de mørke partiene - dette er viktig fordi det øker dybden i bildet. 

Til vanlige TV-sendinger likte vi godt Normal-modusen, som f.eks. gjør en utmerket jobb med å redusere hakking i bildet ved horisontale og vertikale panoreringer i bildet. 
Panasonic kaller denne funksjonen for "Intelligent Frame Creation", og lar deg velge mellom av, middels eller maksimal effekt. 
Selv foretrakk vi middels, og side om side med LGs 60-tommer får vi bekreftet at funksjonen virkelig fungerer. 
For der LG-en tydelig sliter med hakking, glir bildet på Panasonicen tilnærmet sømløst. 
Nå skal det sies at denne sammenligningen er litt urettferdig ettersom LGen er et langt billigere alternativ. 
Vi tar det likevel med, fordi det er et godt eksempel på hva du faktisk får ved å betale litt mer. 

Panasonic har også en egen Cinema-modus, som fungerer godt til film selv om bevegelseskompensasjonen er aktivert som standard. 
Som på fjorårsmodellen GT20 får du også en egen THX-funksjon, som alle hardcore-filmfans vil like: 
Her er nemlig omtrent alt som kan tenkes av bildebehandling skrudd av, i håp om å få fram den gode gamle kinofølelsen. 
Selv holder jeg en knapp på Cinema-modusen, men dette munner i bunn og grunn ut i smak og behag. 

Alt i alt er det ikke mye å trekke her, Panasonicen klarer kunststykket å gi naturlige bilder, samtidig som den smeller til i de scenene der det også skal være fullt trykk i bildet. 
Dette er en kunst ikke alle behersker. 

3D-kvalitet 

Mens alle TV-konkurrentene har jobbet intenst med å forbedre crosstalken de slet med på fjorårsmodellene, har Panasonic startet på et annet nivå. 
Og det syns. 
Konklusjonen på dette punkt er enkel: 
Vi er imponert, og det er ingen tvil om at både Samsung, Philips, LG og Sony her har mye å ta igjen. 

På Panasonic GT30 er vår dom enkel: 
Crosstalk er ikke lenger noe problem, og GT30 virker også langt mer lyssterk enn fjorårsmodellen GT20. 

Et punkt bør du likevel merke deg. 
På GT30 følger det ikke med en eneste 3D-brille i pakken, så dette må du altså betale ekstra for. 
Og her er det viktig å holde tungen rett i munnen: 
Du bør nemlig holde deg LANGT unna første generasjons 3D-brillene til Panasonic (les mer om dem her), som omtrent er ubrukelige uten at du bruker gaffateip på de åpne sidene. 
Panasonic har heldigvis skjønt dette, og årets 3D-briller har i tillegg fått USB-lading, i tillegg til at de er tette på sidene. 

Får Toshiba til det de vil, får du brilleløs 3DTV innen ett år 

Konklusjon 

GT30 er en svært spennende TV, den ser bra ut og har et svært bra bilde enten du nå ser på TV, film eller 3D-innhold. 
Ja, den fungerer også godt til gaming via konsoll også, til tross for at vi fortsatt holder en knapp på LED-TVene hvis du er en ivrig gamer. 

Vi setter også STOR pris på at panelet ikke reflekterer, bildene i denne saken er f.eks. tatt med blitz rett mot skjermen - noe som rett og slett ikke er mulig på de blankeste modellene. 
Dette har også innvirkning på sortnivået i dagslys. 
LGen vi hadde inne samtidig, så f.eks. blass ut ved siden av GT30 på dagtid med mye lys i rommet. 
Når det var mørkt i rommet var imidlertid sortnivået omtrent på samme nivå, så her tror vi mange vil få seg en aha-opplevelse. 

I praksis er den nåværende prisen på GT30 dens største problem. 
Akkurat nå ligger den på rundt 18.000 kroner uten 3D-briller, noe som i dagens marked føles litt stivt. 
Spesielt når vi ser at fjorårsmodellen av VT20 selges til rundt 13.000 over disk - inkludert et sett 3D-briller. 
Faren for kannibalisering er altså til stede. 

Likevel: 
Fortsetter prisutviklingen slik den pleier vil GT30 raskt ligge på rundt 14.000 kroner. 
Det er den etter min mening verdt. 

Panasonic Viera TX-P50GT30Y 
