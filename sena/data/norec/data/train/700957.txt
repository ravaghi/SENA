Vittig og overdådig Snøhvit
Et opplagt, visuelt storslagent og humoristisk meta-eventyr der Snøhvit må slåss med den onde stemoren om hvem som skal ha kongeriket. 

Lille speil på veggen der 

(Mirror Mirror) Regi: 
Tarsem Singh. 
Med: 
Lily Collins, Julia Roberts, Armie Hammer, Sean Bean. 
USA 2012. 
Norske stemmer: 
Linn Skåber, Jakob Oftebro, Tomine Harket. 
Lengde: 
1 time 39 minutter. 
Aldersgrense: 7 år. 

Snakk om overflødighetshorn av morsomme vrier på eventyret om Snøhvit og de sju dvergene. 
Attpåtil er Julia Roberts den onde dronningen foran speilet. 

Regissør Tarsem Singhs fordel er nok at han med sin indiske bakgrunn lettere kan løsrive seg fra brødrene Grimms velkjente eventyr og lage en frisk, moderne versjon som fornøyer. 
Men mest av alt har han blikk for det visuelt overdådige. 
Herlig! 

Kostymene er et fascinerende skue, både den forfengelige dronningens praktfulle kjoler og hoffets utstaffering som levende sjakkbrikker foran tronstolen hennes. 
Filmskaperne har tydeligvis hatt et romslig budsjett og ikke spart på noe for å lage snop for våre øyne. 
Scenen der dronningen i knallgul kjole stiger opp av havet til sin mystiske hytte for å ta i bruk svart magi, er trolsk og fantastisk. 

Derimot vil enhver nordmann flire av snøen i bjørkeskogen der de sju små dvergene bor i sin hule. 
Den er svært så syntetisk og lyssatt på ytterst kunstig vis. 
Men pyttsan, dette er et visuelt drama. 
Singh har utstyrt de småvokste med noen stilige styltebein slik at de kan bevege seg raskt og skummelt når de er ute på røvertokt. 
Tøft. 

Historien er et drama mellom den maktsyke stemoren (Roberts) og prinsesse Snøhvit (Lily Collins) om hvem som skal arve kongeriket og prinsen. 
Moroa og fornyelsen består i at regissøren har lagt inn rikelig med ironi og metakommentarer som snur opp ned på litt av hvert i det gamle eventyret. 

Mest fornøyelig er de sju kortvokste som spiller dvergene. 
Manusforfatterne har greid å gi dem varierte karaktertrekk og lar dem få spille ut disse. 
Det eneste irriterende er regissørens hang til å bruke gladvold, som når de sju hjelperne skal kurere prinsen for dronningens onde magi. 

Og hvis noen får opp en moralsk pekefinger over at ordet dverg brukes i stedet for kortvokst, er det bare dette å si: 
Hvem har hørt eventyret om Snøhvit og de sju kortvokste? 
