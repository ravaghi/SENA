Sauen Shaun
Festlig feelgood om stagnert kjærlighet mellom bonde og saueflokk. 

Hverdagens kjedsommelighet og vanens tyranni kan ødelegge de beste forhold. 
Det som en gang var så fantastisk bra, så totalt idyllisk — kan ende i rutine, og visne i sommersola. 

Så også med forholdet mellom bonde og saueflokk. 
Og da må noe gjøres! 

Sauen Shaun byr på en kjempemorsom og heseblesende film som gnistrer av fortellerglede uten å forlate den trygge feelgood-malen. 

Med en iderikdom som får Petter Smart til å virke smått giddeløs, og med gårdsdyr så sjarmerende at en får lyst til å starte småbruk på den engelske landsbygda. 

Se Sauen Shaun og gjengen: 
NRK viser TV-serien om Sauen Shaun 

Gørr på landet 

Det har altså blitt ganske gørr på landet, hver dag er akkurat lik den forrige, og sauene bestemmer seg for å sette bonden ut av spill, og ta seg en real fridag. 
Men mye kan gå galt når en blander gårdsdyr, gårdbruker, oppbygd frustrasjon, bratte bakker og en campingvogn! 

Bonden ender opp i storbyen med bandasjert knoll og hukommelsestap. 
Det har ikke gårdsdyra samvittighet til å leve med. 
Og ledet av den snartenkte og modige Shaun, stikker både gjeterhund og saueflokk til sentrum for å finne sjefen. 

Festlig forutsigbart 

Shaun er en kul sau. 
Og han kler å få boltre seg som gatesmart helt i en hel spillefilm! 
Fortellingen er passe lang, og selv om vi vet akkurat hvor historien skal til slutt, er det knallartig å være med på turen. 

Jeg hylflirte flere ganger, og var ikke mer følelsesmessig hardhaus enn at en flokk godnatta-syngende sauer, langt fra hjemmets lune halmsekker, fikk tårene til å trille nedover kinnet mitt. 

Regissørene Mark Burton og Richard Starzack har gjort en fantastisk jobb med saueskaper Nick Parks (Wallace and Gromit og Creature Comforts) herlige univers. 
Spesielt er detaljrikdommen i modellene og kulissene beundringsverdig. 

I likhet med TV-serien er all kommunikasjon, både mellom dyr og mennesker, begrenset til lyder, gestikulering, mimikk og lett peking mot tekst. 
Et uvanlig grep for en kinofilm, men jeg savner ikke dialogen et sekund. 
Det er utrolig hvor mye en får sagt med et velplassert «hnnng» og andre gode lydord. 

For hele familien 

Sauen Shaun byr på en herlig blanding av satire, situasjonskomikk, slapstick og godt humør. 
Det gjør også at det er masse å glede seg over både for liten og stor. 

Den er førskolevennlig, med tydelige figurer og mye hjertevarme, samtidig som den gir sofistikerte nikk til både filmelskere, gårdbrukere og Some-forståsegpåere. 
Alt fra enkel «dør rett i annsiktet»-humor til en smattende katteversjonen av Hannibal Lecter fra Nattsvermeren! 

Med et oppløftende soundtrack, en enkel og fengende historie, elskelige gårdsdyr og masse god humor, er Sauen Shaun en meget vellykket familiefilm. 
Den makter også å lage en ny vri ut av ordtaket «borte bra, hjemme best», og den klarer å fortelle en hel del om oss mennesker — uten at noen sier et kløyva ord. 
