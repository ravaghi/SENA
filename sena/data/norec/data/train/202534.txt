Hitachi BX-35E
Dette kameraet fra Hitachi byr på hele 25x optisk zoom, men skuffer på et par essensielle punkter. 

BX-35E fra Hitachi er bra spekket på papiret. 
25x optisk zoom lar deg komme veldig nærme det du filmer, og med en quickstart-modus på ett sekund burde det være store muligheter til å fange øyeblikket når du har dårlig tid. 
Det er imidlertid en sannhet med modifikasjoner. 

Ujevnt oppstartstid 

For vi opplevde nemlig opp til flere ganger at kameraet brukte veldig lang tid på å aksessere DVD-plata, til tross for at kameraet kunne stå fjellstøtt på et stativ med en finger som bare lirket over bryteren. 
Når dette skjedde, måtte vi stå i femten sekunder og vente, og det kan ofte være kritiske sekunder som man ikke har råd til å miste. 
Andre ganger startet det på 3-4 sekunder uten at vi helt klarer å finne noe system på når det går raskt og når det går tregt. 

Kameraet støtter en del forskjellige DVD-formater; både DVD-RAM, DVD-RW, DVD-R og DVD+RW. 
Stillbildene lagres på SD-kort, men med en oppløsning på 640x480 og en ikke alt for god bildekvalitet begrenser det seg kun til webbruk. 
Kameraet har også støtte for S-video ut, og kommer dessuten med norsk manual som ikke er tilfelle for så veldig mange andre. 

Lading av batteriet skjer i en egen batterilader, og det følger med et "ekstrabatteri" tilkoblet en ledning som kan settes inn for å bruke kameraet via strømnettet. 

Lett å være uheldig 

Kameraet har et hjul ved tommelen som fungerer som av/på-knapp og bytting mellom ulike modi. 
Den har et lite definerte "hakk", og det er derfor lett å være uheldig ved å få dratt den til stillbilder i stedet for til filming. 
Batteriet sitter på baksiden likt de fleste av de andre kameraene, og okularet kan trekkes ut slik at det ikke er i veien. 
På toppen finner vi en zoomkontroll som vi gjerne skulle sett var plassert litt lenger frem, og en avtrekkerknapp for å ta stillbilder. 
Hurtigstartsfunksjoner finner vi også her, og en hurtigoppstart på ett sekund er veldig bra. 

Navigasjonsmessig er det litt knotete å bruke kameraet, fordi det har knappene plassert på siden og ikke bak. 
Navigasjonspilene er organisert rundt et hjul, der vi også finner knapper som brukes i forbindelse med avspilling. 
Fokus og eksponeringsfunksjon finner vi bak LCD-skjermen, på knapper som er "flate", og det er vanskelig å bruke dem samtidig som kameraet holdes rett når du filmer. 

LCD-skjermen er for øvrig i 16:9-format, og har en liten ulempe siden "grepet", når du skal åpne den, sitter på undersiden av kameraet, noe som ikke er så enkelt når kameraet er plassert på stativ. 

Mye støy og fargespill 

Når vi filmer, legger vi merke til at bildekvaliteten er ganske laber. 
Spesielt i dårlig lys får vi fryktelig mye støy og fargespill, og autofokusen er ganske treg, også i dagslys. 
I svakt lys får den store problemer, og på et par av testene vi kjørte sent på kvelden ble det strykkarakter. 
Kameraet er riktignok ganske raskt på omstillingen fra lys til mørke, men her er forskjellene såpass små at det ikke spiller noen vesentlig rolle. 

Heller ikke lyden er noe å rope hurra for. 
Til å være et DVD-kamera er det ganske mye støy fra drivverket, og støy av typen "yyyyt-yyyyt" (disc-aksessering) er nesten mer irriterende enn den jevne duren fra miniDV-kameraene. 

Det ble med andre ord en heller dårlig opptreden for BX35E sammenlignet med de andre kameraene i denne testen, og selv om prisen er blant de laveste, finnes det bedre kjøp som koster omtrent det samme. 
Heldigvis for Hitachi gikk det bedre for det andre kameraet de hadde med i denne testen. 

Hitachi GX3100E >> Best i test 

Tilbake til testforsiden 
