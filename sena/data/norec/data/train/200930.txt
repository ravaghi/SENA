Sony Xperia Tablet Z
Endelig viser også Sony at de kan lage gode nettbrett. 

I en verden av kjedelige, like nettbrett, gir Sony oss en wow-følelse av de sjeldne med sitt nye nettbrett Xperia Tablet Z. 

Det skyldes først og fremst at det er utrolig lekkert og lett, men Tablet Z er mer enn bare et vakkert utseende. 
Det meste andre klaffer også, både hva gjelder skjerm, ytelse og funksjonalitet. 

Er du ute etter et godt Android-nettbrett, er Sonys alternativ etter vår mening et av de beste akkurat nå. 

En designklassiker? 

Tablet Z deler det samme lekre, flate designspråket med Sonys Xperia Z-mobil. 
Den er rektangulær med avrundede kanter, og er minimalistisk og stilig på sin egen særegne måte. 

Nettbrettet er imidlertid ikke bare pent å se på, det ligger også behagelig i hendene. 
Baksiden kommer i et matt gummiaktig materiale, så man får et godt grep. 

Og så er det utrolig tynt og lett, bare 6,9 millimeter og 495 gram, og det uten at den føles ut som et billig leketøy. 
Det er det ikke mange andre som får til, i hvert fall ikke i kategorien plast-nettbrett. 

Apples iPad er laget i mer eksklusive og robuste materialer, men det spørs likevel om ikke japanerne har skaffet seg en designklassiker med sin Tablet Z. 
Det er en totalpakke som bare funker. 

Ikke skarpest 

Tablet Z har en 10,1-tommer stor skjerm med 1920 x 1200 pikslers oppløsning. 
Skjermen er ikke like høyoppløst som eksempelvis Nexus 10 eller iPad 4, men er likevel av ypperste klasse, skarp nok og med svært god fargegjengivelse og innsynsvinkel. 

Skjermen er i 16:10-format, noe som er ypperlig til å se se film, men til mer generelle oppgaver som surfing, lese epost og bøker kan det bli for bredt (i landskapsmodus) eller smalt (i portrettmodus). 
Her er fremdeles 4:3 det beste alternativet, synes vi, selv om det nok vil være delte meninger om akkurat det. 

Ekte surfefjøl 

Det som skiller Sonys nettbrett mest fra konkurrentene er at det er støvtett og dessuten vanntett ned til en meter i opptil 30 minutter. 
Det betyr at du kan ha det med i badekaret eller ut på båten uten å være redd for at det blir ødelagt sånn umiddelbart. 

For noen vil dette være en uvurderlig egenskap, men vi opplever det som en gimmick. 
Nettbrettet er ikke laget spesielt mer robust enn andre, og dessuten innebærer det at alle innganger er tettet igjen med gummiplugger, noe som gjør det ekstra knotete når du skal koble til ladekabel eller ta inn eller ut minnekortet. 

Brukervennlig Android 

Xperia Z kjører Android 4.1.2 med Sonys eget skall på toppen. 
Japanerne har ikke fjernet seg så altfor langt fra originalen til Google, noe vi liker godt. 
De har likevel satt sitt preg på brukergrensesnittet, og blant annet valgt å legge hjem-, tilbake- og fleroppgavekjøringknapp nederst til venstre på skjermen, mens varselmenyen er nederst til høyre. 

Noe vi liker veldig godt er at du på en menylinje øverst kan legge snarveier til fire apper du bruker mest. 
Så slipper du å bla til rett hjemskjerm for å åpne nettleser, Facebook og lignende. 
Brukergrensesnittet er dessuten enkelt å tilpasse hva gjelder oppsett av apper, samt at du også kan velge mellom flere lekre innebygde temaer. 

Det følger også med en rekke Sony-apper for avspilling av medieinnhold samt Music Unlimited-streamingtjenesten for den som ønsker å bruke det, selv om vi synes det finnes bedre tredjepartsalternativer i Spotify, WiMP, Netflix og så videre. 
På lydfronten er for øvrig de innebygde høyttalerne ganske bra, klar og fin lyd dersom du holder hendene på rett sted. 

God ytelse 

Selv om Android-varianten er brukervennlig nok, virker det som om tilleggene påvirker ytelsen i negativ retning. 
Det fløt ikke like bra som vi hadde håpet på mellom hjemskjermer, spesielt på hjemskjermer hvor de innebygde widgetene befant seg. 

Surfeopplevelsen var heller ikke smertefri, og det tok lenger tid å laste inn nettsider i den innebygde nettleseren enn på for eksempel iPad 4. 
Det er ikke et helt ukjent fenomen på Android-fronten. 

Tablet Z er likevel et kjapt nettbrett ellers, og kom godt ut i våre ytelsestester, helt der oppe med de aller raskeste. 
På innsiden sitter en firekjernet Qualcom-prosessor på 1,5 GHz og 2 GB RAM. 
Det mestrer både spill og video som seg hør og bør. 

Batteritiden, da? 

Batteriet er på 6.000mAh, og selv om det er lite sammenlignet med andre nettbrett i samme størrelse, opplever vi kapasiteten som god. 
Med under normal bruk der vi surfet på nettet, sjekket Facebook, hørte på musikk og den slags, holdt den en hel dag med syv prosent igjen ved leggetid. 
Den holdt i seks timer og 25 minutter ved streaming av video fra HBO Nordic-appen. 

Som sin mobil-lillebror har Xperia Tablet Z en egen «Stamina»-modus som skrur av datatrafikk når skjermen ikke er i bruk. 
Det gir en ganske god standby-tid, selv om det innebærer at du går glipp av visse varsler eller oppdateringer. 
Ladetiden er seig - på nærmere seks timer med den medfølgende strømadapteren. 

Kan brukes som fjernkontroll 

Du får Xperia Tablet Z med 16GB lagringsplass, hvorav rundt 11 GB er tilgjengelig for bruk. 
Vi skulle som vanlig ønske oss mer, men det er mulig å utvide med minnekort på opptil 64 GB. 

Nettbrettet kan også skilte med funksjoner som FM-radio, NFC, Bluetooth 4.0 og en IR-port. 
Sistnevnte gjør at du kan bruke det som fjernkontroll til TV-en, pvr-boksen eller hjemmekinoanlegget, og det må ikke være fra Sony engang. 

På baksiden finnes det et 8MP-kamera, og kort fortalt: det duger aller best utendørs i svært godt lys, og ikke så mye på en mørk sommernatt. 
Det gjør imidlertid ikke så mye med tanke på hvor tåpelig det fortsatt ser ut å ta bilder med et nettbrett. 
Det har også et 2MP-kamera i fronten som du kan bruke til videochatting. 

Konklusjon 

Xperia Tablet Z er uten tvil Sonys beste nettbrett hittil. 
Det ser rålekkert ut, byr på god ytelse og har en ypperlig skjerm og en del andre kjekke funksjoner. 
Og så kan du ha det med i dusjen. 

Vi hadde likt det enda bedre om det kjørte nyeste versjon av Android, og alt det fine det fører med seg. 
Vi kommer fremdeles ikke helt utenom det faktum at det fremdeles er en del apper som ikke er ordentlig tilpasset nettbrett på Android-plattformen, selv om det strengt tatt ikke er Sony sin feil. 

Prisen ligger på cirka 4.000 for modellen med Wi-Fi, og cirka 5.000 for modellen med mobilt bredbånd som støtter norsk 4G. 
Det er en helt overkommelig pris for et nettbrett av denne kvaliteten, så totalt sett har vi vanskelig for å ikke gi Tablet Z vårt anbefalt-stempel. 

Det beste alternativet? 
Vi setter en knapp på Google Nexus 10, som har en høyere oppløst skjerm og koster mindre, rundt 3.300 kroner. 

Sony Xperia Tablet Z SGP311 
