Canon Ixus 300 HS
Kompakt, morsomt og lett å bli glad i. 

Få andre kameraserier kan vise til like stor suksess som Canons Ixus-serie. 

Det første digitale Ixus-kameraet hadde 10-årsjubileum i år, og bød på 2x optisk zoom med 35mm vidvinkel. 
Det veide 190 gram, hadde en sensor med 2,1 megapikslers oppløsning og skjermen var 1,5 tommer diagonalt. 
Maksimal ISO var 100, og kameraet kostet rundt 8.000 kroner ved lansering. 

Nå, 10 år senere, er det Ixus 300 HS som er den nye toppmodellen. 
Det har fem ganger så høy oppløsning, fire ganger så stor skjerm, dobbelt så lang zoom og bedre vidvinkel. 
Det kan dessuten ta bilder med ISO-verdi opp til 3200 og koster snaue 3.000 kroner. 

Under følger spesifikasjonene: 

Den største nyheten denne gangen er at Ixus 300 HS er det første kameraet med, nettopp HS. 
Dette er en betegnelse Canon bruker for å indikere high speed, der kameraer med HS-systemet vil ha en bakbelyst CMOS-bildebrikke og prosessering med Canons Digic IV-prosessor. 

Ellers ser vi at kameraet har et lyssterkt objektiv på vidvinkel (28mm) med blenderåpning på f/2,0. 
Flere konkurrenter har nå 24mm vidvinkel i sine kompaktkameraer, noe også Canon har i sin Ixus 200 IS. 

Konstruksjon 

Det nye Ixus-kameraet er jommen en delikat liten krabat. 
Kameraet er lite uten at det går ut over brukervennligheten, og den matte overflaten gjør at kameraet ligger svært godt i hånda. 

På toppen finner vi utløserknapp med zoombryter rundt, av og på-knapp og en tredelt skyvebryter for å bytte mellom videoinnspilling, helautomatikk og en mer manuell modus der du selv kan justere en rekke parametere. 
Akkurat denne bryteren opplever vi som litt tuvlete, og det krever en viss presisjon for å sette kameraet i "manuell" modus. 

Baksiden av kameraet er ganske minimalistisk. 
Skjermen dekker rundt 80% av flaten, og det er kun tre knapper og et hjul ved siden av. 
En knapp for å se på bilder/videoopptak (avbrytes ved å trykke utløseren halvveis ned), en for å hente frem menyen og en set-knapp. 

Hjulet rundt den siste knappen er taggete og kan både trykkes på og roteres. 
Ser du på bilder kan du snurre hjulet rundt for å bla fort i bilder, og du kan bruke det for raskt å justere f.eks. lukkertiden i tilhørende modus. 
Hjulet oppfører seg også som fire piltaster, med hurtige valg for å slå av og på blits, makrofotografering, eksponeringskompensasjon og endring av hva som vises på skjermen. 
Vi hadde helst sett at i hvert fall én av knappene lot seg omprogrammere til f.eks. 
ISO eller selvutløser, og det skal også sies at trykkpresisjonen kunne ha vært litt bedre - det hender at man er uheldig og trykker ned hjulet når man egentlig bare hadde tenkt til å snurre det rundt. 

På siden av kameraet finnes utganger til USB og HDMI, og både batteriet og minnekortet ligger godt beskyttet under en luke i bunnen, med en ekstra tapp som holder batteriet på plass. 
Stativfestet er plassert rundt 40% fra den ene siden, men ikke midt under objektivet. 

Vi har laget en liten video som presenterer produktet: 

Brukervennlighet 

Deler av Canons Ixus-suksess kan settes på brukervennligheten. 
300 HS er intet unntak - de aller fleste vil ha få problemer med å betjene dette kameraet. 

Hovedmenyen er på norsk og er delt opp i to; fotoinnstillinger og kamerainnstillinger. 
Via førstnevnte kan du angi fokustype, (de)aktivere bildestabilistor, angi hvor lenge du vil se bildet du nettopp tok etc. 
I den andre menyen kan du formattere minnekortet, angi tidspunkt og dato og den slags. 

Samtlige funksjoner har også hjelpetekst knyttet til seg. 
Riktignok er bare én tekstlinje tilgjengelig, så du må vente litt før neste linje vises. 

Et trykk på funksjonsknappen henter frem flere innstillinger, som sceneprogrammer, ISO-verdi, lysmåling etc. 
Trykker du den en gang til, velges det du har merket, og så får du mulighet til å endre verdien. 
Det hele er lettfattelig og konsistet, og Canon har virkelig finpusset dette grensesnittet med tiden. 

I avspillingsmodus kan hjulet som nevnt brukes for å bla kjapt i bildene (jo fortere du snurrer, jo fortere blar du). 
Det er også mulig å endre visningstype slik at du med en gang får se utsnittet rundt der autofokusen slo inn, og du også kan zoome inn akkurat i dette utsnittet (se bilde til høyre). 

Funksjoner 

Ixus-kameraene har lenge hatt begrenset utvalg med tanke på funksjoner, men det blir stadig bedre. 
300 HS kan nå by på både blender- og lukkerprioritet, og du kan sette lukkertiden manuelt fra 15 sekunder til 1/1250s. 

I tillegg har Ixus-kameraet en god håndfull andre muligheter. 
Her er noen høydepunkter: 

Bildeeffekter - miniatyrbilde (fake tilt-shift, sjekk eksempel i bildespesialen lenger ned), fargeisolering (bevar én farge og gjør resten sort/hvitt - fungerer også på videoopptak i HD), fisheye etc. 
Vi hadde helst sett at dette lot seg påføre bilder du allerede hadde tatt, eller at to utgaver av bildet ble lagret - ett med og ett uten filter.Blunkeaktivert selvutløser 
- Fyrer ikke av selvutløseren før du gir signal, dvs. blunker, og dette fungerer ganske bra. 
Du kan også få selvutløseren til å slå til når et nytt ansikt vises i bilderammen (altså når du har løpt på plass), eller når personen du skal ta bilde av smiler.Forstørret visning av fokusområde 
- Gjør at det er lettere å sjekke at fokus er gjort riktig. 
Fungerer både i opptaks- og avspillingsmodus.Kontinuerlig fokus 
- Fint for objekter i bevegelse - autofokusen jobber videre når du holder utløserknappen halvveis nede.Film i 240 bilder pr sekund 
- Det gjør at 1 sekund med film spilles av på 8 sekunder når du ser på - supersaktefilm var faktisk en svært populær funksjon da vi hadde med kameraet på hyttetur og skal ikke undervurderes! 

Her er et lite eksempel på høyhastighetsfilmingen i praksis (Arne hakker veldig fort, altså!): 

Ytelse 

Ixus 300 HS er kjapp i skøytene, noe som bare skulle mangle for et kamera med high speed-forkortelse i produktnavnet. 
Kameraet er blant de raskeste lommekamerane på seriefoto, og selv om vi ikke klarte å oppnå 3,7 bilder pr sekund som i spesifikasjonene, klokket vi inn 27 bilder på 10 sekunder i jevnt tempo. 
Er du villig til å ofre oppløsningen og tar bilder med 2,5 megapiksler (fremdeles godt nok til 10x13-utskrifter) skuffer kameraet unna hele 8 bilder i sekundet. 

Oppstartsiden målte vi til ca 1,4 sekunder - også dette veldig kjapt. 
Ellers opplever vi at kameraet stort sett fokuserer normalt raskt for denne type kamera, men uten å briljere. 
Autofokusen får også litt problemer når du skal fokusere på ensfargede flater (naturlig med kontrastbasert autofokus). 

Utløserforsinkelsen uten blits målte vi til mindre enn et tidel (i praksis neglisjerbart), men vi måtte vente 0,4 sekunder fra vi trykket til bildet ble tatt når blits var aktivert. 
Det er ikke blant de kjappeste. 

Å bla i bilder kan gjøres opp til ca 12 pr sekund, og batterilevetiden er oppgitt til 250 bilder etter CIPA-standarden, som er på det jevne for denne typen kamera. 

Bildekvalitet 

Det er lett å like de fargerike bildene fra Ixus-kameraene, og for all del - til visning på skjerm, utskrifter i 10x13 eller A4 er bildekvaliteten god nok. 

Et minus er dog at kameraet ofte overeksponerer og brenner ut høylysene i kontrastfylte situasjoner, som du selv må kompensere for ved å bruke knappen for eksponeringskompensasjon: 

I testperioden har vi brukt kameraet side om side med blant annet Panasonic Lumix TZ10 og Nikon S8000 (test kommer), og det er ingen tvil om at Canon-kameraet er det med størst feilrate med tanke på akkurat dette punktet. 

Inspiserer vi nærmere, ser vi også at prosesseringen fjerner detaljer fra bildet allerede ved den laveste ISO-verdien, ISO 125. 
Under ser du et 100% utsnitt: 

Som sagt er dette svakheter du først og fremst vil avsløre ved 100% visning på skjerm. 
Vi har sett på bilder tatt med Ixus 300 HS på en relativt stor flatskjerm, og ikke en gang der er dette noe du vil tenke over. 

På høyere ISO-verdier gjør kameraet det ganske godt. 
Det er lite støy i bildene, og detaljnivået forsvinner ikke like dramatisk ved høyere ISO-verdier som det gjør hos mange konkurrenter. 
Her er for eksempel et bilde tatt med ISO 3200: 

På dette punktet gjør 300 HS det bedre enn svært mange konkurrenter. 
Husk også at et såpass lyssterkt objektiv (f/2,0) vil tillate deg å bruke halve ISO-verdien i forhold til hva du må bruke ved f/2,8. 

Optisk opplever vi kameraet å relativt beskjeden tønneforvrengning på vidvinkel, men noe synlig kromatisk feilbrytning. 
Skarpheten avtar også markant ut mot kantene. 

Med andre ord 
- Ixus 300 HS er god på høye ISO-verdier og tar jevnt over bilder med fine farger med litt ekstra varme i, men eksponeringskompensasjon bør brukes ofte (spesielt utendørs), og detaljnivået burde ha vært bedre på lave ISO-verdier. 

Se bilder tatt med kameraet under: 

Ixus-kameraene har lenge vært blant de aller beste med tanke på videokvalitet. 
Nå skal det sies at enkelte konkurrenter tilbyr 1080p-filming (300 HS har "bare" 720p), som f.eks. Sony Cyber-shot DSC-WX1 og HX5, og at også kvaliteten på videooptak gjort med disse kameraene er bedre. 
Allikevel 
- Canon skuffer ikke og gir oss meget god kvalitet; helt fint til å fange hverdagslige øyeblikk og se direkte på TV. 

Her er et videoeksempel: 
Video tatt med Canon Ixus 300 HS (44MB) 

Konklusjon 

Ixus 300 HS er en liten godbit. 
Det er lite og lekkert, med matt finish (i hvert fall den sorte versjonen), som gjør det godt å holde i. 
Kameraet har fått muligheter for blender- og lukkerprioritet, starter raskt og presterer meget godt på seriefoto. 

I tillegg har 300 HS en del morsomme funksjoner innbakt, som muligheten for å lage "miniatyrbilder", filme med 240 bilder pr sekund og bevare kun én farge i bildet. 
Det er lett å bruke og tar stort sett fine bilder, men inspiseres de nærmere, ser vi at prosesseringen går ut over detaljnivået allerede på laveste ISO-verdi. 
Vi skulle også ønske oss en bedre lysmåler i kameraet, siden mange av utendørsbildene resulterer i utbrente lystoner. 

Allikevel - som et pek-og-trykk-kamera å ha med seg i veska, er Canon-kameraet jevnt over såpass bra at vi gir det vårt anbefalt-stempel, selv om vi helst skulle ha sett at kameraet kostet en femhundrelapp mindre. 
Det finnes kameraer med hvassere vidvinkel, med bedre bildekvalitet og med mer avanserte funksjoner, men få klarer å kombinere alt og treffe målgruppen såpass godt som Canon gjør med 300 HS. 

De aller fleste vil bli godt fornøyd. 
