The Decemberists «The Hazards of Love»
(Rough Trade / Indie Distribution) 

Ambisiøs nedtur. 

The Decemberists gjennombrudd «The Crane Wife» fra 2006, er ikke bare et strålende popalbum, men også en lyrisk tidsreise spekket av billedlige godbiter. 
Det føles således helt naturlig at bandet tar steget videre med et rendyrket konseptalbum. 
Desto mer skuffende er det at musikken har måttet vike i møte med ambisjonene. 

For et konseptalbum trenger ikke bare en fascinerende historie. 
Gode melodier er en forutsetning for at lytteren skal være villig til å følge med. 
Men låtskriver Colin Meloy virker for opphengt i konseptet, og klarer ikke å tangere perler som «Yankee Bayonet» og «O Valencia» fra «The Crane Wife». 

Paradoksalt nok er det platens mest konseptuelle låt som fungerer best. 
«The Wanting Comes In Waves/Repaid» er en fabelaktig potpurri av riff og melodier flettet sammen i et nesten syv minutter langt progrockmesterverk. 
Potensialet er der altså, men The Decemberists har ennå litt igjen før klassikeren er i havn. 

ANBEFALTE KJØP: 
«The Hazards Of Love 2», «Isn't It a Lovely Night?», «The Wanting Comes In Waves/Repaid», «The Rake's Song». 
