Med smil i stemmen
Rigmor Victoria Flatebøs musikk ble introdusert som eksperimentell elektronika på P3s Urørt-scene, men det eksperimentelle må i tilfelle være å trekke gamle instrumenter som kassegitar og cello inn i det elektroniske landskapet. 

Elektronikken begrenser seg derimot til et rytmefølge som skurrer i bakgrunnen. 

Etter sigende tilbringer Stavanger-artisten vinteren i varme strøk der hun skriver sine sanger, og hun synger vekselvis på spansk og engelsk. 
I går kveld åpnet hun med «Triste», sangen som har fått godt med spilletid på P3, og fortsatte i mer eller mindre sammen stilen. 

Musikken bringer tankene hen på en brasiliansk strand eller en solrik sydenøy, og stemmen er behagelig varm — til avveksling fra de senere års talløse kvinnevokalister med elektronisk kulde. 

Rigmor smiler mot deg, og hun synger søte sanger om sprø krabber. 
Hun gir løfter om at vi går mot varmere tider, noe som føles godt og trøstende akkurat nå. 
