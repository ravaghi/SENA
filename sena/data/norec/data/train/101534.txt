Filmanmeldelse:Den høflige psykopaten 

Stillegående men intens; «Den tyske legen» er en thriller som ikke er en thriller – en knallgod film. 
Vi befinner oss i Patagonia sør i Argentina tidlig på 60-tallet, landet hvor en rekke kjente naziforbrytere søkte tilflukt etter krigen, ganske greit beskyttet av president Perón. 
Filmen handler om den verste av dem alle, «dødsengelen» Josef Mengele som vi møter under dekknavnet Helmut Gregor. 
Skuespiller Alex Brendemühl ligner veldig på noen bilder som eksisterer av originalen og leverer et grymt fascinerende portrett av naziforbryteren som den høflige, innyndende psykopaten. 

Han snor seg inn på en argentinsk familie på vei til å åpne hotell i vinteridyllen Bariloche, litt i overkant interessert i den 12 år gamle datteren. 
Fascinasjonen går begge veier, jenta dras mot den eksotiske legen med hans spennende instrumenter og teorier. 
Interessen for jenta blir ikke mindre da han finner ut at hun er for tidlig født og er kortvokst for alderen. 
Den beryktede legen manipulerer moren til å bli med på eksperimenter som skal få datteren til å vokse. 
Familien i filmen er fiktive karakterer, uten at det føles påklistret når moren nedkommer med tvillinger (Mengeles grusomme eksperiment på mennesker i Auschwitz innbefattet ikke sjelden forsøk på tvillinger). 
Argentinas ganske åpne armer overfor det forrige århundrets verste forbrytere konfronteres uten store fakter, noe som gjør det desto mer ubehagelig. 
Hitlers fødselsdag feires årlig på den tyske skolen i småbyen, noe som vises i korte glimt fra fotoalbum. 
Skolen i filmen er basert på en som eksisterte i virkeligheten, hvis rektor ikke ble avslørt som naziforbryter før i 1994. 
Historie og fiksjon kombinert sømløst og intelligent, «Den tyske doktoren» er en film som sakte suger tak i deg og holder deg fast. 

ØYSTEIN DAVID JOHANSEN 
