Meadow:«Blissful Ignorance» 

(Hecca Records/Musikkoperatørene) 

Melodisk saksofontrio 

Bak navnet Meadow skjuler seg en trio av Europas fremste jazzmelodikere, norske Thomas Strønen på trommer og saksofonist Tore Brunborg, sammen med engelske John Taylor på flygel. 
På «Blissful Ignorance» er det i hovedsak Brunborgs komposisjoner som fortolkes. 

Låtmaterialet er antydende og åpent, som den innadvendte «Kirstis tårer», noen ganger er det en sterk melodi som vokser frem, som den gospelaktige «Will», sistnevnte signert Strønen. 

Musiseringen gir ro til hver en klanglig detalj, melodiske linjer får tid til å synge i rommet. 
Her er lite show off og umotiverte raske løp, men en lydhør, fokusert tilnærming der hver tone er veloverveid. 

I alt det vakre og innadvendte bryter det også frem øyeblikk av lekent samspill. 

ANBEFALTE KJØP: 
«Blissful Ignorance», «Kirstis tårer», «Meadow», «Will», «Ritual» 
