Deilige countryduetter
Ung countrystemme møter 45 år eldre hvisking. 

Kendel Carson: 
"The lost tapes of Suzanna Hamilton/The Calgary sessions" (Last Train) 

78 år gamle Chip Taylor er en av de beste visesangerne vi har, og han samarbeider også godt. 
På 2000-tallet ga han ut plater sammen med Carrie Rodriguez, før han senere samarbeidet med en annen kvinnelig vokalist og felespiller; Kendel Carson fra Calgary. 

Det var Carson han hadde i tankene da han jobbet med manuset til en film om en countrysanger fra 70-tallet. 
Taylor og Carson spilte inn sanger til lydsporet, før de senere gikk i studio på nytt og spilte inn flere. 

Filmen "The lost tapes of Suzanna Hamilton" så aldri dagens lys, men nå gis musikken ut sammen med de påfølgende opptakene kalt "The Calgary sessions", 17 kutt i alt. 

Sangene står utmerket på egenhånd, og duettene er nydelige. 
Jeg skulle ønske det var blitt noe av filmen, for musikken er flott. 

Beste spor: 
"Make me a microphone", "The burning of Suzanna", "Fighting soldier", "Paint me a cowboy", "That's the way it is about true love", "Waiting for dreams", "Anyway the wind blows". 
