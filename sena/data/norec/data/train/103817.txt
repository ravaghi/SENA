Frode Alnæs, Arild Andersen og Stian Carstensen:«Julegløgg. 

Kirkelig Kulturverksted 

God å ha på innerlomma 

I tiden før jul blir vi utsatt for uendelig mye dårlig julemusikk som spys ut av kjøpesentrenes høyttaleranlegg, med kjente julesanger ikledd smakløse arrangementer. 

Da kan det være godt å ha motgift for hånden, som for eksempel «Julegløggen» til Alnæs, Andersen og Carstensen. 

Disse tre, som tidligere har gitt oss «Sommerbrisen», bringer julen ned på jorden, i et swingende brygg av humor og høytid. 
Selv grusomheter som «Rudolf er rød på nesen» blir til å leve med i denne trioens versjon, og vi får lune og menneskevarme versjoner av Prøysens «Julekveldsvise» og «Romjulsdrøm», samt hellige øyeblikk i «Et lite barn så lystelig» og Alnæs' egen «Vitae lux». 

Spilletiden er kort, men det er bare å sette på repeatknappen. 

CARL PETTER OPSAHL 
