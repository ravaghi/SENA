Test:Bose SoundDock Portable 

En gammel klassiker dette, holder den fortsatt mål? 

SoundDock Portable har vært til salgs i flere år allerede, men er fortsatt det bærbare alternativet fra Bose. 
Spørsmålet er selvsagt om den fortsatt holder mål, nå som det har kommet mange nye og spennende konkurrenter. 

Så hva får du? 

Designet er klassisk Bose, enkelt og stilrent. 
SoundDock blir levert med strømledning, fjernkontroll og en lydkabel for tilkobling av andre kilder. 
En ting er likevel sikkert, akkurat som med Philips Fidelio og Zeppelinerne fra B&W;, er det definitivt liten vits å i kjøpe dette anlegget dersom du ikke også har en iPhone eller iPod. 

Foran finner du iPod/iPhone-dokkingen, som i tillegg til å lade enheten din - også spiller av musikken. 
En praktisk detalj her er at selve dokkingen kan vris inn i selve spilleren. 
Dette er er en fordel når du skal pakke SoundDock i kofferten ettersom den blir smalere. 

Enheten har et bæregrep på baksiden som fungerer bra, men merk deg et par ting: 
Skal du ha den med på stranda vil solkremen du har smurt deg inn med også bli smurt over radioen. 
Legg også merke til vekten, for med sine drøye 2,5 kilo er SoundDock mer slepbar enn f.eks. vår bærbare favoritt Philips Fidelio DS7550 som er langt hendigere å ta med seg på tur. 

Lyd, betjening og fjernkontroll 

I vant Bose-stil er lyden stram og nøytral, og den spiller rent selv når du presser den. 
Er du derimot på jakt etter et bassmonster kan du imidlertid glemme den, dette er ikke den spenstigste spilleren for tung rap på høyt volum. 

Heller ikke SoundDock har innebygget radio-enhet, så hvis du vil høre på radio er du altså nødt til å bruke en radioapplikasjon fra AppStore. 
Dette fungerer forøvrig helt utmerket, og selv brukte vi blant annet NRKs radio-apper. 
Siden dette er en bærbar enhet bør du likevel ikke glemme at dette vil koste deg i form av datatrafikk om du bruker den i parken. 

Selve betjeningen på SoundDock er tilnærmet idiotsikker. 
Fjernkontrollen fungerer meget godt, og har antagelig best respons av alle fjernkontroller vi har testet på små musikkanlegg. 
Den reagerer rett og slett umiddelbart, og gjør det til en fornøyelse å skippe låt eller justere volumet. 

På et punkt har imidlertid utviklingen stått stille: 
For SoundDocks fjernkontroll lar deg kun hoppe fram og tilbake i dine allerede opprettede spillelister. 
Dette er det samme som på B&W; Zeppelin, og virker litt passe i dag. 
Vi vil ha det slik Philips har gjort på Fidelio DS9000 (test kommer), der du fritt kan manøvrere deg gjennom iPhonens musikkbibliotek, og ikke bare er låst til spillelistene. 

SoundDock har forøvrig også volumknapper diskret plassert på høyre side, om batteriene på fjernkontrollen skulle gå tomme. 
Responsen på disse burde imidlertid vært bedre. 

Konklusjon 

Det er lett å like SoundDock: 
Du setter iPoden eller iPhonen på plass, trykker på play og musikken kommer umiddelbart. 
Dette er rett og slett en idiotsikker bærbar musikkspiller som fint kan tas med på tur. 

Den oppgitte batteritiden er 3 timer, og det høres lite ut. 
Dette er imidlertid en tid oppgitt hvis du spiller med maksimalt volum, og det vil du neppe gjøre kontinuerlig. 
Selv har vi f.eks. hatt den på i godt over 5,5 time uten problemer - og det synes vi er akseptabelt selv om det ikke er best i klassen. 
(Holder du av-knappen nede på fjernkontrollen lyser det forøvrig opp en pære som indikerer hvor mye du har å rutte med; Rød = mindre enn 20%, gult er mellom 20 - 70%, og grønt er over 70%. 
) 

Prisen trekker likevel ned, for 3.500 kroner føles i dag som litt mye, spesielt sammenlignet med Philips Fidelio DS7550 som fås til cirka 1.100 kroner. 
Den låter riktignok ikke fullt så bra som Bose SoundDock, men det er ikke langt unna. 
Den er også langt enklere å ta med seg, har flere funksjoner og ikke minst har den mye bedre batteritid. 

Her må du altså selv velge hva du setter høyest. 
