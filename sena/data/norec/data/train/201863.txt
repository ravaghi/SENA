Sony DRU-710A
Også Sony er klare med sin 16x brenner, med støtte for Dual Layer. 
Men den er blant de mer kresne når det gjelder plater og hastighet. 

DRU-710A er den syvende generasjonen DVD-brenner fra Sony, og støtter både 16x DVD+R brenning og Dual Layer. 
Den er også den korteste DVD-brenneren vi har testet hittil, ca 3 cm kortere enn BenQ, noe som er en fordel i kompakte PCer som Shuttle osv. 

LES OGSÅ: 

En annen stilig detalj er at det følger med to frontpaneler! 
Standardvarianten er mest forseggjort, med lys bakgrunn og et gjennomsiktig, blålig panel over selve skuffen. 

Den alternative fronten er klassisk enkel i sort, og passer perfekt i rene, sorte PC-kabinetter uten dilldall. 

Det er litt småplundrete å skifte panelet, men med en passe kombinasjon av fingerferdighet, tolmodighet og en liten skrutrekker går det greit. 
Når fronten er montert sitter den til gjengjeld godt. 

Installasjon 

Det var ingen problemer med installasjonen, og alt fungerte uten inngrep i Windows-oppsettet. 

Programvaren som leveres med kommer fra Nero, og inneholder en solid bunt som dekker hele spekteret: 
Nero 6 Express, NeroVision Express, InCD 4, Nero BackItUp, Nero Showtime, Nero Cover Designer, Nero Toolkit, Nero SoundTrax, og Nero WaveEditor. 

Ytelse 

16x plater er rett rundt hjørnet, i mellomtiden tester vi med 8x og 12x plater fra Verbatim og 8x plater fra TDK. 

Noen brennere brenner 8x på 12x, men dette ville ikke Sony-brenneren påta seg. 
Verken TDK eller Verbatim ville den utsette for mer enn 8x. 

Derfor plasserte den seg midt i feltet, med 4:24 (3:40) på 2 GB +R og 5:49 (4:15) på -R. 
På 4 GB brukte den 7:38 (5:43) på +R og 9:05 (6:46) på -R. 
2 GB på +RW brant den på 6:39 (6:32). 

(Tallene i parentes er tiden den raskeste brenneren i testen brukte på denne øvelsen) 

Dual Layer med 8000 MB brant den på 43:08 (26:18) med 2.4x. 

Brenning av vår testfil for CD klarte den på 3:09 (2:40) , som er respektabelt. 
Ripping av musikkCD var svært rask, her brukte den bare 2:38 (2:31), som er fattige 7 sekunder svakere enn Plextor og BenQ . 

Konklusjon 

Sony har laget en solid brenner, som var helt uten nykker. 
Det eneste er at den er kresen på de platene som var tilgjengelige under testingen. 

Derfor vil vi ikke trekke noen bombastisk konklusjon før vi har testet alle de nye brennerne med de nyeste, raskeste platene. 

At der følger med dobbelt sett frontpanel setter vi pris på. 
Muligens har det en sammenheng med at alle våre egne PCer av en eller annen grunn har sort kabinett, eller i hvert fall sort front... 
