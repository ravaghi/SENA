Tankevekker
Regi: 
Saverio Costanzo. 
Med: 
Mohammad Bakri, Lior Miller, Areen Omari. 
Italiensk drama. 
11 år 

Tankevekkende og nærgående drama med en historie som fascinerer, men som er litt for konstruert. 

«To be or not to be» - Shakespeares udødelige formuleringer i «Hamlet», danner på sett og vis utgangspunktet for dette intense dramaet. 
En palestinsk familie insisterer på å bo i sitt eget hus, selv etter at den israelske hær har tatt seg til rette i husets øvre etasjer. 
Familien dyttes inn i første etasje. 
Om natten får de ikke forlate stuen. 
Men husets overhode - far - er lærer, forfatter og intellektuell. 
Han insisterer på at høyverdig moral og ikkevoldelig opptreden en dag vil beseire maskingeværets ildsprutende styrke. 

Stemningen er fortettet. 
Kameraet fanger inn en trykket stemning. 
Hvert enkelt familiemedlem forteller sin opplevelse av beleiringen med enkle uttrykk og bevegelser. 

Likevel gnager det bak i hodet; dette er og blir en tenkt situasjon med mange særdeles gode etiske og moralske aspekter - sett fra en europeers ståsted. 
Detaljene er utmerkede, angsten, usikkerheten og undringen - alt er på plass. 
Men man sitter igjen med følelsen at dette er litt for pedagogisk korrekt tenkt. 
