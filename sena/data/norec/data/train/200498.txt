Star Wars:Empire at War 

SPILLTEST: 
Strategispill og Star Wars er en perfekt kombinasjon, men tidligere forsøk har ikke funket. 
Klarer de det i denne omgang? 
Vi tester. 

Med den geniale variasjonen i enheter, enorme romskip og storslåtte kamper skulle man trodd at kombinasjonen av Star Wars og strategi ville resultere i noe spektakulært tidligere. 
Men nei, vi har sett noen forsøk, men ingenting som imponerte. 
Vi har likevel hele tiden hatt troen på at utviklerne av Empire at War klarer å levere noe nytt og solid, og det har de jammen gjort. 

LES OGSÅ: 

Det mest interessante med spillet er at det utvider det tradisjonelle strategibegrepet. 
Det hadde vært så altfor lett å lage en Command & Conquer lite, og slengt sammen noen AT ATer og stormtropper. 
Men heldigvis hadde utviklerne mer ambisjoner enn som så. 

Empire at War foregår over tre plan. 
Vi har først og fremst oversikt over galaksen, med en rekke planeter som kan og må kontrolleres. 
Enten du spiller som imperiet eller rebellene er nøkkelen å ta over så mange planeter som mulig, plassere styrkene riktig, sende over spioner, smuglere eller dusørjegere og ta over ressursene. 

Ta over galaksen 

De forskjellige planetene gir deg forskjellige bonuser, ikke bare ved at de tjener mer penger for deg, men ved at visse enheter som bygges der er billigere. 
For å unytte en kontrollert planet på den beste måten må du bygge visse strukturer på overflaten som kan bygge bakkestyrker, samt ha en høyteknologisk romstasjon svevende i det ytre rom som spyr ut X-vinger eller Star Destroyers. 

Neste steg fra den totale oversikten over galaksen er romkamper, kanskje den mest fascinerende delen av spillet. 
Når du angriper planeter, er imperiets eller rebellenes (avhengig av hvem du spiller som) første fosvar å engasjere deg i hektiske kamper som virkelig minner om scenene utenfor Dødstjernen i Episode VI. 
Mon Calamari-kryssere og massive Star Destroyers møtes i majestetiske slag mens turbolaserne pumper ut fargerike stråler og hundrevis av mindre skip bekjemper hverandre i umiddelbar nærhet. 

Spillet har faktisk en egen knapp som setter kameraet i et cinematisk perspektiv og gir deg et fabelaktik overblikk over kampene, selv om kameravinklene til tider bommer fullstendig og setter seg fast på en asteroide. 

Også på bakkenivå 

Bakkekampene er spillets tredje element, naturligvis det som ligner mest på ditt tradisjonelle strategispill. 
Men også her løses ting annerledes. 
Du bygger nemlig ikke strukturer og enheter på samme måte, i stedet henter du forsterkninger fra hæren du har skapt i den galaktiske modusen. 
Disse forsterkningene kan bare flys inn på spesifikke punkter, som du må finne og kontrollere. 

Bakketrefningnene har ikke helt den samme imponerende effekten som romkampene, og føles ofte litt mindre dype enn de burde vært. 
Mangelen på mer involverende elementer som erfaringspoeng eller oppgraderinger gjør at bakkedelen av spillet føles noe tam, men det er gøy uansett. 

Som seg hør og bør er det også plass til helter i Empire at War, og både i rommet og på bakken kan du utnytte deres ekstra krefter. 
Heltene er alle de kjente figurene fra filmene, med stemmer levert av overbevisende soundalikes. 

Poenget er at spillet passer ypperlig i Star Wars-universet ved å fokusere på krig, krigsmaskineri og drømmer om å overta (eller redde) galaksen, og ikke tuller rundt med ressurssamling og andre unødvendige aktiviteter. 

Noe for enhver 

Du kan velge mellom to fullstendige kampanjer, én for imperiet og én for rebellene, som forteller engasjerende nok historier og siden av konflikten vi tidligere ikke har hørt om. 
Ved siden av dem kan du delta i en rekke såkalte 
Galactic Conquest-kart, som gir deg som mål å ta over deler av galaksen innen forhåndsbestemt tid, og kan også sette opp en rekke skirmish-kamper. 

Med imponerende integrasjon av tre spillestiler er Empire at War blitt et imponerende bra strategispill, som gjør seg godt fortjent til Star Wars-navnet. 
I tillegg er det visuelle meget bra gjennomført, med ren og detaljert grafikk uansett om du befinner deg i rommet eller på bakken. 
Og naturligvis er lydene hentet rett fra filmene (med unntak av stemmeskuespillere), noe som gjør at troverdigheten ivaretas. 

Til tross for at bakkedelen av spillet ikke alltid når de store høyder, er Empire at War overraskende underholdende, med mye variasjon og massevis av nytenkning. 
Og i tillegg beviser spillet at vi aldri klarer å bli lei Star Wars, så lenge det presenteres riktig. 
Enten du liker PC-strategi eller Star Wars, kan du trygt satse på Empire at War. 
