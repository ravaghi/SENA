Hastverk er lastverk
Like sikkert som at det nærmer seg jul, dukker en ny utgave av «Football Manager» opp. 
Men det er kanskje en idé å gjøre spillet ferdig før man krever penger for det? 

Eller kanskje ikke - «Football Manager» selger vanvittig mye uansett. 
Det er synd, for produktet står dessverre i sterk kontrast til etterspørselen. 

Det er gått et år siden «Football Manager 2007» kom ut, og det var en versjon som holdt veldig høyt nivå. 

Det har naturlig nok vært med på å trigge forventingene foran årets utgave - selv om 2007-versjonen trengte et par såkalte patcher for å fungere optimalt. 
Det er offisielle oppdateringer som kan lastes gratis ned og som retter opp feil og mangler ved spillet. 

Det kan vel egentlig ses på som en slags nødløsning for spill som ikke er skikkelig testet før det slippes på markedet, men hva «Football Manager» angår er det blitt til en uvane det tydeligvis er forbasket vanskelig å bli kvitt. 

For min del er jeg mektig lei av å måtte ta til takke med et spill som «blir bra bare det kommer et par patcher som retter opp de verste feilene». 
Det er rett og slett respektløst av Sports Interactive å la de vanvittig mange tilhengerne måtte betale for noe som ikke kan ses på som noe annet enn en testversjon. 

Det som kanskje irriterer meg mest er at på det året som er gått siden forrige utgave, er ikke forbedringene og de nye elementene imponerende nok til at spillutviklerne skal ha fått så vanvittig dårlig tid til å få det ferdig. 

Jeg skjønner at det er en drøy jobb å holde databasen oppdatert med alle overganger, klubbprofiler og spillerprofiler. 
Veldig mye av dette er imponerende samsvarende med virkeligheten, og det er ikke få spillere jeg har «blitt kjent med» i «Football Manager» før de har slått til i virkeligheten. 

Såvidt jeg vet er det også frivillige rundt om i verden som gjør grovarbeidet i forhold til å oppdatere spillerstallene. 
Men hvis alle disse databaseoppdateringene går på bekostning av selve spillutviklingen, så går vinningen opp i spinningen. 
Jeg trodde ærlig talt jeg skulle få servert noe langt bedre denne gangen. 

Man kan riktignok bestemme størrelsen på gressteppet og forhandle med spillerne om bonusordninger. 
I tillegg er det taktiske opplegget underveis i kampen endret. 

Det er også nå mer analysering fra såkalte eksperter før og etter kampene, men disse ekspertene sitter ikke inne med all verdens kunnskap. 
De har nemlig en tendens til å skryte av spillere som har gjort en høyst middels kamp, og kanskje også knapt nok har vært på banen. 
Stusselig. 

Det er for øvrig gjort noe grafiske grep på spillet og det fremstår som mer delikat, men nå har ikke fansen av «Football Manager»-serien vært spesielt opptatt av hvordan det ser ut - kampene vises tross alt i form av at noen rundinger beveger seg på en grønn firkant. 

Men jeg synes det er positivt at supporterne og styret i klubben du er manager for er mer frempå enn tidligere. 
De har meninger om det meste og stiller krav til deg som manager. 

Det gjør naturlig nok også pressen, men felles for alt er at det blir veldig mye gjentagelser og mer til irritasjon enn glede i lengden. 

Når jeg først er inne på irritasjon, så er det på sin plass å ramse opp noen få av mange andre ting: 

** Jeg har opplevd flere ganger at når to lag med røde drakter har møtt hverandre, har det vært helt umulig å se forskjell på spillerne i den todimensjonale visningen. 
Bånn i bøtta. 

** Før en ubetydelig treningskamp mot en lokal klubb et par divisjoner under var det voldsomt med negative kommentarer fra motstanderens manager. 
Dette reagerte mine spillere voldsomt på. 
Latterlig. 

** Det er så mange annullerte scoringer at det ikke kan betegnes som annet enn komisk. 
Så må man i etterkant svare på spørsmål om hva man mener om situasjonene. 
Selv om reprisen viser at avgjørelsen var helt feil og man svarer det til pressen, så står det at TV-bildene viser at avgjørelsen er korrekt. 

** Man kan kommandere spillerne sine til å holde høyt press, men de bare rygger. 

** Fordelsparagrafen eksisterer tydeligvis ikke hos dommerne. 
Jeg har opplevd en drøss med ganger at spillere kommer alene igjennom, men så må man ta til takke med et frispark på midtbanen istedenfor. 

** Min kjepphest, som jeg tror det aldri vil bli gjort noe med, er at skalaen på børspoengene overhodet ikke brukes. 
I teorien kan en spiller få en karakter mellom 1 og 10, men stort sett brukes det bare 6ere og 7ere med unntak av noen få 5ere, 8ere og 9ere. 
Man kan mene hva man vil om VG-børsen fra eliteserien, men jeg ser INGEN argumenter mot at hele skalen skal tas i bruk. 

** På listen over de beste spillerne i de forskjellige ligaene, er det stort sett bare spisser som innehar de øverste plassene. 
Det er fordi scoringer gir høyere børspoeng og dermed høyere snitt over tid. 
Ikke helt i tråd med virkeligheten, og en hån mot midtbanespillere, forsvarere og keepere. 

Jeg kunne gjort listen mye lengre, men bare det jeg har ramset opp er mer enn nok til at jeg ikke gidder å bruke så veldig mye mer tid på dette spillet - inntil videre. 
Det tristeste er at «Football Manager 2008» hadde vært fantastisk hvis det hadde fungert slik det er ment å fungere. 

Men det er vel egentlig bare å vente på patchene - den første skal etter ryktene være rett rundt hjørnet. 
Sports Interactive-gjengen må jo stå på litt etter å ha sovet på jobben siden jul... 

Noen eksterne linker 
