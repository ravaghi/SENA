Modig
Er det lov å være skuffet over en helt grei film? 

Det sies at man aldri er bedre enn sin siste film. 
I så fall er Pixar per i dag kun en helt grei animasjonsfabrikk, sånn cirka jevnbyrdige med DreamWorks Animation og Blue Sky Studios. 

Modig er nemlig en helt grei film, som forteller en helt grei, men akk så kjedelig historie. 

Det handler om å være unik, følge sitt hjerte og tro på seg selv. 
Du vet, den samme historien som Disney har fortalt i et par mannsaldre. 

Pixar kan så mye bedre enn dette. 
Er det lov å være skuffet over en helt grei film? 

Må rette opp feil 

En prinsesse på det skotske høylandet skal giftes bort til en av tre prinsekandidater. 

Men Merida er ikke interessert i dette, og får en trylleformel av en heks som skal forandre moren. 

Men Merida spesifiserer dessverre ikke hva moren skal forandres til, og resultatet gjør at hun må kjempe med sitt mot, og ferdigheter med pil og bue, for å rette opp det hun har forårsaket. 

Må pirke på historien 

Allerede ved utgangspunktet skurrer det. 
Vår smarte heltinne ber altså en heks om å forandre moren, men gir heksa fritt valg til hva det skal være? 
Det er ikke særlig logisk, og virker som et svik mot personligheten som først etableres. 

Senere gjør hun en elendig jobb med å fortelle omgivelsene hva som har skjedd med moren, selv om det burde være i hennes beste interesse. 

Det er kanskje strengt å pirke på dette, men Pixar har alltid vært tydelige på at historien er det viktigste – story is king. 
Den er ikke god nok her. 

Rødt hår = opprør 

Modig er selvsagt teknisk briljant. 
Å lage digital animasjon hvor det meste av handlingen foregår i skog, må ha vært litt av en utfordring. 
Dessverre måtte jeg se filmen i en sal med store 3D-problemer, så jeg skal ikke kommentere 3D-effekten. 

Men jeg kan kommentere heltinnens knallrøde Unni Wilhelmsen-hår, som virkelig fremstår som hår, ikke som LEGO-aktig plastikk. 
Håret er med på å understreke Meridas opprørstrang og sterke vilje. 

Merida er for øvrig Pixars første kvinnelige hovedfigur i en film, og er skapt av manusforfatter Brenda Chapman, som også er Pixars første kvinnelige regissør. 
Hun ble imidlertid skiftet ut med Mark Andrews midtveis i produksjonen, uten at årsaken er kjent. 

Svært konvensjonell 

Filmen inneholder den sedvanlige miksen av humor, alvor og action. 
Moralen i historien er velbrukt. 
Barn vil bli godt underholdt av filmen. 

Jeg kjedet meg heller ikke. 
Men jeg savner Pixars evne og vilje til å ta sjanser. 
Modig er en fin film, men svært konvensjonell. 

Og nå er ikke det kvalitative forspranget Pixar hadde til de nærmeste konkurrentene særlig stort. 
Når kommer deres neste Wall-E 
