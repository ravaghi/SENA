TEST:Sony Bravia KDL-60W855B 

Den japanske giganten er virkelig på hugget i år, og denne 60-tommeren er et svært godt eksempel. 

Vi ble imponerte da vi testet lillebror W805B på 55-tommer tidligere i år, og konkluderte med at den ga et svært godt bilde for pengene. 
Spørsmålet er selvsagt om mellomklassemodellen W855 på 60-tommer gjør et like godt inntrykk. 

Det korte svaret er ja, og her får du begrunnelsen. 

Hva skiller de to? 

W855B har en noe høyere pris enn W805B, men det fine med dagens prisutvikling er jo at prisene stadig går nedover, og i dag får du denne 60-tommeren til rundt 17.000 kroner. 

Bildemessig er de to modellene ganske like: 
Begge er vanlige full-HD-modeller med 1080p-oppløsning, og det er altså klassiske LCD-TVer med kant-LED-belysning det dreier seg om. 
Begge har den samme bildemotoren (X-Reality Pro & Motionflow XR400), og det er et VA-panel som er brukt. 
VA-panelene har sin styrke på sortnivå, men har også litt svakere innsynsvinkel enn IPS-panelene. 
Her vil nok personlige preferanser spille inn, men så lenge du ikke sitter langt ut på sidene av TV-en, er det i hvert fall noe vi foretrekker. 

Vil du ha 4K-oppløsning i stedet? 
Da må du opp til X9005B eller X8505B, men da blir også prisen høyere. 

Når det gjelder SmartTV-løsninger og betjening av TV-en, er det helt likt, så på dette punktet henviser vi til testen av lillebror W805B for detaljer. 
Merk deg likevel at den lille One-flick-fjernkontrollen må kjøpes som ekstrautstyr hvis du ønsker den. 
Akkurat det synes vi er litt stusselig av Sony – den skulle definitivt fulgt med i pakken. 

Hovedforskjellen mellom de to modellene ligger i designet og TV-lyden. 

For der W805B er plassert i et slankt og elegant TV-kabinett, har denne storebroren fått Sonys nye Wedge-design. 

Det vil si at TV-ens kabinett har fått en slags pyramideform: 
Sett fra siden er det smalt på toppen, mens det blir bredere jo lenger ned du kommer. 

Begrunnelsen er imidlertid god: 
Med et større kabinett får nemlig Sony plass til større høyttalerelementer, og det gir ganske enkelt merkbart bedre TV-lyd enn det både lillebroren og de øvrige konkurrentene klarer å skilte med. 

Som alle andre 2014-modeller er TV-en også klargjort for Sonys trådløse subwoofer til 3.000 kroner. 
Merk deg at den trådløse funksjonaliteten gjør at du okkuperer en av TV-ens USB-innganger, samt hodetelefonutgangen permanent. 
For at subwooferen og TV-en skal kommunisere sammen, må du nemlig sette inn en liten sender med lydinngang. 

Og joda, subwooferen øker definitivt bassfølelsen. 
Hvorvidt den gjør en bedre jobb enn andre subwoofere i samme prisklasse har vi imidlertid ikke oversikt over, og derfor ikke vurdert. 
Siden den er ekstrautstyr har vi heller ikke tatt den med i karaktersettingen av TV-en. 

For selv uten subwooferen er det liten tvil om at TV-lyden er langt bedre enn vi er vant til fra de aller fleste av dagens TV-modeller. 
Ett unntak er riktignok spesialmodellen Philips 55PFS7509, hvor en mindre subwoofer faktisk er inkludert i prisen. 

God TV-lyd altså, men den er likevel ikke i nærheten av å gi oss den filmfølelsen vi får når TV-en er koblet til et dedikert surroundanlegg. 
Her gjelder det altså å kjenne sine egne behov. 

Alt dette gjør forøvrig TV-en tyngre (35 mot 18 kilo på lillebroren, selv om den også er fem tommer større). 
Sett fra siden blir også TV-langt mer massiv, og den egner seg i utgangspunktet best til å stå på stativet. 
Sony legger imidlertid med overganger i esken, slik at veggmontering skal være mulig, forutsatt at veggen din tåler vekten selvsagt. 

Flere bilder av TV-en får du her: 

Bildekvalitet 

Siden vi likte W805 så godt er det ingen overraskelse at vi også liker storebroren. 

Sortnivået oppleves for eksempel som svært godt. 
Dette blir spesielt tydelig når vi vet at dette er en klassisk kant-LED-modell, med de svakhetene teknologien innebærer. 
Litt lysgjennomtrengning fra LED-diodene finnes selvsagt her også hvis du aktivt sitter og leter etter svakheter, men i daglig bruk gjør denne modellen det bedre enn mange av konkurrentene. 

Bildebehandlingen vi kjenner igjen fra lillebroren klarer seg altså fint, selv om denne modellen er fem tommer større: 
Sony har blitt gode på horisontale og vertikale panoreringer, selv i raske sekvenser (sett Motionflow på myk og se selv), og prosessorene er kraftige nok til å gjøre jobben uten å legge til artifakter i bildet. 

Bilder av menyene får du her: 

Selv i «Standard-modus» får du natulige ansiktstoner, mens filmentusiastene vil kjenne seg fint til rette i «Kino-modusen». 
Der er, som vanlig, bevegelseskorrigering slått av, men du kan selvsagt aktivere funksjonene manuelt hvis vil ha glidende overganger også her. 

Det hele minner oss faktisk litt om edrueligheten Panasonic hadde på sine klassiske plasmapaneler, og det er fint å se at Sony ikke har falt for fristelsen til å fikle for mye. 

Vi synes også Sony har valgt en fin grad av skarphet i bildet: 
Det er riktignok ikke like skarpt som hos Philips, men bildet oppleves som skarpt nok, samtidig som det ser naturlig ut. 

Konklusjon 

Vi liker W855 fordi den gjør det den skal uten for mye dilldall. 
Ok, Samsung og LG har fortsatt et forsprang når det gjelder SmartTV-funksjoner, men med Netflix på plass er det meste gjort for mange. 
Trenger du mer, er det uansett like greit å gå for en Chromecast eller Apple-TV. 

Bildekvaliteten er nemlig god, og det er det som teller mest. 
De ekstra fem tommene du får sammenlignet med lillebror W805B gir også et løft, for når sortnivået er på plass kommer også den gode filmfølelsen rett inn i stua. 

Sony Bravia KDL-60W855B 

Hvorvidt kundene vil akseptere at Wedge-designet også gjør TV-en litt mer klumpete enn hos konkurrentene gjenstår å se, men for mange tror vi at den gode lydkvaliteten vil være verdt det. 
