Ned.IT VC8100Z
MINITEST: 
Åtte megapiksler til snaue femten hundre kroner er sjelden vare. 
Men er kameraet godt nok? 

Vi har i det siste tatt en liten titt på kameraer i den nedre delen av prissiktet til rundt 1000-1500 kroner. 
Vi har allerede testet ut Nikon CoolPix L4 og Fujifilm A500, men er kameraet fra Coop godt nok til å tukte de mer kjente merkene? 

Kameraet fra Ned.IT er et OEM-kamera. 
Det vil si at det lages av et opphavsfirma, men brandes av andre. 
Ned.IT fra Coop er identisk med Advent-kameraet fra Elkjøp (Elkjøp er to hundrelapper billigere) 
 faktisk har kameraet rundt tjue forskjellige navn rundt om i Europa. 
Så vidt vi kan se (etter litt Googling) er kameraet egentlig tysk og heter Praktica, men lages i Kina. 

Utvendig virker kameraet for så vidt ganske robust, selv om detaljene hinter om at kameraet er billig. 
Huset er laget av sort plast og er ganske tungt, med sølvfargede knapper som er litt tunge å trykke inn og har et litt billig preg. 
På den positive siden finner vi alle knappene vi ønsker å finne  piltaster for navigering i menyer, en velfungerende zoomkontroll, en knapp for å bytte mellom avspilling/opptak og knapper for både meny, display og bytte mellom film og lyd. 
Positivt er det også at piltastene fungerer som hurtigtaster ved opptak, slik at det er lett å stille blits, selvutløser og makromodus. 
Kameraet har i tillegg åtte forskjellige opptaksprogrammer, og det er også mulig å justere eksponeringskompensasjon, følsomhet og hvitbalanse. 

Objektivet har et zoomområde på 38-108mm (35mm-format), altså snaue 3x optisk zoom. 
På den videste vinkelen er kameraet relativt lyssterkt med maksimal blenderåpning på f/2.8, som dropper ned til f/5.1 ved full tele. 
Ikke uvanlig for et kompaktkamera, men litt i svakeste laget i forhold til de beste. 
Makromodusen har en nærgrense på 4cm, og kameraet støtter følsomhet opp til ISO 200. 
CCD-brikken er 1/1,8 tommer, og det gir en sensortetthet på 210.000 pr. kvadratmillimeter, som selvsagt er i høyeste laget i forhold til støy. 

LCD-skjermen er 2,4 tommer stor, og selv om oppløsningen ikke er oppgitt, tror vi ikke vi bommer veldig om vi gjetter på rundt 115.000 piksler. 
Skjermen har ingen stor innsynsvinkel, men fungerer ellers helt greit, med ikoner for det meste av innstillinger og en generelt god oppfriskningsrate. 
Menyene er noe enkle, men er til gjengjeld lette å navigere i, og det er også mulig å få frem et 3x3-rutenett for assistanse til å ta bilder med det gyldne snitt. 

Ytelsen er et svakt punkt for Coop-kameraet. 
Kameraet bruker fire og et halvt sekund fra det slås på til det er klart til å ta første bilde, og det er det tregeste vi har sett på lang tid. 
Utløserforsinkelsen ligger på et par tideler, og autofokusen er middels rask 
 vel å merke når den virker. 
I dårlig lys opplevde vi ofte at autofokusen ikke klarte å gjøre jobben, og uten hjelpelampe eller manuell fokus er det derfor vanskelig å få til å ta gode bilder i mørket. 
Ved et par anledninger kjempet autofokusen en så hard kamp at kameraet hang seg opp 
 det eneste som hjalp var å ta ut batteriene og putte dem tilbake. 

Det skal også nevnes at kameraet bruker lang tid på å lagre bilder, og at to blitsbilder tok opp mot ni sekunder. 
Kameraet har forresten en seriemodus (uten blits) der fire bilder kan tas med ett sekunds mellomrom mellom hvert bilde. 

Automatikken har også sine problemer; særlig lysmålingen, som vi flere ganger opplevde at bommet totalt. 
Helt greie motiver i normalt dagslys ble plutselig overeksponert så til de grader, mens en lysstolpe mot en relativt grå himmel to minutter seinere ble alt for mørk. 
Himmelen ble også i de fleste tilfeller helt kritthvit. 

Selve bildekvaliteten er heller ikke imponerende. 
Graden av kromatisk feilbrytning er stor, representert av blå kanter på bildet til høyre. 
Automatikken bruker heller sjelden mer enn ISO 50, noen ganger ISO 100, men allikevel blir det mye støy i bildene. 
Bildene har også dårlig dynamikk og mangler litt "punch" i konstrastene, særlig i mørke partier der det blir for lyst. 

Det skal nevnes at videofunksjonen ikke er så ille  litt støyfylte bilder blir det, men 640x480 i 30fps flyter bra, og filmen komprimeres med DivX. 

Konklusjon 

Det er riktignok mange megapiksler til en billig penge, men som vi har prøvd å sette fokus på i det siste, håper vi at antall megapiksler ikke blir hovedkriteriet for hvilket kamera du kjøper 
 det er kvaliteten på megapikslene som teller, og kan du ikke blåse opp bildene i mer enn A4-størrelse uten skjemmende støy og andre artifakter, er det ingen gevinst i forhold til et kamera med halvparten så mange piksler. 

Ned.IT-kameraet er tregt i bruk, det er ustabilt i form av at det låser seg og automatikken (særlig lysmålingen) er spesielt dårlig, med en del rare resultater selv i normalt dagslys. 
I tillegg er skjermen bare gjennomsnittlig bra, autofokusen har store problemer på tele 
 det er i det hele tatt mye å sette fingeren på ved dette kameraet, og vi kan derfor på ingen måte anbefale det. 
