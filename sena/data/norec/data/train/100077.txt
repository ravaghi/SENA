Bjørn Johan Muri & Marilyn Monroe - «I Wanna Be Loved By You» (låt)
(Verve/Universal) 

Frekkhetens nådegave i karaokeversjon. 

Det har vist seg stadig vanskeligere å gjøre noe fornuftig med «Idol»-finalister på platefronten, ergo er det for så vidt prisverdig at man prøver å gjøre noe «annerledes» med fjorårets sympatiske sølvvinner. 

Blodet fryser imidlertid til is når det blir klart hva man har gått for her: 
Marilyn Monroes klassiske sjarmbombe i originaltapning - med innhopp fra Muri på instrumentalpartiene, samt på noen av Monroes linjer. 
Det gamle kompet er erstattet med et nytt, uten at det merkes. 
Og dett var dett! 
Muri behersker sangstilen greit i amatørenes TV-showøyemed, men har på ingen måte den maskuline autoriteten en ekte crooner skal besitte i et platestudio. 
På toppen av det hele er den opprinnelige monomiksen gjort om til en redselsfull falsk stereomiks - ren og skjær aural helligbrøde. 

I en tid da prisen på fossilt brennstoff er et hett tema, må man nesten ta av seg hatten for denne gratisutdelingen av bensin til bålet for alle som synes «Idol» er meningsløs karaokeunderholdning. 
