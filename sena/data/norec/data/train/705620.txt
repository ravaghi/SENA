Corgan:Strippet for all støy 

Han har passert 50 og legger hodet på blokka til Rick Rubin. 
Det er smart. 

William Patrick Corgan: 
"Ogilala" (Martha's Music/BMG) 

Billy Corgan er frontfigur i Smashing Pumpkins, et av 90-tallets store band. 
Siden har det gått tråere, selv om gjenforeningen i 2006 var fruktbar. 

Forsøket med Zwan var heller ingen katastrofe, men solodebuten "The future embrace" i 2005 var noe nær en salgsmessig katastrofe. 
Ikke rart gjenforeningen av Smashing Pumpkins fulgte. 

Nå prøver han seg likevel med et nytt soloalbum, denne gang under sitt fulle navn William Patrick Corgan. 
Han fylte 50 år i mars, og Billy føltes barnslig. 

Rick Rubin er hentet inn. 
Den gamle hip hop-produsenten lagde sitt mesterverk da han strippet de siste platene til Johnny Cash ned til grunnfjellet. 
Han gjør det samme nå. 
Vi får piano, kassegitar, strykere og litt elektronikk. 

Corgans angst og lengsel blottlegges, selv om det selvsagt er et minus at mannens kryptiske tekster er vanskelige å oppfatte selv i denne innfatningen. 

Uansett er åpningen "Zowie" en hyllest til Bowie, noe Corgan har bekreftet. 
Men hva mener han med setningen Cain isn't able to build a superstar? 

Hvis det er det han synger da. 
Det lyder likevel bra: 
Sangen er flott, han synger hudløst og pianoet er alt som trengs. 

På "Processional" får han besøk av tidligere Smashing-kollega James Iha og hans gitar, 17 år etter at de sist spilte sammen på plate. 
En vellykket gjenforening. 

Det tok meg noen runder å få et forhold til denne platen, men etter hvert har flere av sangene bitt seg fast. 

"Aeronaut" og "The spaniards" er derimot merkelige singelvalg. 
For så vidt hørbare, men etter hvert får jeg trang til å hoppe videre. 

Jeg velger heller "Amarinthe" med sin Carpenters-aktige melodi, myke "Mandarynne" og elegante "Shiloh". 

I det hele tatt er det mye bra her, men også en del likegyldig. 

Beste spor: 
"Zowie", "Processional", "Amarinthe", "Mandarynne", "Shiloh". 
