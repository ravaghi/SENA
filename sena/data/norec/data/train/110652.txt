Bo Kaspers Orkester:«8» 

Man kan alltids diskutere hvor lurt der å kalle opp et album etter nummeret det kommer i rekken. 
Rent umiddelbart vekker det bekymring for idétørke, og en viss angst for at Bo Kaspers kan ha mistet gnisten på sine eldre dager. 
Men om de ikke akkurat tar fyr, er det mye varme å spore fra de sympatiske svensker ved denne korsvei. 
Det hviler en skjørhet over hele platen som bæres fram av Bo Sundströms ærlige penn. 
Vokalisten har i løpet av halvannet tiår klart å plassere sine tekster pent blant teten i svenskspråklig poprock, og denne gangen er det melankolien som vies plass. 

Sundströms nære livsbetraktninger får stødige ben å gå på av vakre melodier, og de gamle jazz- og bossa-faktene er tonet ned til fordel for enkel popkunst. 
«8» er intet nytt «På Hotell», men det skal det da heller ikke være fjorten år etter det suverene gjennombruddet. 
Bo Kaspers er voksne nå, men på ingen måte slitne, og makter nok en gang å berøre livsnerven. 

ANBEFALTE KJØP: 
«Innan alt forsvinner», «Brev», «Så enkelt», «Människor er djur», «Jag fann en bok» 
