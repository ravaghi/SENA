Fight Night Champion
Finn frem tigerøyet! 

EA Sports Fight Night-serie har i de siste åtte årene gradvis begynt å etablere seg som nisjens gjeldende institusjon. 

Utgangspunktet for et godt onlinemiljø er fenomenalt. 

Den femte utgaven av Champion bygger videre på merkevarens nokså gode rykte, og kan skryte på seg en bokserstall på over femti lisensierte utøvere. 

I tillegg til en stor mengde moderne machomenn som jeg aldri har hørt om, får vi også klassikere som Mike Tyson, Muhammed Ali og publikumsfavoritten Butterbean. 

Realisme i høysetet 

Min grunnantagelse er at boksing ikke akkurat er den mest appellerende sporten her til lands. 
Navn som Brækhus og Klemetsen er velkjente, men sendetiden er ganske begrenset og proffboksing er til og med forbudt. 
Personlig har jeg sett et par kamper og dokumentarer, men er, slik som med idrett generelt, lite interessert. 
Når det kommer til digital boksing er min entusiasme noe større, og jeg har vært borti alt fra det lite virkelighetstro premisset i Punch Out til tidligere Fight Night-titler. 

EA Sports sikter som vanlig på realisme og treffer ekstremt godt. 
Dette er ikke spillet for de som vil sende motstanderen i taket med super-uppercuts, men noe for deg som brenner for selve sporten. 
Fight Night prøver nemlig å holde det meste intakt. 

Grafikk, fysikk og animasjoner er strålende. 
Noen slag treffer som kanonkuler, mens andre streifer av motstanderes svette og friksjonsløse kropper. 
Det ser skikkelig vondt ut, og du får fort sympati for de slitne og mørbankede bokserne. 

Realismen handler ikke bare om grafikk, men også dynamikk. 
Svake slag, bomming og klemming er helt vanlig. 
Du blir fort sliten og adopterer som spiller en helt ny mentalitet. 

For meg var dette en forbausende overgang, og jeg forstår endelig hvorfor boksere gjør mange av de tilsynelatende kjipe tingene de gjør i ringen. 

Verdens beste opplæring 

Fight Night Champion gjør noe relativt unikt gjennom introduksjonen av en helt ny form for enspillerkampanje, døpt Champion-mode. 
Fortellingen rulles i gang første gang du skrur på spillet, og involverer et relativt klisjéfylt Hollywood-plot, som samtidig fungerer som tidenes beste snikopplæring. 

Du følger den unge boksekometen Andre Bishop gjennom en velprodusert, men billig fortelling om edle verdier, korrupsjon og skitne triks. 

Handlinga er enkel og forutsigbar, men allikevel en god motivator for oss som ikke bryr oss noe særlig om sporten. 

Den absolutt beste kvaliteten ved Champion-modusen, er at det i bunn og grunn er et innføringskurs i spillets mekanismer. 

Du støter på ekstremt karikerte fiender, som eksempelvis bare går etter kroppen, eller har verdens hardeste uppercuts. 
På denne måten har hver kamp et spesifikt “læringsmål”, som hvordan man skal bekjempe en defensiv fiende, eller en som har overlegen utholdenhet. 

Kampsystemet baserer seg på seks grunnleggende slag, som både kan utføres med den høyre analoge spaken og knappene. 
Skrått nedover til høyre vil resultere i en høyrehåndsuppercut, mens en bevegelse til venstre produserer en venstre hook. 
På papiret er dette ekstremt enkelt, men å bli vant til det hele tar minst en time eller to. 

Gode online-muligheter 

Fight Night Champion har en rekke tilgjengelige moduser, men spør du meg er Champion og Online det eneste man trenger. 
Online-modusen er ekstremt velutvikla, og inkluderer et typisk utviklingssystem basert på erfaringspoeng. 
Du spiller med en selvskapt bokser, og etterhvert som erfaringspoengene ruller inn, kan du spesialisere ham i ulike evner. 

Kalasets mest imponerende funksjon er muligheten til å lage “gyms”. 
Dette er spillerskapte bokseklubber, som tilsvarer klaner eller laug. 
Mulighetene er mange, og man kan blant annet trene sammen på hjemmebane, eller duellere rivaliserende klubber. 

I menyene dukker det stadig opp beskjeder om resultater mellom ulike spillere, og online-statusen til regjerende mestere. 
Utgangspunktet for å skape et godt online-miljø er med andre ord fenomenalt. 

For spesielt interesserte 

Fight Night Champion er kvalitet fra ende til annen. 
EA har tydelig lagt inn mye tid og energi, og dette vises godt. 
Grafikk og spillbarhet, så vel som lydspor, er fullt av både punch og sjel. 
Det er utrolig godt å få inn en uppercut, selv om det gjør minst like vondt å selv bli truffet. 

Men uansett hvor godt produktet er, koker det til slutt ned til hvor glad du er i boksing. 
Enspillermodusen vil være en ok underholdningskilde for de fleste, men alt i alt er ikke dette alene verdt pengene dine. 

Elsker du derimot boksing er det absolutt ingen grunn til ikke å plukke det opp så fort som bare mulig. 

Anmeldelsen er basert på Xbox360-utgaven, og Fight Night Champion er i salg fra og med i morgen, 4.mars 2011. 

Har du trua på online bokseklubber? 
Eller spiller du fortsatt Punch-Out? 
Bruk kommentarfeltet vårt! 
