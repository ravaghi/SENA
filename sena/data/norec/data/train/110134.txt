Spillanmeldelse:«The Walking Dead» 

(VG Nett) 
«The Walking Dead» nyter stor suksess som både tegneseriebøker og TV-serie. 
Nå er også spillet her. 
Og det funker, det også. 

Du kjenner kanskje Telltale Games fra de nye adventurespill-episodene av «Sam & Max» og «Monkey Island». 
Eller fra TV-lisenser som «CSI» og «Law & Order». 
Eller fra de glimrende «Puzzle Agent»-spillene. 

Med «The Walking Dead» prøver de seg for første gang på splatter og horror, en mørk spillopplevelse blottet for munterhet. 
Og det lykkes de i stor grad med. 

Tegneseriebøkene og den herlige TV-serien med samme navn har allerede etablert premissene. 
Vi er i en verden hvor zombieapokalypsen driver resten av menneskheten fra skjulested til skjulested i desperat overlevelseskamp. 

Frykten for å dø - eller enda verre, bli smittet - knytter små menneskegrupper sammen, til tross for deres ulike bakgrunner. 
Og det er her du finner kjernen i suksessen til «The Walking Dead». 

Hver enkelt person har sin egen unike historie å fortelle, sine egne grunner til å ville overleve. 
Noen leter etter sine kjære, andre etter et sted å høre hjemme. 
Det er i større grad en historie om menneskeskjebner enn om zombier, og alt hviler på at du tror på og engasjerer deg i rollene. 

Det gjør du i den helt nyskrevne fortellingen du møter i spillet. 
Alle rollene er glimrende tolket. 

Forholdet mellom den drapsdømte hovedpersonen i spillet, Lee, og den vesle jenta han passer på, Clementine, danner en flott grunnmur hele opplevelsen hviler på. 
Det mellommenneskelige hever angsten og nerven i de brutale møtene med zombiene. 

Noen vil muligens bli frustrert over at man kanskje heller opplever en interaktiv historie enn et spill. 
Actionsekvensene handler om å reagere (a la «Heavy Rain»), og gåtene kan ikke sies å være spesielt kompliserte. 

Det at de forskjellige rollefigurene husker ting du sier og reagerer på forskjellig vis, basert på dialogene du har med dem, har foreløpig også noe begrenset effekt. 
Kanskje kommer dette tydeligere frem i de fremtidige episodene (dette er første av fem episoder). 

Men «The Walking Dead» har et driv, en nerve og en dramatikk som fenget meg skikkelig uansett. 
De fire-fem timene denne første episoden varte gikk unna i ett, deilig jafs. 

Jeg gleder meg til fortsettelsen. 

PS: 
Ute på PC (testet), Mac, Playstation Network og Xbox Live Arcade. 
Kommer også på iOS. 
Spillet er kun tilgjengelig for nedlasting på Telltales hjemmeside, på Steam, på PSN og på Xbox Live Arcade. 

THE WALKING DEAD: EPISODE 1 Kategori: 
Adventure Plattform: 
PC Alder: 18 Utvikler: 
Telltale Games Utgiver: 
Telltale Games 
Mer info 
