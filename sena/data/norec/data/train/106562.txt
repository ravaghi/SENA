«THANK YOU FOR SMOKING»
Regi: Jason Reitman. 
Am. komedie. 
7 år. 

Muntre satiriske småspark mot puritanisme og dobbeltmoral. 

STJERNER: 
Aaron Eckhardt, Cameron Bright, Sam Elliot, Katie Holmes, Robert Duvall, Rob Lowe, Maria Bello. 

HANDLING: 
Nick Naylor (Eckhardt) gjør seg til hatobjekt nummer én i egenskap av å være lobbyist for tobakksindustrien i USA. 
Den særdeles veltalende og smarte fyren ergrer vettet av motstandere fordi de aldri helt greier å overliste ham. 
Politikere, presse og filmfolk er yrkesgrupper som må tåle satiriske spark fra denne mannen. 

DOMMEN: 
Her er det bare å inhalere den lett satiriske atmosfære og nyte smaken av selvironi. 
For selv i en film som hemningsløst harselerer med det nypuritanske samfunn, ser du knapt et glimt av en sigarett. 
Det er kanskje som vår mann, lobbyist Naylor sier: 
Enhver som røyker i en film er enten psykopat eller europeer. 

Riktignok kunne satiren vært enda mer bitende, men til å være en amerikansk filmkomedie er denne usedvanlig løssluppen. 
Rappkjefta og snertne replikker gjør at det bare blir aske igjen av puritanske og dobbeltmoralistiske samfunn. 
Og midt i all harselasen synliggjøres filmens egentlig mål; å forfekte retten til selv å bestemme hvorvidt du vil drikke øl, røyke, ete flesk - eller leve som sunnhetens apostler. 

Borghild Maaland 
