Amputert comeback
Tekniske problemer og tilhørende frustrasjon hos bandet hindret at Immortals store tilbakekomst på Infernofestivalen levde opp til forventningene. 

Dessverre, for dette er et band som har mye å by på, ikke bare musikalsk. 

Det er ingen liten oppgave bandets far har tatt på seg. 
Abbath er frontfigur, vokalist og eneste gitarist. 
Den jobben klarer han med glans og vel så det, så lenge teknikken spiller på lag med ham. 
Gjentatte problemer med gitaranlegget gjorde i dette tilfellet at bergensbandet måtte ta flere pauser, noe som fort går ut over stemningen og intensiteten. 
Med bare én gitar, er man jo også sårbar, og ubalanse i lydbildet er ikke lett å glatte over. 

Men når ting virker, og Immortal er i slaget, gnistrer det like mye av de tre dyktige musikerne som av pyroeffektene. 
Abbath spyr ut flammer og har et bredbeint kroppsspråk som ikke kan sammenlignes med noe annet. 
Den autoritære og karismatiske mannen sender ut iskalde gitarriff som røsker i magen, vokalen er umiskjennelig, og symmetrien på scenen er nesten kunstferdig. 

Immortal selger seg ikke billig heller. 
De serverer stykker fra hele karrieren, og bryr seg ikke nevneverdig om de som alltid bare likte den første plata av nær sagt hvilket som helst band. 
Kanskje var det låtene fra «At the heart of winter», som kom midtveis i karrieren, som funket best under denne konserten. 
De gamle slagerne er likevel på plass, «Battles in the north» og «Blashyrkh (mighty ravendark)» kommer mot slutten. 
Dette er øyeblikket hvor konserten normalt ville løftet seg det ekstra lille hakket, men teknikken satte en stopper for det, og la i stedet en demper på det som skulle ha vært den store finalen. 
Synd, men forhåpentligvis et engangstilfelle. 

Abbath åpnet også for at det ikke nødvendigvis er siste gang vi ser bandet i Norge. 
«It's good to be back — this time for good», forkynte han, og budskapet slo godt an. 
For når Immortal gjør det de kan best, uten å bli motarbeidet teknisk, er de et liveband som mangler sidestykke. 

Den nye bassisten, Apollyon, kler de to andre medlemmene godt, og leverer både musikalsk og visuelt. 
Kald og hard musikk til tross, når Immortal fungerer på sitt beste, skaper de konsertopplevelser til å bli i godt humør av. 
I dette tilfellet glitret ikke hele settet like mye, men en kvalifisert gjetning tilsier at de kommer sterkere tilbake. 
