"Fast five":Gaven til Gore 

Her er gaven til Al Gore. 
"Fast five" spruter CO2. 

Her er gaven til Al Gore. 
De moskus-aktige mutantbilene til Vin Diesel og Paul Walker spruter så mye CO{-2} 

at det blir badevær på Pluto, kruttrøyken driver tett som allergiker-kvelende London-skodde og damene er så heftig sminka at det kommer til å smake parfyme av blylevra til torsken i Barentshavet. 

Så er det en god film? 

Selvfølgelig er det ikke en god film. 
«Fast five» er laga for de som fyrer gaselle-grillinga med gamle Bergman-filmer, og hvis noen regisserte inn en troverdig samtale i en F&F-film, ville de personlig ha spydd på bibliotektrappa. 
Se det i øynene: 
Til og med lyden av denne filmen ville blitt sensurert bort i et land med Venstre i regjeringen. 

Den forrige Fastandfurious-fantasien startet med at de tauet en tankbil baklengs. 
Det var stort. 
I denne hviner piranha-racerne vepsete nedover motorveien og befrir Dominic fra fangetransporten, og det er egentlig ikke så flott. 
Deretter tar folka seg til Rio de Janeiro, der fattigdommen blomstrer som obeliaer oppover favelaen. 
Handlingen sleper seg i gang med desibel-bærende familiekrangler, for dette er en film med nærhet og slektskap. 
Derfor dukker også The Rock opp som amerikansk agent og skal ta alle, og sammen med ham jobber en brasiliansk Carola. 

Dette er en vanskelig slekt, men Vin Diesel og Dwayne Johnson har så mye som binder dem sammen. 
Begge har salatfiendtlige hannku-kropper som vil glede de selvvalgt overvektige. 
The Rock har riktignok fått et sesongkorrekt Osama-skjegg, mens Diesel nå drønner så sekssylindra med stemmen sin at det er like før han blir påmontert eksospotte. 
Han har imidlertid Bjørn Eidsvågs smil. 

Paul Walker blir litt anonym i selskap med de store guttene, og han sitter mest og holder Jordana Brewster i hånden, mens hun smiler befruktningslurt med Meg Ryan-munnen sin. 
Familie er ordet denne gang. 
Fast and familiar. 

Handlingen beskriver hvordan flyktningene fra USA forsøker å stjele forbrytersedlene i verdens tjukkeste pengeskap, og jeg kan ikke reise meg herfra uten å røpe at slutten er overdådig murbrekkersk, da den fanatiske bilsekta sleper flere tonn jern gjennom Rio-gatene som om de spilte Angry Birds med faste og flyttbare installasjoner. 

En fin og følsom familiefilm er det også. 
Alle får noen der hvor sola skinner. 

2 timer, 10 minutter. 
15 år. 
Regi: 

Justin Lin. 
Med: 
Vin Diesel, Paul 

Walker, Dwayne Johnson, Jordana Brewster, Tyrese Gibson, Elsa Pataky. 
