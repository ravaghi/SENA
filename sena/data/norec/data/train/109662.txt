Spillanmeldelse:Karikert party-hockey 

EA Sports har strippet «NHL 09» for både dybde og bredde. 
Resultatet er partyspillet «3 on 3 NHL Arcade». 

Electronic Arts la i fjor lista meget høyt for fremtidige hockeyspill med «NHL09», og prøver med «3 on 3 NHL Arcade» å underholde et bredere publikum. 
Noe de klarer til en viss grad. 

«3 on 3 NHL Arcade» er for hockeyspill det «FIFA Street 3» er for fotballspill, bare i en mye mindre pakning. 
Her er det ingen sesonger, ligaer, eller karrierer. 

Alt man kan gjøre er å velge blant 40 karikerte NHL-proffer og innta isen. 

VG Nett-leser hyller 3 on 3 NHL Arcade: 
Diskuter spillet her! 

Man er enten rødt eller blått lag, og setter selv opp laget før hver kamp. 
Siden spillerne enten er litt god i alt, raske eller sterke, spiller det absolutt ingen rolle hvilke spillere man velger. 
En rask spiller er en rask spiller, enten han heter Joe Sakic eller Alex Kovalev. 

Når dette er gjort velger man antall mål å spille til, for eksempel førstemann til ti. 

Spillbarheten er lagt opp til at erfarne spillere kan spille mot mer uerfarne hockeyspillere, noe som gjøres ved å tilby to kontrolloppsett. 
Man kan enten bruke knappene til å sentre, skyte og takle eller man kan velge det mer avanserte «skillstick»-oppsettet som ble laget for «NHL 09». 

Det er vel og bra at EA har hatt alle typer spillere i tankene når de laget spillet, men å spille med knappene er mer et handikap enn noe annet. 
Mulighetene man har til å kontrollere spillerne er så begrenset at det ender opp med å bli et irritasjonsmoment. 

På isen er det verken regler eller begrensninger, man slipper derfor å bekymre seg for kjedelige ting som icing og offside. 
I stedet for å havne i fryseboksen når man høvler ned en motspiller blir man belønnet med «powerups». 

Disse kan for eksempel gjøre spillerne dine bedre til å skyte, raskere på isen eller store som forvokste «Disney on Ice»-figurer. 

For å i det hele tatt få noe ut av «3 on 3 NHL Arcade» bør det spilles med andre på samme konsoll. 
Partyfaktoren er stor, og man kan spille med inntil seks venner på samme konsoll. 
Spiller man alene vil man fort gå lei på grunn av gjentakende spillbarhet. 

«3 on 3 NHL Arcade» kommer aldri til å gi deg de helt store wow-opplevelsene hvor du danser gledesdansen rundt i stua. 
Spillet har alt for lite substans til å fungere som noe annet enn et middelmådig partyspill. 

PS: 
«3 on 3 NHL Arcade» er tilgjengelig for nedlasting på Xbox Live Arcade (Xbox 360) og Playstation Store (PS3) for skarve hundrelappen. 
