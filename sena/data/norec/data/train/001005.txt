Store, små gleder
Little Joy: 
Little Joy 

Strokes-trommeslager Fabrizio Moretti tar med seg bandballasten sin til Latin-Amerika. 
Velkommen til en musikalsk kosetime! 

Det mest positive man kan si om The Strokes’ inntrykksfattige tredjeplate First Impressions Of Earth er at den ga god grunn til bandpause og dermed tid til soloplater som ingen hadde spesielt store forhåpninger til. 
Dermed senkes de skinnjakkekledde skuldre, og man får løsslupne små pop-pakker som Albert Hammond Jrs debutalbum Yours To Keep og nå trommeslager Fabrizio Morettis Little Joy-prosjekt. 

Her han med seg to Devendra Banhart-kumpaner; gitarist Rodrigo Amarante (Los Hermanos) og produsent Noah Georgeson, og når disse hoder slås sammen blir det fokus på hygge. 
Albumets duse, nesten slørete lydbilde og Morettis søvnige popmelodier får en til å tenke at hele Little Joy fremføres på en strand ikke voldsomt langt unna Tijuana. 
Morettis Strokes-fortid skinner gjennom, både vokal- og låtskrivingsmessig, men med Amarantes klimpring og Georgesons texmex-lydbilde låter det allikevel forfriskende utrendy. 

Denne musikalske venners-venner-festen består kun av smilende mennesker med stumpe albuer og lettflytende konversasjon, og Little Joy har i all beskjedenhet laget et album man blir ordentlig glad av. 
