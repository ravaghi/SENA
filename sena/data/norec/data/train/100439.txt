Kriminelt god!
Gangsterfilmen som har alt; her har vi en klassiker! 

HANDLER OM: 
Frank Lucas var afro-amerikaneren som med en blanding av steinhard brutalitet og meget sunn forretningssans behersket narkotikaomsetningen i sentrale deler av New York rundt 1970. 
Det tok lang tid før han kom i politiets søkelys - av flere grunner. 
Viktigst var kanskje at han holdt en meget lav profil til tross for sin kommersielle «vellykkethet» (han sørget selv for import av ren heroin, og kunne derfor selge billig. 
Men han utnyttet også behendig det faktum at det var temmelig utenkelig at en farget mann skulle overta den businessen italiensk mafia hadde behersket i mange tiår. 
I tillegg til dette var New Yorks narkotikapoliti notorisk korrupt. 

Men det fantes ærlige politifolk. 
Richie Roberts var en av dem. 
Så mens Vietnam-krigen gikk mot slutten, mens den «gamle verden» råtnet på rot, fortelles to parallelle historier: 
Narkobaronens ubetingede suksess. 
Og den ærlige purkens iherdige innsats for hva som var rett og riktig. 
Begge de historiske personene lever fortsatt. 

DOM: 
Denne filmen har alt! 
Stort, klassisk drama, sitrende spenning, brutalitet og kjærlighet, fullstendig troverdige roller, grusomt forfall, svimlende rikdom, en tidskoloritt med alt fra det krigsødelagte USA til tusenvis av elendige narkoofre. 

Det hele er suberbt sydd sammen, dramaet er gjennomprofesjonelt spilt, foto nervebristende fortellende, musikken helt dekkende. 
Kort sagt: 
Kan man spør om noe mer? 
Neppe! 
