Gram Parsons «The Complete Reprise Sessions»
(Warner) 

Parsons to soloalbum «GP» (1973) og «Grievous Angel» (1974) har til nå vært tilgjengelige på musikkverdenens beste kjøp - en fenomenal enkel-CD til billigpris. 
Denne boksen - bestående av de to albumene på separate disker, samt en CD med 18 alternative versjoner og «outtakes» - er primært for oss som har gaulet med til disse sangene i noen (ti)år allerede. 

Du er under alle omstendigheter nødt til å eie én av disse variantene. 
«GP» er en oppvisning i melodisk låtskriverkunst, mens «Grievous Angel» er den beste mann- og kvinneduettplaten jeg vet om: 
Måten Grams såre, gebrekkelige røst møter Emmylou Harris' sagnomsust kildeklare på i sanger som tittelkuttet og «Love Hurts», er av typen som får det til å gå varmt nedover ryggen på deg. 

Det finnes noen plater som er like gode som disse to. 
Men ingen som på meningsfullt vis kan sies å være bedre. 
