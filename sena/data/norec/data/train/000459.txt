Red Dead Redemption
Fyttirakkern for et spill! 

Red Dead Redemption er spillet som gjør alle andre westernspill til skamme. 
Når jeg tenker meg om, så gjør Red Dead Redemption ganske mange andre spill også til skamme... 

Som i GTA4, som Rockstar Games også stod bak, starter spillet med ankomsten i en ny verden. 
John Marston ankommer det ville vesten med tog, over de lange og enorme steppene. 
Menneskene vi møter forteller om en vanskelig tid, hvor loven viker for handling. 

En klassisk historie 

Denne verdenen som omgir de lovløse, cowboyene og pistolmennene er i endring. 
Og i løpet av eventyret vil vi hvor høy prisen for modernisering er. 

Marstons mål er å løse seg fra sine dype hemmeligheter, han blir tvunget til å konfrontere sin kompliserte fortid for å finne tilbake til sin egen familie. 

Det er lett å gli inn i en hysterisk lovprising av et spill som Red Dead Redemption (tro meg, mange vil gjøre det også), men jeg vil allerede nå si at dette kan være det beste spillet laget av Rockstar Games til dags dato. 
Ja, det betyr bedre enn GTA4. 

Detaljrik og troverdig 

Landskapene er mesterlig laget, faktisk så bra at jeg etter kort tid sluttet å bruke hurtigreisefunksjonen i spillet. 
Når du slår leir for å lagre kan du raskt reise til tidligere oppdagede områder, men det er noe spesielt å ta inn over seg i Red Dead Redemption. 
Følelsen av ensomhet, en ukjent verden og ikke minst en troverdig spillverden. 

Spillverdenen lever og ånder i Red Dead Redemtpion, takket være en kjærlig fortalt historie. 

Med tusenvis av referanser til alt fra Sergio Leone, Eastwood, Peckinpah, Kurosawa og John Ford, følger spillet etter mesterne samtidig som det legger ned sine egne spor i spillbransjen. 

I en tid hvor spillfortellingen ofte blir skjøvet til side for å gi mest mulig plass til spektakulær grafikk er det godt å se et spill som ikke lar seg påvirke av underholdningsjaget. 
Noen vil føle at Red Dead Redemption er for tregt uten følelsen av umiddelbar actiontilfredstilselse. 

En ny bølge spill 

Samtlige spill som har valgt å gå en annen vei enn "blockbusterspill" for å bruke det begrepet har vist seg å være gode spill med et helt annet fokus på historiefortelling. 
For eksempel Alan Wake og Heavy Rain har vært helt andre og nesten uvante spillopplevelser. 

Det beste spillet til Rockstar Games. 

Red Dead Redemption tar dette et steg lenger, med et suverent fokus på fortellingen og endringene figuren John Marston og de han møter gjennomgår i løpet av historien. 

Ved siden av Marston møter vi er rikt rollegalleri, med større og mindre figurer som alle spiller sin rolle i tråd med historien. 
Kombinert med fantastiske omgivelser, troverdige figurer, utmerkede stemmeskuespillere er spilluniverset komplett. 
En verden som formelig lukter hestemøkk og gir deg sandstøv i øynene. 

John Marstons handlinger, eller rettere sagt dine handlinger, blir aldri direkte styrt av spillet. 
Ei heller dine moralske valg. 
Hvordan du velger å spille Red Dead Redemption er opp til deg, men uannsett er det en fantastisk opplevelse. 

Spillet kommer også med en flerspillerdel som hverken hadde mange spillere eller var lansert da spillet ble testet. 
Derfor er dette ikke lagt til grunn for denne anmeldelsen. 
