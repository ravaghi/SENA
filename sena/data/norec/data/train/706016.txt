PÅSKEKRIM:Fire fæle løgnere skjuler sine spor 

BOK: Ruth Ware (40) er en original forteller, som slett ikke følger det vanlige krim-skjemaet. 

Ruth Ware: 
De fire løgnerne. 
Krim. 
378 sider. 
Gyldendal. 

«De fire løgnerne» (originaltittel: 
«The Lying Game») er bare Wares tredje bok. 
Jeg likte godt den forrige - «Kvinnen i lugar 10» - om en skummel cruise-reise til Norge. 

Men i denne er det helt nye personer og nye ting som skjer: 
Den unge juristen Isa får en tekstmelding midt på natten: 
«Jeg trenger deg». 
Hun dropper alt i London, og tar med seg sin lille datter og til kystbyen Salten (England, ikke Lofoten). 
Her gikk hun på kostskole sammen med sine tre beste venninner. 
Venninnene pleide å spille det de kalte «lygespillet». 
De konkurrerte om å fortelle usanne historier til skolekameratene, og hvis de ble trodd, fikk de poeng. 
Det var bare en regel: 
De skulle aldri lyve til hverandre. 

Nå, sytten år med hemmeligheter senere, blir det funnet et lik på stranden. 
De fire venninnene hjalp til å skjule det liket for 17 år siden, men skjulte de et selvmord eller et mord? 

Ware skriver godt. 
Hun er spesielt god til å beskrive babyen til Isa: 
«Owen kan gi meg den indignerte, rødgråtende datteren min som kaster et fornærmet blikk opp på meg før hun med et tilfreds grynt finner brystet mitt». 

«Rødgråtende» er et nytt og godt ordbekjentskap for meg, det samme er «melkemett» som også beskriver babyen. 
Ware skriver så vi ser handlingen tydelig for oss. 
Måten hun beskriver fish and chips på, får tennene til å løpe i vann. 

Riktignok tar det 100 sider før handlingen kommer skikkelig i gang, men fra der av ruller det fint i vei. 

Det beste med Ware er at hun ikke følger det vanlige krim-skjemaet, med en politimann som løser et mord. 
Her har politiet en meget perifer rolle, og leseren aner ikke hva som kan komme til å skje. 

Ware drøfter på sin måte både vennskap og løgn på en klok måte, uten at det går på bekostning av framdriften i handlingen. 

Vi føler med de fire løgnerne, og håper at de ikke blir tatt. 
«De fire løgnerne» har kvinner i alle nøkkelroller. 
Det er en roman som oser, damper og spruter østrogen. 
Jeg tror at kvinnelige lesere vil like boken enda bedre enn jeg gjorde – og jeg likte den jo meget godt. 
