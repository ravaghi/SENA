Test av Volvo XC70:Aldrende tøffing 

Volvo XC70 er tøff og virker dønn solid, men kan på langt nær by på den samme luksus og elegansen som Audi A6 Allroad leverer. 

Volvo XC70 med 215 hestekrefters femsylindret dieselmotor fremstår i det hele mer som en eksklusiv arbeidsbil. 

Fra den lave dieselknatringen og den tradisjonelle sekstrinnsautomaten til den konvensjonelle fjæringen og det praktiske firkantede utseende. 

Mens Volvo så godt som alltid har matchet tysk sittekomfort i forsetene er VGs testbil utrustet med seter som ikke byr på den samme sittekomforten og sidestøtten som tyskeren har. 

Her er det litt mer amerikansk sofasetefølelse fra førerplass. 

Interiøret føles også mer enkelt og funksjonelt enn den påkostede følelsen du har i Audi A6 Allroad. 
Men så koster også den aldrende svensken mindre. 
Frapriser på denne type biler er sjelden veldig veiledende for hva du faktisk ender opp med å betale. 

Koster mindre 

Bilen VG og NAF har frapris på 640.900 kroner. 
Til sammenligning koster Audi A6 Allroad med 204 hestekrefters dieselmotor fra 713.400 kroner. 

Denne litt mindre motoren går både langt billigere og er langt raskere på sprinten (7,5 sekunder mot 8,9 sekunder) enn Volvo XC70. 
XC70 kommer imidlertid også med en 163 hk dieselvariant. 
Med automat har denne startpris helt nede på 556.900 kroner. 

Ekstrautstyrslisten er imidlertid langt mer innholdsrik på A6 Allroad. 
Egen trådløs sone i bilen, Google maps og muligheten til internettsurfing i bilen, er tilvalg du ikke har om du går for en Volvo. 

XC70 har en standard bakkeklaring på 21 centimeter. 

Fjæringen gjør at bilen går fint både på motorveien og på litt dårligere kjerreveier. 
Den kjennes faktisk nesten mykere ut enn Audi A6 Allroad, selv om sistnevnte er innstilt med det mest komfortable oppsettet. 

På svingete veier i litt fart merker du at både bakkeklaring og fjæring gjør at bilen får en litt mer duvende kjørestil. 

Velg Summum utstyrsvariant for lavest mulig verdifall råder leasingselskapet Autolease. 
Legg på minimum 
Driver Support pakke samt 
Plusspakke med Volvo 
On Call. 
De anbefaler også Teknikkpakke med High Performance Multimedia i kombinasjon med RTI Navigasjon samt avtagbart hengerfeste og naturligvis firehjulstrekk og automatgir. 

Dette er våre vurderinger: 

Førermiljø: 
Bra sikt, middelmådige seter, rent og enkelt interiør 

Kjøreegenskaper: 
Bra men ikke på langt nær samme helhetsopplevelse som konkurrenten. 

Plass: 
Litt mindre benplass bak, litt mindre men mer praktisk utformet bagasjerom i baksete. 

Sikkerhet: 
Stasjonsvognen har toppscore i EuroNCAP, et vell av sikkerhetsutstyr. 

Miljø: 
Langt høyere forbruk og mer utslipp enn konkurrenten med svakere motor. 

Å eie: 
Med riktig utstyr vil markedsverdien være rundt 65 prosent av nybilprisen for 163 hk og tre til fem prosentpoeng lavere for 215 hk versjonen ifølge Autolease. 
Markedsverdien er beregnet etter tre år. 
De årlige driftsutgiftene tror de er 5500 kroner i perioden, eller over snittet i klassen. 

Pris: 
Billigere men på langt nær like mye bil for pengene som du får med Audien. 

Design: 
Ikke veldig spennende design, men et helhetlig stilfullt interiør. 

LESER DU DENNE SAKEN PÅ MOBILEN? 
HER FINNER DU FLERE BILNYHETER. 

HER ER VG NETTS BILSIDE PÅ FACEBOOK - KLIKK LIKER, OG VI LEGGER DE VIKTIGSTE BILNYHETENE RETT I FEEDEN DIN. 
