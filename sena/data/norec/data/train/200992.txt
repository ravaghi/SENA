Casio Exilim EX-H10
Lite kamera, stor zoom og vanvittig batterilevetid. 

I vår første trippeltest har vi tatt med kameraer som har vidvinkel tilsvarende 25mm eller mindre og 200mm eller mer som største tele. 
I tillegg må kameraene kunne filme med 720p HD-oppløsning og veie mindre enn 250 gram. 

For ikke mange år siden ville dette ha vært nærmest utenkelig - et lommekamera som er snaue 3cm tykt, men med vidvinkel tilsvarende 24mm og hele 10x optisk zoom. 
Det er imponerende hva Casio har klart å stappe inn i et såpass kompakt ytre. 

I tillegg har EX-H10 en batterilevetid ut av en annen verden - 1000 bilder på én ladning er 3-4 ganger så mye som det som er vanlig, og dermed burde det absolutt være duket for å ha med Casio-kameraet på en lengre ferietur. 
Det tilsvarer for eksempel rundt 70 bilder hver dag på en 14-dagers tur. 

Av de tre kameraene i denne trippeltesten (Samsung WB550 og Panasonic Lumix 
DMC-ZX1 er de to andre), er kameraet fra Casio den midterste Bukkene Bruse hva størrelse angår. 
Objektivet er det mest lyssterke selv om det er små forskjeller, med lysstyrke på f/3,2 på vidvinkel (=24mm) og f/5,7 på tele (=240mm). 
Dog har mangler kameraet optisk bildestabilisering slik de to andre har, men har mekanisk stabilisering der bildebrikken flyttes. 

Konstruksjon og knapper 

Casio Exilim EX-H10 er tyngre enn det typiske kompaktkameraet i dette størrelsessegmentet, som gir et førsteinntrykk av et solid kamera. 
På toppen av kameraet finner du selvsagt utløserknappen, av og på-knappen, samt to knapper for henholdsvis sminkeeffekt og sterkere farger. 
Sminkefunksjonen gjør at hudtoner glattes ut, men vi skulle helst ha sett at disse to knappene kunne omprogrammeres til noe annet, siden det i hvert fall for vår del ikke er funksjoner som brukes veldig mye. 
Vi savner også litt bedre repons når knappene trykkes på - kameret føles litt «upresist» både når du trykker ned utløserknappen, og også piltastene burde vært tydeligere adskilt. 

Blitsen er plassert oppe til høyre for objektivet (sett bakfra) og har en tendens til å krasje litt med høyre langfinger når man tar bilder. 
Kameraet slår seg også på dersom du trykker på opptak- eller avspillingsknappen på baksiden av kameraet, som kan være en ulempe under transport, men det kan heldigvis slås av i menyen. 

Baksiden er dominert av den 3 tommer store skjermen, samt et lite utvalg knapper. 
Vi savner at piltastene fungerer som snarveier til noen av kamerafunksjonene, selv om Casios menysystem langt på vei gjør opp for dette, ved at du trykker på set-knappen og kan endre innstillingene i høyre marg på skjermen. 

Du kan også "programmere" kameraet slik at høyre og venstre knapp fungerer som snarvei til én av fem funksjoner, men begge peker da til den samme funksjonen. 
Vi gir også Casio plusspoeng fordi du kan velge hvilke 8 innstillinger som skal kunne justeres i høyre marg; den slags tilpasningsmuligheter liker vi veldig godt. 

EX-H10 har også en dedikert knapp på baksiden for å starte og stoppe filmopptak, og er det eneste av de tre kameraene som kan ta stillbilder mens du filmer. 
Dog fungerer ikke dette smertefritt - det viser seg nemlig at du mister noen bilder i filmen når du tar et stillbilde, og derfor blir ikke dette en veldig attraktiv funksjon. 

Brukervennlighet og funksjoner 

Vi liker godt måten Casio Exilim EX-H10 brukes på. 
Det enkle knappeutvalget fungerer faktisk ganske godt, og menyene er logisk strukturert der det ikke er vanskelig å skjønne hvor de ulike innstillingene befinner seg. 

Vi savner i enkelte tilfeller en hjelp-funksjon i menyen, men EX-H10 har i hvert fall norske menyer. 
En ting Casio har vært flinke på lenge er at du også kan velge hvilke innstillinger som skal huskes neste gang du slår på kameraet. 
Kanskje er det greit å la den bytte til auto-ISO hver gang du slår det på, mens du kanskje vil at hvitbalansen skal huskes hvis du er på fest og tar bilder nå og da i løpet av kvelden. 
I det hele tatt er dette kameraet en oppvisning i mulighetene for å stille inn en del funksjonalitet slik det passer deg best. 

Bak BS-knappen («best shot») ligger det et rikt utvalg av scener og funksjoner. 
Kameraet har alle de tradisjonelle variantene - sport, natt, landskap etc., men også en del fiffigheter: 

Selvportrett - aktiver, trykk ned utløserknappen, og så knipser kameraet automatisk når det finner et ansikt. 
Dette kan også gjøres med to ansikter.Dynamisk foto - klipper ut et motiv fra bildet ved at du først tar ett bilde med motivet og deretter ett uten. 
Her er stativ viktig! 
Multi-motion - tar en kjapp serie med bilder og viser deretter objektet i bevegelse på samme måte som i eksempelet til høyre. 
Whiteboard og visittkort - retter automatisk opp skjeve/buede linjer i bildet slik at motivet blir rettvinklet.ID-foto - legger på omriss av et ansikt og utsnitt slik at du kan sikte riktig og genererer automatisk en håndfull bilder egnet for passfoto i ulike størrelserYouTube-film - stiller automatisk inn kvalitet og oppløsning slik at opptaket blir optimalisert for publisering på YouTube 

ingen mulighet til å velge blender- og lukkertid manuelt 

Ytelse 

Casio Exilim EX-H10 er middels raskt. 
Det starter på snaue 2 sekunder, men klarer ikke mer enn 5 bilder på 10 sekunder når du bruker seriefotofunksjonen. 
Dog kan du ta kjappere serier dersom du reduserer oppløsningen - 4 bilder i sekundet på 1600x1200 (20 bilder) og 10 bilder i sekundet (20 bilder) på 1280x960. 
Autofokusen oppleves som kjapp, og utløserforsinkelsen uten blits er praktisk talt fraværende. 
Dog går det nesten et halvt sekund fra du trykker til bildet tas når du bruker blits; en forsinkelse som kan være litt irriterende. 

Batterilevetiden er allerede nevnt - 1000 bilder på et kompaktkamera er uten sidestykke det beste vi har sett noen gang (Fujifilm F30 hadde 580). 

Bildekvalitet 

Jevnt over tar Casio-kameraet greie bilder, men uten å briljere. 
Utendørsbilder med høy kontrast blir ofte brent ut, der de lyseste partiene blir helt hvite. 

I tillegg er den kromatiske feilbrytningen ganske synlig, selv om dette først og fremst er noe en kameratester henger seg opp i, og ikke noe folk flest vil ha noe problemer med. 
Verre er er det imidlertid at de utbrente høylysene fører til blooming, der de smitter over i nabopikslene, som ikke er så veldig pent, noe du ser eksempel på til høyre. 

Casio Exilim EX-H10 har også noe aggressiv støyfjerning der man ikke ser så mye korn, men der detaljer i bildet viskes ut; godt synlig over ISO 200. 
Dette har nok også sammenheng med at H10 har for mange megapiksler (12) presset inn på en CCD-brikke på 1/2,3 tommer. 
Detaljnivået er imidlertid meget godt på lave ISO-verdier (men i kantene av bildet blir bildene uskarpe), og fortegning på vidvinkel er også ganske moderat. 

Videofunksjonen skuffer oss på EX-H10. 
Du kan kun zoome digitalt når du filmer, som i praksis gjør at bildet blir veldig uskarpt ved zooming, og videoen fremstår som hakkete og lite attraktiv, selv om lyden faktisk er ganske klar og fin. 
Under ser du et eksempel på video tatt med kameraet (urørt fra kameraet): 

(Hakkingen på slutten av videoen skyldes at vi tok et stillbilde mens vi filmet.) 

Konklusjon 

Casio Exilim EX-H10 er første kamera ut i denne trippeltesten. 
Det byr på vanvittige optiske egenskaper (zoom tilsvarende 24-240mm) i et kompakt format, og batterilevetiden på 1000 bilder er også oppsiktsvekkende. 
Kameraet er brukervennlig, og spesielt muligheten for å tilpasse hva som huskes når du slår kameraet av og på, samt hvilke menyvalg du vil ha tilgjengelig på hurtigmenyen er funksjonalitet vi skulle ønske flere kameraprodusenter kopierte. 

Til normalt bruk, der bilder fremkalles i 10x13cm-format eller vises på PC-skjermen, er bildekvaliteten stort sett god nok, men ved nærmeste inspeksjon eller større forstørrelser, har kameraet noen svakheter. 
Blant annet brennes ofte lystonene ut i kontrastfylte utendørsscener (med tilhørende blooming), i tillegg til at detaljene begynner å viskes ut når ISO-verdien går over 200. 
Dog er detaljnivået godt på lavere ISO-verdier. 

Vi er dog skuffet over videodelen, der man ikke kan utnytte det store zoompotensialet (kun digital zoom er tilgjengelig), og der bildet hakker. 
