Tri Trang «Plays Jon Eberson»
Curling Legs/Musikkoperatørene 

Komponist møter trio 

Med sin nye serie, The Inside Out Series, gir Curling Legs rom for nye og spennende prosjekter. 
Her er et fruktbart møte oppstått mellom Jon Ebersons komposisjoner og trioen Tri Trang, med pianist Helge Lien, saksofonist Torben Snekkestad og tubaist Lars Andreas Haug. 

Eberson er diskré til stede som gitarist, i tillegg medvirker den alltid lydhøre trommeslageren Per Oddvar Johansen. 
Eberson er en allsidig komponist, med øre for melodilinjer så vel som harmoniske strukturer, og Tri Trang gir kreative nyfortolkninger. 
Solistisk er Snekkestad og Lien mest i fokus, og særlig har jeg sans for sistnevntes formsikre og veloppbygde forløp. 
Haugs tubaspill er fantasifullt og en sann fryd å lytte til. 

CARL PETTER OPSAHL 
