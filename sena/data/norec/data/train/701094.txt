Fjernkontroll-frik ser lyset
Jeg vet at dette ikke er en god nok film, så ikke mas. 
Jeg liker den. 
Jeg liker Adam Sandler også, for han er mjuk på en harry måte som føles kompromiss-mandig. 

«Click» er en moralsk og romantisk komedie med det mest amerikanske innholdet som finnes i verden: 
Du tror at ektefellen og ungene dine blir lykkelige hvis du bare tjener en haug med penger og tilbringer livet i det stygge fritidsrommet Overtid. 
Det er feil. 
Bli Jimmy Stewart. 
Feir jul. 
Vær med familien din. 

Sandler spiller arkitekt og lager innsiktsfulle hus i den forstand at de består av vinduer. 
Han jobber for David Hasselhoff (kors på halsen) og vil gjerne bli partner. 
Det er noe man blir i USA. 
Med Sandler er det bare jobbing. 
Ingen trehytte. 
Ingen teltturer i weekenden. 
Ingen svømmestevner med sønnen. 
Derfor blir han overlykkelig da Christopher Walken i en rolle som minner om dr. 
Emmett Brown, skaffer ham en fjernkontroll som virker på alt. 
Sett bikkja på mute. 
Hurtigspol krangling og kveldssex. 
Kapittel-jump til de viktige tingene i livet. 

Det kan ikke gå bra, og det gjør ikke. 
Den egentlig menneskelige lille modellbyggeren går glipp av alt, og han mister til og med kona Kate Beckinsale til hobbitten Sam Gamgee. 
Altfor seint og når livet har kommet til utgangsdøra, oppdager han at det besto av bagatellene. 
Altså: 
Feir Jimmy Stewart. 
Bli jul. 
Sitt på familien til den spyr opp potetgullet sitt av oppmerksomhetsbulimi. 

Det skjer mange stilige ting i «Click», og noen ganger spoler den avgårde i en slags reklamepause av fordragelig tomgang. 
Vi som liker Adam Sandler-filmer er vant til det, og vi setter pris på at de ikke alltid virker så presist poengterte, bare litt overantydende. 

Som harmonisk nordmann vil jeg også gjerne si: 
Sånn som dette er vi ikke i vårt land. 
Mine sjefer kommer ikke på møter hvis en unge har ørebetennelse eller katten spiste salamanderen. 
Dette er Norge. 
Men når finans-aliens har kjøpt oss opp, kledd oss ut og gjort oss til medlemmer av Det Store Norske Selskapet, da blir vi sånn. 
Og så dør vi.Siste dans: 
Kate Beckinsale og Adam Sandler er blitt eldre-ekser, men danser igjen. 
