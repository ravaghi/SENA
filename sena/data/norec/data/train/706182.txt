Han gir Elton John tilbake troen på musikk
Mer pop og mindre folk for okien på plate nummer fire. 

Parker Millsap: 
"Other arrangements" (Thirty Tigers/Border) 

24 år gamle Parker Millsap fra Purcell i Oklahoma har allerede tre album bak seg. 
Etter hvert har fanskaren økt, inkludert Sir Elton John («Last night in Atlanta I saw one of the best concerts I have ever seen. 
Parker Millsap and Sarah Jarosz. 
Both were astonishingly good. 
And their respective musicians too. 
It restored my faith in music. 
Bravo to you both». 
Elton John på Facebook, oktober 2016). 

Nå tar Millsap et nytt steg ved å snike inn elektriske instrumenter, uten at det vekker samme ramaskrik som når Dylan gjorde det. 
Verden har tross alt endret seg siden 60-tallet, selv om musikken godt kunne hørt hjemme der. 

Han er best når han roer tempoet som i den saktegående bluesen "Tell me" og i duetten "Come back when you can't stay" med Jillette Johnson. 
Aller best er vakre "Your water". 
Den er innspilt på en singel tidligere, men presenteres her med nytt arrangement i tråd med platetittelen. 

Hans ferske forsøk på å innta pop- og rockscenen er tøft, men mangler siste omdreining før alt klaffer. 
Kjappe "Gotta get to you" fungerer likevel fint, og "Coming on" er en gyllen middelvei mellom rock og hans bakgrunn i folk-gospel. 

Beste spor: 
"Your water", "Tell me", "Coming on", "Gotta get to you", "Come back when you can't stay". 
