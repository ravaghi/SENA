Halloween:Skrekkelig traumeterapi 

Jamie Lee Curtis tar en ny konfrontasjon med mordren som gjorde henne verdensberømt i 1978. 
Nye «Halloween» er ikke like nifs, men en like god film. 

Halloween 

Sjanger: 
Grøsser. 
Nasjonalitet: USA 2018. 
Regi: 
David Gordon Green. 
Manus: 
David Gordon Green og John Carpenter. 
Skuespillere: Jamie Lee Curtis, Judy Greer, Andi Mathichak. 
Lengde: 
1 time 45 min. 
Aldersgrense: 15 år. 
Kinopremiere: 26. oktober. 

Da den første «Halloween» kom i 1978, var den litt av en sensasjon. 
Den dannet raskt skole både for skrekkfilmsjangeren og for hvordan lage utallige oppfølgere basert på én skrekkelig, kjent figur. 

Det som gjorde «Halloween» så nifs, var at den var fri for overnaturlige monstere og spesialeffekter: 
Tenåringsjenta Laurie Strode (Jamie Lee Curtis) satt barnevakt i barndomshjemmet til en mentalsykehuspasient, som hadde drept sin søster der. 
På Halloween-kvelden rømte han og oppsøkte åstedet. 
Dette kunne skjedd. 
Du kunne ikke en gang være trygg i ditt eget hjem. 

Besatt av sikkerhet 

Nye «Halloween» later som om alle oppfølgerne etter toeren ikke finnes. 
Morderen Michael Myers har tilbrakt de siste 40 årene på lukket avdeling, helt taus. 
Laurie sliter ennå med paranoia og traumer. 
Hun er besatt av sikkerhet og selvforsvar, og er dermed på kant med sin datter Karen, som ønsker å holde moren mest mulig unna sin egen datter Allyson. 

Det nærmer seg Halloween. 
Myers skal fraktes til ny anstalt. 
Ting går galt. 

Konfronterer traumene 

I årene som har gått har vi sett så mange slags massakrer, også i det virkelige liv. 
Tiden har gått forbi den tause og gåtefulle Myers. 
Mer zombie enn menneske, er han blitt den busemannen alle insisterte på at han ikke var. 
«Halloween» har mange nok skrekklisjeer, og latterlig søkte tilfeldigheter. 
Dårskap og arroganse koster alltid dyrt. 
Likevel er stemningen nifs og spennende nok. 
Troverdigheten holder ikke til den helt isnende skrekken, men er logisk nok. 

Og det beste er gjensynet med Laurie. 
Jamie Lee Curtis er suveren som skrullete bestemor med bunker i kjelleren. 
Konfrontasjonen som både Laurie og Myers lengter etter, blir like mye en psykologisk renselse som ren skrekk. 
