Fransk finesse
Citroën, nei jeg mener DS, er snart på plass med ny kompakt-SUV som skal friste finfolket. 
Vi har testet nye DS 7. 

Som kjent har Citroën valgt å lage biler med et mer premium preg enn sine øvrige modeller. 
For å skille snørr og barter har de valgt å kalle det øvre sjiktet av modellene DS i stedet for Citroën. 

Det fungerer på samme måte som Toyota gjør med Lexus, Nissan gjør med Infinity, og så videre. 

Nå kommer DS med sin aller første nye modell. 
Jo da, de har allerede lansert DS 3, men dette var en variant av Citroën C3. 
Den nye modellen heter DS 7, og er smidd ut som egen modell på EMG2-plattformen, som den deler med blant andre Peugeot 3008 og 5008. 
Den kompakte SUV-en måler 4,57 meter i lengde, og er med det en såkalt c-segment SUV. 
Akselavstanden er oppgitt å være 274 cm lang, uten at den gir inntrykk av å ha hjulene i hvert sitt hjørne av den grunn. 

Konkurrentene vil være BMW X1, Audi Q3 og deres like. 
DS sikter tross alt på premium-segmentet. 

Fjonge detaljer 

I det daglige vil du ikke skille en DS 7 nevneverdig fra andre biler. 
Ikke før du tar den i nærmere øyesyn. 
Da vil du oppdage en rekke små detaljer som vitner om at det er lagt stor vekt på det særegne, som diamantmønsteret i baklyktene, eller det lilla lyset i frontlyktene når du ankommer eller forlater bilen. 

For DS-folket mener definitivt at forskjellene ligger i detaljene, og de har gjort en god jobb i å fremheve det. 

Innvendig har du fem forskjellige designpakker å velge blant. 
De skiller ikke nevneverdig i mengde utstyr, som på alle utgavene er bra, men det er mer snakk om designretninger. 
Vil du ha skinnseter som ser ut som en klokkelenke, eller kanskje du faktisk foretrekker en spesiell type stoffseter? 
Du bør definitivt se gjennom alternativene før du bestemmer deg. 

DS er franskmennenes forsøk på å hente igjen noe av det tapte til de tyske premiummerkene. 
Det er godt mulig det virker i Frankrike, og det skal bli spennende å se om det vil få den samme effekten her hjemme. 
Bilen byr unektelig på mye som er litt forskjellig fra det som er blitt normen, og godt er det. 

Innvendig kjenner vi igjen detaljer som Citroën selv introduserte med DS5, da den kom. 
Her er det innfelte vippeknapper i ren flymaskinstil og andre detaljer som vitner om at bilen har en egen identitet. 

I midten av dashbordet sitter en skjerm som påstås å være 12 tommer. 

Her finner vi raskt funksjoner som kunne vært enklere med knapper, i stedet for at man må inn i en meny for så å gå videre til det stedet du får gjort den oppgaven du ønsker. 
Her må det skjerpings til, DS. 

4 + 2 

Under panseret vil det på sikt bli fire motoriseringer å velge mellom: 
To dieselmotorer, på henholdsvis 130 og 180 hestekrefter, og to bensinmotorer på 180 og 225 hester. 

Vi har prøvekjørt den sterkeste i begge leire, begge med automatgir. 

For det er kun den minste dieselmotoren som blir å få med manuelt gir. 
Alle de andre leveres med automat, som seg hør og bør i en premiumbil på dette nivået. 
Det er også den største diesel og den største bensinmotoren som kommer til å begynne med. 

Firehjulsdrift må du dessverre vente med. 
I likhet med Peugeot 3008 kommer dette først når den ladbare hybriden er på plass, mot slutten av året. 
Da blir bakhjulene drevet av en elmotor, mens forbrenningsmotoren tar seg av forhjulene. 

Sikkert og visst 

For å hamle opp med de store tyske premiummerkene har DS lagt seg i selen, og tilbyr det meste av det utstyret som er å forvente i dag, og litt til. 
Her er det aktive LED-lys, Connected Pilot, Park Pilot, Night Vision, og et system som DS kaller Active Scan Suspension. 

Det siste benytter kameraer til å lese veien foran bilen, og justere demperne etter veistandarden. 

Dette er et system også større offroadere fra flere produsenter kommer med på sikt, og vil etter hvert inngå som et system for selvkjørende biler. 

DS 7 kommer også med kamerabasert gjenkjenning av fotgjengere. 
Dersom bilen ser fotgjengere vil den varlse om dette med et bilde i skjermen der speedometeret normalt sitter. 
Vi finner dette litt merkelig ettersom bilen da ber deg ta blikket fra veien for å se ned på instrumentpanelet foran rattet. 
Slik vi opplevde dette, ville det ta lenger tid å reagere på denne måten enn om det eksempelvis hadde kommet opp som en varsling i en head-up løsning på frontruten. 
DS-folket var ikke enig. 

Et moteikon 

DS har gjort veldig mye riktig med sin nye 7’er – den første DS etter nysatsingen. 
Den ser også smashing ut, med 20-toms hjul og detaljer som fryder øyet. 
Det praktiske er også ivaretatt på de fleste områder, og bilen byr på god innvendig plass med tanke på ytre mål. 

Baksetene kan legges ned i 60/40 splitt, baksetepassasjerene har god nok hode- og beinplass, og bagasjerommet er riktig utformet for å romme mye. 

Vi skulle ønske bilen var noe mykere satt opp, for den er litt vel stram i fisken, som om fjæringsveien er veldig kort. 
Det har den ingen praktisk grunn til å være. 

Alt i alt tror vi DS-kunden velger nettopp en DS fordi han liker det han eller hun ser. 
Funksjonsmessig finnes det flust av biler som hamler opp med DS 7, så vi tror faktisk DS treffer blink dersom de lykkes. 
Kundene deres vil velge bilen fra et slags moteperspektiv, ikke nødvendigvis et bilperspektiv. 

Og det er vel greit? 
