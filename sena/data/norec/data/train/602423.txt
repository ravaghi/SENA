Alt eller ingenting
Arcade Fire staker ut kursen for musikk som kunne ha vært skapt av Abba i fellesskap med Daft Punk. 
Det funker. 

Dette er bandets femte album. 
De tre første lignet litt på hverandre med sakrale ballader og tøff rock. 
På fjerdealbumet, "Reflektor", tok Arcade Fire et videre blikk mot Haiti og karibiske rytmer. 
Resultatet ble bare sånn passe. 
Nå tar de pulsen på samtiden med tekster fulle av angst, livets og verdens undergang, samtidig som håpet og troen på framtiden er like rundt hjørnet. 

Det koker skikkelig hele veien. 
Et lass med funky rytmer blandes med lekre poptoner a la Abba. 
Hør bare tittelkuttet. 
Den ene i Daft Punk, Thomas Bangalter, har fått leke seg sammen med dette herlige kanadiske bandet. 
Han setter spor etter seg. 
Det gjør også bassisten fra det britiske bandet Pulp, Steve Mackey. 

Under de første høringene kan man riste på hodet og lure på hvorfor Arcade Fire tok dette grepet som det flotte rockebandet de er. 
Etter hvert glir låtene inn og blir uimotståelige enten det handler om teknofisert pop eller såre ballader som "We Don't Deserve Love", for ikke å snakke om den besnærende, "Put Your Money On Me". 

Dette er rett og slett strålende der kanadiske Arcade Fire tar pulsen på hvordan det står til i verden akkurat nå, slik som på den gnagende og triste, "Creature Comfort". 
De gir oss "Everything Now". 
Så får vi bare se hvor lenge det holder. 
