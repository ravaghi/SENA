Samsung NX10
Lite og lett for deg som skal på tur. 

Markedet for små systemkamerer virker å ta av om dagen. 
Anført av Olympus og Panasonic med deres Micro FourThirds-teknologi, har stadig flere produsenter meldt seg på dette racet, selv om de to største - Canon og Nikon - fortsatt ser ut til å sitte på gjerdet. 

Straks kommer Sony med sine speilløse systemkameraer i NEX-3 og NEX-5, og for ikke lenge siden lanserte Samsung dagens testmodell, NX10. 

Samsung NX10 er riktignok ikke like kompakt som Panasonic GF1, Olympus E-PL1 eller de nye Sony-kameraene, men er mer på størrelse med Olympus E-450 og veier 499 gram (til sammenligning veier GF1 315g). 
Det kan filme med HD-oppløsning, har en stor og skarp AMOLED-skjerm og i tillegg en relativt stor elektronisk søker av god kvalitet. 

Vi tar som vanlig en titt på de kjappe detaljene: 

Konstruksjon 

Selv om NX10 ikke er like lite som de minste i denne klassen, er det fortsatt merkbart mindre enn et "vanlig" speilreflekskamera. 
På tross av den relativt kompakte utførelsen, synes vi Samsung har konstruert kamerahuset meget godt, og grepet på høyre side har et friksjonsbelegg som gjør kameraet godt å holde i. 

Baksiden domineres av den 3" store AMOLED-skjermen med oppløsning på 614.000 punkter. 
Den er riktignok ikke like skarp som for eksempel Canon EOS 550D, men allikevel vesentlig skarpere enn skjermene med 230.000 punkter, som de fleste kameraene i dette prissegmentet har. 
AMOLED-skjermen er lyssterk og har en svært god innsynsvinkel. 

Knappene er hovedsaklig plassert til høyre for skjermen og oppå kameraet, og de er alle små med enkel og konsis tilbakemelding når du trykker på dem. 
Samtlige knapper fungerer som snarveier til diverse innstillinger i opptaksmodus, og en egen funksjonsknapp lar deg endre de aspektene som ikke finnes på enkelttaster. 

Vi liker godt implementasjonen av en hurtigknapp på forsiden av kameraet som enten kan brukes til optisk forhåndsvisning på skjermen eller setting av automatisk hvitbalanse, noe som fungerer svært enkelt og effektivt. 

Blitsen aktiveres ved å trykke på knappen til venstre for den (automodus aktiverer den hvis det trengs), men i stedet for å bruke blitsen som strobelys i mørke lysforhold, har NX10 en grønn hjelpelampe, som er langt mindre sjenerende. 

På toppen av kameraet finner du også funksjonshjulet med alle de vanlige innstillingene, et innstillingshjul samt knapper for seriefoto/selvutløser og en grønn knapp, hvis hensikt er å nullstille enkelte funksjoner tilbake til standardverdien. 
Akkurat denne kunne godt ha vært programmerbar. 

Den elektroniske søkeren er skarp, med oppløsning på 921.000 punkter. 
Størrelsen er helt på høyde med speilreflekskameraer i forbrukersegmentet, men ulempen er selvsagt at det blir kornete og noe mørkt på kveldstid sammenlignet med en optisk søker. 
Fordelen er at den elektroniske søkeren kan vise langt mer informasjon på skjermen når du skal ta bilde. 

Luken som beskytter minnekortet er på siden av kameraet og er helt på par med tilsvarende kameraer. 
Batteriet er også beskyttet av en ekstra tapp slik at det ikke faller ut i det du åpner luka. 
Bak ei luke på venstre side finner du også HDMI-utgang, strøminngang, USB og inngang for fjernutløser. 

Brukervennlighet 

La oss si det med en gang - menyene på dette Samsung-kameraet er rett og slett rålekre, og det er ingen tvil om at Samsung har hatt den typiske kompaktkamerabrukeren i bakhodet når det gjelder brukervennligheten på dette kameraet. 

De fleste ikoner og menyvalg er selvforklarende, og trenger du hjelp, trykker du på hjelpeknappen som forklarer de ulike konseptene. 

Vi liker også måten kameraet betjenes på, der du først trykker på én knapp for deretter å plukke ønsket innstilling fra menyen, der det kommer tydelig frem hva du kan velge blant. 
Noen av funksjonene er laget på en ganske fiffig måte, for eksempel selvutløseren som du kan stille fra 2 til 30 sekunder avhengig av hvor langt du har tenkt til å løpe - når du vrir på innstillingshjulet går "klokka" frem og tilbake. 
Det samme gjelder manuell fargetemperatur. 

Menytekstene er svært lesbare, godt hjulpet av den skarpe skjermen, og vi opplever god konsistens tvers igjennom. 
En fordel med å bruke skjermen hele tiden er at du også kan "forhåndsvise" hvordan bildet vil se ut før du tar bildet, slik at du slipper å prøve ulike hvitbalansetyper e.l. - resultatet vises på skjermen i det du endrer innstillingen. 

Funksjoner 

NX10 har det meste av funksjoner man forventer av et kamera til 5.000 kroner - spotmåling, bracketing, rensing av bildebrikken og så videre. 
I tillegg kan altså kameraet filme med HD-oppøsning. 

Når det gjelder finesser er det dog ikke så voldsomt mye her. 
Selvutløseren kan som nevnt lett justeres fra 2 til 30 sekunder, og kameraet har en smart range-funksjon som bevarer detaljene bedre i de de lyse partiene av bildet (eksempel kommer lenger ned). 

I tillegg kan du velge blant 9 ulike scenevalg, deriblant beauty shot som glatter ut hudtoner. 
Autofunksjonen plukker automatisk egnet sceneprogram. 

Du kan også velge blant ulike bildestiler, og du kan definere inntil 3 manuelt med tanke på fargetone, skarphet og så videre. 

I avspillingsmodus går det an å påføre ulike fargefiltre på bildene, glatte ut hudtoner, beskjære, rotere etc. 
Bildene kan grupperes pr dato, uke eller filtype, slik at du i sistnevnte tilfelle samler alle videoklippene til slutt. 
Det er for øvrig mulig å se inntil 20 bilder på skjermen på likt. 

Ytelse 

Til tross for at Samsung NX10 bruker konstrastbasert autofokus, er det ikke så mye å utsette på hastigheten. 
I utendørsbelysning og normal innendørsbelysning fokuserer kameraet raskt og presist. 
Når det lirer mot kveld er ikke prestasjonen like god - kameraet kan fort bruke et sekund-halvannet på å finne riktig fokus, og i enkelte situasjoner klarer det ikke å fokusere. 
Vi opplever dog at dette ikke er noe dårligere enn tilsvarende modeller fra Panasonic og Olympus. 

Seriefoto er oppgitt til 3 bilder pr sekund (inntil 10 bilder). 
Som vanlig skjøt vi så mange vi klarte i 10 sekunder og havnet på 25 bilder. 
Under ser du den relative hastigheten fra bilde til bilde (3 bilder pr sekund markert med grønn stripe): 

Med andre ord 
- Samsung holder det de lover med NX10 (riktignok noe ujevnt); faktisk holdes hastigheten på rundt 3 bilder pr sekund til og med det 18. bildet før det begynner å dabbe av. 

Oppstartshastigheten er også meget god, og skjermen er tent og klar til dyst i løpet av et snaut halvsekund; i praksis en neglisjerbar forsinkelse. 
Batterilevetiden er oppgitt til 400 bilder etter CIPA-standarden, der halvparten av bildene tas med og halvparten uten blits. 
Dette er bedre enn både Panasonic GF1 (350 bilder) og Olympus E-PL1 (290 bilder) og ganske bra for et kamera som kun baserer seg på skjermen når du komponerer bilder. 

Bildekvalitet 

For den som er glad i fargerike bilder er det en fryd å titte igjennom bildene fra Samsung NX10. 
Med standardinnstillinger er det mye fargemetning i bildene, og mer konservative fotografer vil nok justere ned metningen et hakk eller to. 

Under testingen tok vi flere hundre bilder, og NX10 eksponerte stort sett meget godt, der vi bare i enkelte tilfeller opplevde at himmelen ble brent ut - dog brennes høylysene ut noe tidlig. 
Smart range-funksjonen bøter noe på dette, som du ser eksempel på under, der det er flere detaljer både i høylysene og skyggepartiene (dog kan denne kun brukes fra ISO 200 og oppover): 

Hvitbalanseringen innendørs er også over gjenomsnittet god, og jevnt over er vi meget godt fornøyde med NX10 eksponeringsmessig. 

Med tanke på støy ved høye følsomheter gjør også Samsung-kameraet det ganske bra, selv om JPEG-prosesseringen er i overkant hard, som medfører at detaljer viskes bort. 
Under ser du utsnitt med ISO 800, 1600 og 3200: 

Som du ser er det et skille mellom 800 og 1600 med tanke på detaljer (se på bokstaven M på fargestiftene, for eksempel), men NX10 gjør det ikke noe nevneverdig dårligere enn andre kameraer i dette segmentet. 

Vi har testet NX10 med kit-objektivet (18-55mm f/3,5-5,6 OIS). 
Konstruksjonsmessig er dette helt kurant, og fokusringen har god bredde og er mer prakisk å bruke enn enkelte andre modeller, der denne er veldig tynn og helt på kanten av objektivet. 
Brytere på siden lar deg slå av og på optisk bildestabilisering, samt bytte mellom automatisk og manuell fokus. 

De optiske kvaliteten er litt så om så - spesielt reagerer vi på at objektivet tegner ganske uskarpt tidlig ut mot kantene på største blenderåpning, og fortegningen på vidvinkel er godt synlig. 
Dog er det lite vignettering å spore og relativt moderat med kromatisk feilbrytning. 

Under kan du se eksempelbilder tatt med Samsung NX10: 

Videokvalitet 

Videofunksjonen på NX10 lar deg filme i oppløsning på 1280x720, og du kan styre blenderåpningen manuelt. 
Mens du filmer kan kameraet autofokusere kontinuerlig eller ikke i det hele tatt (styres av den lille knappen foran på kameraet) - det er altså ikke mulig å trykke ned knappen halvveis for å foreta fokus når du selv ønsker. 
Fordelen er imidlertid at autofokusen er relativt rask og bråker mindre enn mange andre konkurrenter. 

Filmopptakene komprimeres med H.264, som gir ganske god valuta pr megabyte. 
NX10 har dog litt problem med fenomenet rolling shutter, som du lett oppdager ved brå bevegelser der rette kanter får litt gummipreg. 
Lydkvaliteten er ikke helt på høyde med de beste, og kameraet er også dårlig skjermet for vind, som du vil høre i eksempelvideoen under. 

Her har du et eksempel på video tatt med kameraet: 
Eksempelvideo, Samsung NX10, drøye 50MB 

Konklusjon, Samsung NX10 

For deg som er på utkikk etter et kompakt systemkamera som tar gode bilder, er NX10 fra Samsung vel verdt en vurdering. 
Kameraet er komfortabelt i bruk, med godt merkede knapper og et lettfattelig menysystem som er meget enkelt i bruk. 
Prisen er heller ikke avkskrekkende - for snaue 5.000 kroner i de billigste nettbutikkene får du kameraet med kit-objektiv. 

NX10 tar generelt gode bilder og yter greit nok, selv om autofokusen har litt trøbbel når belysningen senkes. 
Videofunksjonen er også god, der den kontinuerlige autofokusen er relativt kjapp og bråker lite. 

Det skal sies at Samsung har laget en ny standard med dette kameraet, og at utvalget av optikk og ekstrautstyr derfor er ganske begrenset foreløpig. 
I skrivende stund får du 18-55mm f/3,5-5,6 OIS, 50-200mm f/4-5,6 OIS og 30mm f/2,0 pancake å velge mellom, men det vil i løpet av året komme 5 nye objektiver (20mm f/2,8 , 60mm f/2,7 macro, 18-55mm og 20-50mm uten bildestabilisator og en 18-200mm f/3,5-6,3 OIS). 
Mer interessant er det at et tysk firma vil lage adaptere til NX10 slik at det kan bruke optikk fra de fleste andre, inkludert Pentax, Sony, Canon og Nikon. 

Uansett - vi likte godt NX10 de ukene vi hadde det til test og opplevde ofte å ta med dette kameraet på småturer i stedet for større speilreflekskameraer, og vi er godt fornøyde med NX10s prestasjoner jevnt over. 
Det holder fint til en femmer på terningen og et anbefalt produkt-stempel fra oss. 
