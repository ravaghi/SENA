Ikke kødd med Kari Bremnes
Bisk, skarp og utsøkt visekunst. 

ALBUM: 
Når starter resten av livet? 
For Kari Bremnes (55) er det når du er kommet dit i livet at du har god utsikt både bakover og framover. 
Ikke tidlig i livet, men ikke seint heller. 

Et fint utgangspunkt for å «gå løs på» Bremnes' 16. soloplate, «Og så kom resten av livet», som er mesterlig produsert og spilt. 

Tyskland 
At Kari Bremnes har solgt over 90.000 album i Tyskland - til tross for at hun synger på norsk - sier noe om særlig dette: 
Evnen til å fange en musikalsk stemning og en levende stemme som hever seg over språket. 

Men det er synd at tyskerne ikke forstår hva hun synger om, for Bremnes er en av landets beste låtskrivere - med evnen til å omsette tanker og stemninger i velvalgte ord. 

Det er ellers det delikate og smakfulle lydbildet som gjør at du alltid kjenner igjen et album med Bremnes. 
Det er ikke for ingenting at lyden av ei Bremnes-plate blir brukt som referanse blant hifi-entusiaster. 

Forstår hverandre 
Igjen er det tangentmannen Bengt E. Hanssen som produserer, og han og Bremnes forstår og leser hverandre omtrent som et gammelt ektepar - akkurat som musikerne Hallgrim Bratberg (gitarer), Helge Norbakken (trommer) og Sondre Meisfjord (bass) følger Bremnes akkurat dit hun vil. 

Tromsø Kammerkorkester spiller dessuten på tre av låtene. 

Utypiske låter 
Det er ikke sånn at man ofte blir overrasket av Bremnes, hun har en stil som hun for all del må beholde. 
Men hun prøver seg også med mer utypiske låter. 
«Mann på rommet» og «Med sin nydelige kone» er like i uttrykket og noe av det beste Bremnes har gitt ut. 

De er først og fremst annerledes og lite representative, samtidig har de tekster som kan drepe. 

Den første kler av mannen og stenger ham inne et sted der han ikke kan gjøre så mye galt, ledsaget av en fengende melodi med et fantastisk driv, den andre er en bisk kommentar til menn med penger som soler seg i glansen av sine smykker, nye og yngre koner. 

Begge låtene styres - og løftes - av Hanssens tangenter, med partier med velbalansert elektronika. 

Nesten joik Åpningen «E du nord», om å takle mørket og lengte etter lyset, er mer typisk. 
En artig detalj er det at både den og «Denne veien» har koring som ikke er så langt unna joiken. 
Og hvorfor ikke? 

«Trist når du får tenkt dæ om» har en sterk smak av country a la Emmylou Harris, mens «Håpet» danser optimistisk av gårde på lette føtter. 
«På kanten av et liv», tilegnet musiker og forfatter Dagny Juel (1867-1901), og nydelige, neddempede «Nytt imellom oss» - med strykere - er Bremnes slik vi er vant til å høre henne. 

Begge deler er utsøkt visepopkunst. 

Kari Bremnes med band legger 2. oktober ut på en lang norgesturné som starter i Bodø og avslutter i Oslo 28. oktober. 
