Heart Of Lightness – Søvnløs i Lofoten
Morsom metafilm med Ibsenske kvaliteter. 

Forfatter, musiker og restauratør Jan Vardøens debut som spillefilmregissør har resultert i en morsom metafilm med Ibsensk innhold. 

Heart Of Lightness – Søvnløs i Lofoten kan skilte med gode skuespillere som tolker et klassisk stykke i ekstremt vakre omgivelser. 

Og rammen rundt er fylt av lattervekkende underfundigheter, selv om det fulle potensialet kanskje ikke blir utnyttet. 
Men denne filmen er overraskende morsom, underholdende og tro mot Ibsenske kvaliteter. 

Øyner muligheten til å lage film 

Vardøen spiller «seg selv» i filmen. 
Han har drukket vekk pengestøtte fra Norsk Filminstitutt, men må levere en film. 

Så oppdager han en teatertrupp som spiller Ibsens Fruen fra havet i London, og øyner muligheten til å lage film rimelig enkelt. 

Han overtaler britene (blant andre Richard Lumsden, Rosie Day, Sam Heughan og Daisy Head) til å bli med til Lofoten for å spille stykket foran kamera, men innspillingsforholdene, samt regissørens manglende erfaring og engasjement, skal gi store utfordringer. 

Filmen er en miks av bakomscener og innspilte sekvenser. 
De «virkelige» opptakene vises i 16x9-format, mens scenene fra Fruen fra havet er i bredformat. 
Det høres kanskje litt merkelig ut, men fungerer godt. 

Det er morsomt å følge denne gjengens famlende forsøk på å gjøre noe ingen av dem egentlig kan, samtidig som vi ser hvordan opptakene blir stadig bedre etter hvert som produksjonen nærmer seg et slags klimaks, både foran og bak kamera. 

Lite teatralske forhold 

Det ligger et uforløst potensial i bakomhistorien. 
Det anes visse paralleller mellom skuespillernes interne forhold og figurene i stykket de filmatiserer, men dette blir ikke utforsket godt nok. 

Filmen kunne ha blitt enda bedre om Ibsens stykket ble gjenspeilet sterkere i rammen rundt. 

Men de lite teatralske forholdene som råder på filmsettet står i skarp kontrast til den dramatiske gløden som etter hvert oppstår foran kamera. 
Dette skaper morsomme nyanser og overganger. 

Tittelen Heart Of Lightness – Søvnløs i Lofoten spiller selvsagt lekent på to kjente titler fra filmverden. 

Den samme lekenheten finner vi også i Vardøens film, som til tross for at den er bygget på et seriøst teaterstykke aldri tar det for seriøst. 

Den viser også at ufattelig vakre Lofoten er rene drømmeland for Petter Holmern Halvorsen og Patrick Säfströms bilder, og at Ibsen – dersom du var i tvil - fremdeles ikke har gått ut på dato. 
