Vill, utagerende, fantastisk dansing
Kindness gir ut sitt andre album. 

ALBUM: 
Musikkvideoen til «This Is Not About Us» sier egentlig alt. 

Låta: 
Minimalistisk piano. 
Bitter bass. 
Kongalignende rytmer som minner om The Incredible Bongo Bands versjon av «Apache» og avslepen, men emosjonell soulpopvokal. 

Det visuelle: Spartansk, monokrom bakgrunn, vill dansing. 

Vill, utagerende, fantastisk dansing. 

Kindness (Adam Bainbridge) har utviklet denne egne evnen til å gjøre melankolien dansbar, til å skape sin egen myke, glinsende, rytmiske, og ikke minst roligvakre, musikksjanger i krysningspunktet mellom soul, r&b;, funk og disko. 

«Otherness», hvor blant andre medmelankolikerne Robyn og Dev «Blood Orange» Hynes dukker opp som gjestevokalister, er skjørere, mer svevende og litt mindre funky enn den kritikerroste debuten fra 2012, men med sine glødende blåsere og varme housetangenter er den både retro og nyskapende på en gang. 

Det man trenger for å komme seg gjennom høsten, med andre ord. 
