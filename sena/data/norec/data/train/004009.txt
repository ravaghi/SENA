The Expendables 2
Like fintfølende som et diesellokomotiv! 

La det være klart med en gang, The Expendables 2 er etter alle solemerker en drittfilm. 
Historien stinker, humoren funker dårlig og actionscenene er konstruert av en bulldoser. 

Men til tross for dette, føler jeg at denne oppfølgeren gir meg nøyaktig det jeg vil ha. 
Andre kan lage smart og sofistikert action. 
Sylvester Stallone og co kan gi meg et smakløst voldssirkus med et kvalitetsnivå jeg kan sitte og glise av. 

Trodde de virkelig at de skulle komme unna med dette mølet, liksom? 
Og nettopp derfor gjør de det. 

Stallone vs Van Damme 

Denne gangen må Expendables-teamet ta opp jakten på skurken Vilain (Jean-Claude Van Damme), som planlegger å finne lagret plutonium i øst-Europa for å selge det til skumle interessenter. 

Barney Ross (Sylvester Stallone) må motvillig ha med seg Maggie (Nan Yu) på laget, samtidig som de møter andre leiesoldater i samme ærend, nemlig Trench (Arnold Schwarzenegger) og Booker (Chuck Norris), samt mannen som ga dem oppdraget, Mr. Church (Bruce Willis). 

Kaos i filmruta 

Filmen starter med en bombastisk prolog, og fortsetter i samme stil og tempo til det hele er over. 
Regissør Simon West satser alt på å fylle så mange filmruter som mulig med kaos, og lykkes på den fronten. 

Det gikk rykter om at The Expendables 2 skulle lages med tanke på en lavere aldersgrense i USA, men det er bare å konstatere at den planen er ettertrykkelig forkastet. 

Her spres voldsom død med en body count på linje med den siste Rambo-filmen. 

Tvilsom taktikk 

Mange av actionscenene er så enkelt koreografert at det nesten er bedårende. 

Taktikken til skurkene er bestandig å stå i åpent lende for å la seg meie ned, mens heltene alltid finner brukbart dekke for kuler bak planker, vinduer, etc. 

Skurkene treffer aldri uansett, mens heltene er fantastiske skarpskyttere med maskingeværild fra hofta. 
Det fryder meg at noen fremdeles tør lage noe så tåpelig. 

Litt klein humor 

Manuset er tastet inn med hammer. 
Liam Hemsworths funksjon i filmen mates inn med spade. 
Jason Stathams kjærlighetsliv bygges opp til noe vi aldri får noe resultat av. 
Slike manusglipper kan tilgis i en slik film. 

Verre er det at The Expendables 2 bommer på humoren. 
Vitsene er rett og slett dårlig skrevet og fremført. 

Det er jo litt morsomt å se Sylvester Stallone, Bruce Willis og Arnold Schwarzenegger dele filmruta, men det blir litt kleint når de slår vitser om sine respektive bedrifter på lerretet i gamle dager, med referanser til både Rambo, Die Hard og The Terminator. 
Det kunne de spart seg for. 

Trigger nostalgiske minner 

Joda, The Expendables 2 kunne nok vært mye bedre. 
Den er like fintfølende som et diesellokomotiv, med særdeles enkle rolletolkninger og en historie som kan forutsies av absolutt alle. 

Men samtidig er dette en type actionfilm jeg digger, kanskje fordi den trigger nostalgiske minner fra da slike filmer tilsynelatende ble produsert på samlebånd og konsumert nær religiøst på VHS. 

Jeg liker at gamle helter som Sylvester Stallone, Dolph Lundgren, Jet Li, Jean-Claude Van Damme, Bruce Willis, Arnold Schwarzenegger og Chuck Norris får noen minutter i rampelyset. 

Hva med Steven Seagal i The Expendables 3 
