Blade Runner- The Final Cut 

Ett av filmhistoriens største mesterverk! 

Regissør Ridley Scotts Blade Runner var en av filmene som for alvor gjorde meg huka på film, og har vært en konstant kilde til undring og beundring, som jeg har vendt tilbake til mange ganger. 

For meg står den frem som ett av filmhistoriens absolutt største mesterverk. 
Noen roper høyt om Citizen Kane. 
Jeg roper høyt om Blade Runner! 

Og nå, når den har kommet på DVD, HD-DVD og Blu-Ray i sin siste og definitive versjon, er det virkelig god grunn til å bruke stemmen. 

Filosofisk sci-fi 

Historien, basert på forfatteren Philip K. Dicks roman Do Androids Dream Of Electric Sheep, stiller svært interessante og filosofiske spørsmål som gir grobunn for refleksjon og ettertanke. 

Harrison Ford spiller blade runneren Deckard, en slags politimann i Los Angeles i år 2019. 
Han får i oppdrag å finne en gruppe replikanter, androider som ulovlig har tatt seg ned til jorden fra arbeidskolonier i verdensrommet. 

Søket tar ham til selskapet som har skapt dem, Tyrell Corporation, der han møter vakre Rachael (Sean Young). 
Hun blir nøkkelen til Deckards revurdering av hva en replikant kan forventes å ha av menneskelighet - og hva det egentlig vil si å være et menneske. 

Fascinerende og futuristisk 

Men skal jeg være ærlig, er det ikke historien som appellerer meg mest. 
Det mest spennende er hvordan filmen ser ut. 
Ridley Scott og hans stab har skapt et fascinerende og futuristisk Los Angeles, som er overbefolket, overbesøplet og gjennomindustrialisert. 

Alle velstående har flyttet ut av byen, kanskje ut av verden, og bare de syke, fattige og ubemidlede er igjen. 
Filmen skildrer et multikulturelt skakk-kjørt bybilde som du faktisk vil finne enkelte steder i verden i dag. 

Scott filmer denne neonopplyste verdenen, med konstant regnvær og nattemørke, i trollbindende cinemascope. 
Vakrere styggedom har du aldri sett! 

Uforglemmelige figurer 

Blade Runner har noen uforglemmelige figurer, spilt av blant andre Rutger Hauer, Daryl Hannah og Joe Turkel. 
Unge Sean Young ga Rachael den rette kalde femme fatale-figuren, kanskje som følge sin manglende erfaring? 

Harrison Ford er likevel den store stjerna. 
Deckard ser ut til å vandre gjennom historien uten de store følelsemessige utbruddene, men det kan det være gode grunner til, som jeg ikke vil diskutere her, for ikke å ødelegge handlingen for deg. 

Ekstremt forseggjort 

Blade Runner – The Final Cut gir oss ikke store forandringer fra tidligere versjoner. 
Ridley Scott har finpusset på filmen, og bare store fans vil merke de fleste forskjellene. 

Dette er fremdeles en utrolig fascinerende film, med et helt ekstremt forseggjort utseende, pakket inn i Vangelis sin mektige filmmusikk. 

Blade Runner har inspirert nye filmskapere i 25 år. 
Og det vil den fortsette med! 

Mesterlig restaurert 

Blade Runner er utgitt på både DVD. 
HD-DVD og Blu-Ray. 
Jeg har testet HD-DVD’n, og det er en utrolig deilig følelse å se denne filmen med bedre bilde og lyd enn den sannsynligvis hadde ved premieren i 1982. 

Filmen er mesterlig restaurert, og lyden er subtilt, men virkningsfullt remixet i Dolby 5.1. 
Blade Runner var en av de første DVD’ene som kom på markedet for 10 år siden, og forskjellen mellom disse versjonene er uendelig stor. 

Nå ser filmen ut som om den ble laget i går, med bunnsolid sortnivå, dybde og skarphet, og en hittil uhørt dynamikk i lydbildet! 

Unik innsikt 

På disk 2 i alle formater finner du en av tidenes beste filmdokumentarer, Dangerous Days: The Making Of Blade Runner, som har en svimlende spilletid på 3 timer og 32 minutter. 
Heldigvis er dokumentaren delt inn i 8 kapitler, så du trenger ikke se alt på en gang. 

Her er nesten alle involverte med, og deler både positive og negative minner fra prosessen med å lage filmen. 
Det er ingen hemmelighet at ”Blade Runner” var en vanskelig film å lage, og dokumentaren gir oss unik innsikt i problemene, utfordringene og gnisningene på settet. 

Forbilledlig laget 

Dokumentaren er forbilledlig laget, med et vell av intervjuer, ubrukte filmklipp, bilder, tegninger og annet arkivmateriell. 

Eneste skår i gleden er at Dangerous Days ikke presenteres i HD. 

Mannen bak denne produksjonen er Ridley Scotts faste dokumentarist, Charles De Lauzirika, som er ansvarlig for flere DVD-utgivelser i toppklassen. 
Med Blade Runner har han overgått seg selv. 

Vanvittig 5-disc 

I tillegg til 2-disc-utgivelsen på DVD, HD-DVD og Blu-Ray, finnes det en vanvittig 5-discutgivelse med enda mer. 
Den utgis beklageligvis ikke på HD-DVD eller Blu-Ray i Europa, så vi må klare oss med DVD-versjonen. 

Disc 3 inneholder de tre andre kinoversjonene av Blade Runner: den amerikanske versjonen fra 1982, den internasjonale versjonen fra 1982 og den såkalte ”director’s cut” som ble utgitt i 1992. 

Der er særlig de første versjonene interessante, for de inkluderer Harrison Fords voiceover, som ble tatt vekk i 1992-utgaven, og er heller ikke med i The Final Cut. 
Mange hater voice-over’n. 
Jeg liker den. 

Legendarisk arbeidsversjon 

Disc 4 har flere kortere dokumentarer, blant annet om forfatter Philip K. Dick og fotograf Jordan Cronenweth. 

Men det meste interessante er 46 minutter med slettede eller alternative scener, som sammen med Harrison Fords fortellestemme er redigert til en slags alternativ utgave av Blade Runner! 

På disc 5 finner du det mange av fans har siklet etter i årevis, nemlig en legendarisk arbeidsversjon av filmen, med flere alternative scener, og midlertidig filmmusikk. 

En våt drøm 

2-disc-utgaven av Blade Runner: 
The Final Cut vil holde i massevis for de fleste, men vil du virkelig fordype deg i Blade Runner er 5-disc-utgivelsen på DVD en våt drøm! 

Jeg har tenkt hardt og lenge, men kan ikke tenke på noe som mangler her. 
Absolutt alt er med! 

En av verdens beste filmer er glimrende presentert og dokumentert på en av verdens beste DVD-utgivelser 
