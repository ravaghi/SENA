Nytt tema, velbrukt mal
Kokkekonkurransene har fått en utfordrer: 
Nå er det håndarbeid som gjelder. 

Forlagene har lenge pøst ut store mengder kokebøker. 
Tv-kanalene har plukket opp tråden og pøst ut store mengder kokkekonkurranseprogrammer. 
De siste årene har håndarbeidsbøkene fått sin renessanse. 
Fra å gi ut en strikkebok i året, er store forlag som Cappelen Damm nå opp i det tidobbelte og vel så det. 
NRK har kvittert med å lage langsom-tv om strikking. 
Og skal vi tro forlagsredaktør Inger Margrethe Karlsen i Cappelen Damm, er det sybølgen som skal avløse strikkebølgen. 
Hva er vel da mer naturlig enn å lansere en tv-konkurranse i søm? 

I "Det store symesterskapet", som er basert på BBC-serien "Sewing Bee", skal åtte amatørsyere konkurrere i kreativitet og fingerferdighet. 
Konkurransen utfolder seg i Oleanas tradisjonsrike fabrikklokaler i Ytre Arna, og innimellom konkurranseelementene får vi små drypp av norsk håndarbeidshistorie. 
Tine Solheim og Andreas Feet er dommere, og programleder Christine Hope tråkler det hele effektivt sammen uten å overdramatisere. 

Programmet følger samme mal som en hel del andre konkurranseprogrammer, og tilhører den sjangeren som er herlig blottet for intriger og personkonflikter. 
Her dreier det seg først og fremst om håndverket, samtidig som vi får korte presentasjoner av de åtte deltakerne på hjemmebane. 

Deltakerne får tre oppgaver i hvert program. 
De skal blant annet sy etter mønster, de skal sy om plagg, og designe sine egne kreasjoner. 
Oppgavene skal utføres på tid, noe som legger til rette for et stigende stressnivå hos flere av de involverte. 
Likevel tryller de fram mange interessante plagg. 
Og en hel del gyselige greier også. 
Den som kommer minst heldig utav det i hver episode må forlate konkurransen. 

Dømt ut fra de første episodene ser det ut til at serieskaperne har klart å samle en trivelig og mangfoldig gjeng med utrolige mengder kreativitet og kunnskaper. 
Man trenger ikke være overdrevent opptatt av sømfaget for å henge med, men et minimum av interesse for klær og design er nok nødvendig for at dette skal fenge. 
