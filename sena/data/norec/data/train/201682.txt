Dette er nye Mercedes-Benz C-klasse
Bedre på absolutt alle områder. 

En helt ny Mercedes-Benz C-klasse er snart leveringsklar for norske kunder, og dette er den fjerde generasjonen siden den første dukket opp i 1993. 

Mercedes-Benz ønsker å sette en ny standard i klassen, men har de klart det? 
Vi har testet den. 

Vokst seg stor 

Den nye C-klasse har vokst i stort sett alle retninger, og har endt opp på 4,69 meter – 95 millimeter lenger enn forgjengeren. 
Den har også vokst 40 millimeter i bredden, men det mest interessante er at akselavstanden er strukket med 80 millimeter. 

Det betyr nemlig bedre plass innvendig. 

Bagasjerommet er likevel bare blitt fem liter større enn på forrige generasjon. 
I tillegg gjør naturligvis den økte akselavstanden at bilen blir enda mer voksen på veien. 
Det merkes, for bilen er blitt en bedre langtraver enn den tidligere utgaven. 

Større, men lettere 

Selv om bilen har vokst i størrelse, så er den lettet med cirka hundre kilo i forhold til forrige modell. 
Dette til tross for at den også har fått mer utstyr. 
Vekt er et av de viktigste elementene bilbransjen jobber med for tiden. 
Det er vesentlig i forhold til redusert forbruk og utslipp, og lettere materialer tas i bruk i større grad. 

I C-klasse har Mercedes-Benz i stor grad brukt aluminium som hjelpemiddel der det har vært mulig. 

Bare kroppen i seg selv er lettet med 70 kilo, og plasseringen av de lettere materialene har også senket tyngdepunktet sammenliknet med tidligere. 

Tre av flere motorer 

Ved lansering er det tre mulige motoralternativer å velge blant: 
To bensinversjoner på 156 og 184 hestekrefter (C180 og C200), og dieseldrankeren C220 BlueTEC med 170 hestekrefter. 

Til høsten kommer det også en norgesvennlig 1,6-liters dieselmotor. 
Den dukker opp i to konfigurasjoner på 115 og 136 hestekrefter. 

I tillegg til disse vil det også komme flere motoralternativer basert på den 2,2-liter store dieselmotoren. 
Disse vil ha en effekt på alt fra 115 til 204 hestekrefter. 

Avhengig av motor vil du kunne velge mellom en sekstrinns manuell girkasse, eller den langt mer anvendelige sjutrinns automatkassen med girhendler bak rattet. 

Myk eller stiv? 

Nye C-klasse kan leveres med Airmatic luftfjærer. 
Dette blir solgt inn som en svært brukervennlig pakke, fordi det med et slikt system er enkelt å heve eller senke, og myke opp eller stramme til hele fjæringsoppsettet. 
Personlig er jeg absolutt ikke tilhenger av dette systemet. 

Luftfjærer er kun godt egnet når man ønsker komfort, men selv da skinner luftfjæringens svakheter gjennom som ei morgensol. 

Fra hjulene tar opp energi fra underlaget i form av en ujevnhet, til signalet har gått gjennom et fjærbein bestående av luftfjærer, så skapes det så stor forsinkelse i tid at signalene føles usynkronisert. 
Kjører man over en dump, så ser man dumpen, hører dunket, og først rett etter merker man det fysisk. 

Direkte signaler 

Med stålfjærer er alt direkte, og du har mye bedre kontakt med underlaget. 
Jeg trenger antagelig ikke si hva jeg anbefaler, men med tre alternative oppsett av stålfjærer burde du finne noe som passer deg blant disse. 
I tillegg sparer du penger. 

For øvrig kommer alle versjoner med elektromekanisk servostyring, som i tillegg endrer karakteristikk i henhold til hastighet. 

Utvekslingen endrer seg med andre ord i forhold til bilens hastighet. 
Dette er et system man nesten ikke kan klare seg uten når man først er blitt vandt med det. 
Det gir faktisk en mer logisk styrefølelse, og sammen med de nevnte stålfjærene fungerer oppsettet av bilen fortreffelig. 
Med luftfjærer er vi som sagt langt mer betenkt. 

Nye trekk 

Den utvendige designen er utvilsomt ny, og er langt mer tidspassende. 
Det lange panseret passer godt sammen med den godt tilpassede kupéen. 
Deretter kommer det en litt stutt og butt hekk, som faktisk ser for kort ut til resten av bilen. 
Dette går på smak og behag, men vi tør nevne det ettersom vi har hørt flere påpekt det samme. 

Avhengig av utstyrsgrad, så får du enten en sportslig front med stor stjerne midt i grillen, eller du kan få bilen med den tradisjonelle grillen og stjerneemblemet stående på panseret. 

Se flere bilder innvendig: 

Staselig interiør 

Det er innvendig bilen virkelig har fått et løft. 
Materialvalget er eksemplarisk, uavhengig av modell. 
De mest eksklusive har skinninteriør, sømmer i dørtrekk, dashbord, og midtkonsoll, og du har treverk med blank eller matt overflate. 
Dette kan du igjen velge om du vil ha i lyst eller mørkt treverk. 

Over midtkonsollen får du en 7- eller 8-toms skjerm, avhengig av hvilket multimedia-system du velger. 

I likhet med i S-klasse, så får du også her et anlegg fra Burmester, dersom du er villig til å bla opp. 
Alle C-klasse kan leveres med DAB+ for et tillegg på 4.670 kroner. 

Mercedes-Benz har derimot en formening om at nettradio er en mer fremtidsrettet løsning, og ønsker heller at kundene går for dette. 
Det kan de gjøre ved å kjøpe løsningen Command-Online, som er det vi kan kalle internett-pakken til Mercedes-Benz. 

Resten av interiøret sender også klare tanker til storebror S-klasse. 
Mercedes-Benz har som mål at C-klasse ikke skal lide som liten, men ligne på stor. 
Det klarer de til gangs i nye C-klasse, som må sies å trekke interiørdesign til et nytt nivå. 

Stasjonsvogn til høsten 

Foreløpig kommer nye C-klasse kun som sedan. 
I stasjonsvognlandet Norge vil det derfor være mange som drøyer med å legge inn bestillingen til den er klar. 

De første stasjonsvognene vil rulle inn i landet engang i løpet av september/oktober, forteller kommunikasjonsansvarlig i Mercedes-Benz, Christoffer Nøkleby. 

Det er omtrent samtidig som den 1,6-liters dieselmotoren dukker opp. 
Foreløpig vet vi svært lite om hvor stor den stasjonsvognen blir i forhold til bagasjerommet, men det er på langt nær sikkert at den blir størst i klassen. 

Best på sikkerhet 

Et område nye C-klasse garantert er best på er når det gjelder aktive og passive sikkerhetssystemer. 
Der har de bestemt seg for virkelig å slå på stortromma, og har mye attraktivt utstyr som standard. 
Det som ikke er standard er likevel bare å bestille. 

Også på dette området var filosofien fra Mercedes-Benz at de ikke ville la C-klasse lide under storebroren S-klasse. 
Samtidig skal vi ta med i betraktningen at utstyr av denne typen bare raser i pris. 

Den gang C-klasse kom på markedet i 1993 fikk den klengenavnet Baby-Benz. 
Dette er det snart på tide å endre til Baby-S-Class. 
Så, hva skal en slik mini-S-klasse koste? 
Takket være lavere forbruk, og mindre utslipp, så går faktisk prisen ned i forhold til utgående modell. 
Samtidig har utstyrlisten økt betraktelig. 

Store på sikkerhet 

Som en slags mindre versjon av Mercedes S-klasse, skal C-klassen by på maksimalt med avanserte sikkerhetssystemer, og fra pressemeldingen sakser vi følgende: 

Attention Assist: 
Bilen merker om sjåfører blir trøtt, og varsler om at det er på tide med en pause (standardutstyr). 
Adaptive Break Assist og Collision Prevention Assist: 
Bilen oppdager farer i veibanen, for eksempel at bilen foran bråbremser, og bidrar til riktig bremsetrykk. 
Om sjåføren ikke reagerer raskt nok bremser bilen selv. 
Systemet er aktivt fra 7 km/t til hele 200 km/t (standardutstyr). 
Distronic Plus med Steering Assist og integrert Stop&Go; Pilot: 
Adaptiv cruisecontrol som virker fra 0 til 200 km/t. 
Ved kø kan bilen følge bilen foran og delvis svinge selv.BAS Plus Brake Assist System med PRE SAFE: 
Bilen kan gjenkjenne kryssende trafikk, fotgjengere og biler som står stille, og bremse på egenhånd dersom sjåføren ikke reagerer raskt nok. 
Enhanced Active Lane Keeping Assist: 
Systemet hjelper bilen å holde seg i veibanen, også på der veimerkingen er dårlig. 
Active Parking Assist: 
Bilen lukeparkerer på egenhånd.360 graders kamera: 
Ryggekamera som gir et fugleperspektiv og dermed bedre oversikt.Traffic Sign Assist med Wrong Way Alert: 
Bilen gjenkjenner skilter langs veien, inkludert Innkjøring Forbudt-skilter.Adaptive Highbeam Assist: 
Adaptiv LED-lyktsystem som gjør det mulig å kjøre med fjernlysene på hele tiden: 
Bilen blender selv ned for bilen foran og møtende trafikk. 
Automatisk barnesetedeteksjon i fremre passasjersete. 
Airbagen skrus automatisk av om man setter inn et barnesete.Flere nye kollisjonsputer, blant annet til sjåførens knær. 

Konklusjon 

Vi har blant annet kjørt C220 BlueTec i tillegg (diesel), og sammen med automatkassen var dette en veldig samstemt kombinasjon som passer Norge godt. 
Minste dieselmotoren i C200 BlueTec synes vi imidlertid blir litt for slapp. 

Nye C-klasse er først og fremst god å kjøre som en følge av den ekstra lengden på akselavstanden. 
Dette gjør den mer stabil enn tidligere, i tillegg til at den har fått en såkalt firelenkers hjulgeometri foran. 

Jeg råder alle til å gå for automat, ettersom dette blir en svært effektiv løsning. 
Den finner hele tiden riktig utveksling i forhold til å utnytte tilgjengelig dreiemoment. 

Mercedes-Benz peker mer mot det komfortable enn det sportslige, i forhold til konkurrentene fra Audi og BMW. 
Det vises igjen på den elektromekaniske styringen, som fjerner mye av veibanens uregelmessigheter (humper, dumper, andre ujevnheter) i nesten for stor grad. 

Chassisoppsettet foran består av en ny firelenkers løsning. 
Bak er det en mer tradisjonell løsning med multilenker, men takket være luftfjærene er ikke bakvognen glad i traverser i veibanen. 
Det oppleves som små korte sprett, og man merker at man et kort øyeblikk mister bakkekontakten. 
Også på dette området er stålfjærer en bedre løsning. 

Av utstyrsversjoner må du velge den pakken som passer deg, enten det er Avantgarde, Exclusive eller AMG-pakken. 
Sett deg inn i hva de inneholder, og ta et valg. 

Typiske konkurrenter blir først og fremst Audi A4 og BMW 3-serie. 
Lexus IS 300h må også anses som en konkurrent. 

Dette er grunnprisene: 

* C 180: 360.000 kroner 

* C 200: 
400.000 kroner 

* C 220 BlueTec: 
410.000 kroner 
