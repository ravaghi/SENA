Heftig spansk krim
BOK: 
Antonio Hill lykkes bra i sin debut med heftig, latinsk sex og vold i Barcelona. 

Antonio Hill: 
«De døde dukkenes sommer». 
Oversatt av Christian Rugstad. 
344 sider. 
Bazar forlag. 

Politimann Héctor Salgado har vært suspendert på grunn av vold, men nå er han tilbake på jobben i Barcelona. 
Han får i oppdrag å etterforske en tilsynelatende enkel sak: 
En tenåringsgutt fra overklassen har begått selvmord ved å kaste seg ut fra et takvindu. 
Men var det et selvmord? 

Salgado nøster opp tråder i familien som fører tilbake til en sommer som alle har prøvd å glemme; sommeren da lille Iris ble misbrukt og druknet i badebassenget. 

Dette er debutboken til Antonio Hill (51), men det føles som den kommer langt uti en serie, fordi det er så mye forhistorie: 
Hovedpersonen Salgado har banket opp en mistenkt i sin forrige sak, han har nylig blitt skilt, han sliter med traumer fra barndommen osv. 

Hill svinger seg språklig elegant gjennom Barcelonas mørke bakgater: 
«For ham var Barcelona (som ekskona) Ruth: 
Vakker uten å gjøre noe nummer av det, rolig på overflaten, men med mørke kroker, og med dette draget av snobbete eleganse som var like betvingende som enerverende.» 

Mange personer får slippe til i romanen. 
Dessuten skifter Hill hovedperson for hvert kapittel, det blir litt strevsomt å omstille seg hele tiden. 

En typisk nybegynnerfeil er at alle må med i første roman. 
Sjekk denne bølingen av romanpersoner: 

Helten Hector Salgado, sønnen hans Guillermo, ekskona Ruth og hennes nye kjæreste, politisjefen Lluis Savall, politikollega Leire Castro som blir gravid, mellomleder i politiet Marina Andreu, Ungdommene Marc, Gina og Aleix, Marcs mor Joana, Marcs far Enric, hans kone Gloria og hans bror Felix, Ginas mor Regina, Héctors husvert Carmen og så bortetter. 

Alle disse folka har i tillegg familier, elskere, venner og venninner. 
Det er mer enn nok persongalleri til en 1000 episoders såpeopera. 

Hvis jeg skulle vært slem kunne jeg skrevet at dette er en heitere latinsk versjon av «Pacific Blue» (dog er det mye mer sex i boka enn i tv-serien). 

Men Hill er bedre enn det, personene er ikke 100% gode eller onde. 
Heldigvis. 
Neste bok blir sikkert bedre. 
