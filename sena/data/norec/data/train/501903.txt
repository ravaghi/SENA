En superhelt krysser sitt spor
«Jupiters måne» er kanskje ikke en perfekt superheltfilm, men har noen av årets mest minneverdige actionsekvenser. 

Kornél Mundruczó er en av verdens beste på action, og med «Jupiters måne» fortsetter den ungarske regissøren der han slapp med «White God» (2014). 
I sistnevnte film fulgte vi en flokk løse hunder i Budapest – en spenstig metafor for klassekamp. 
Mundruczó elsker fremdeles metaforer på kontinentets politiske situasjon. 
«Jupiters måne» handler om flyktninger som «superhelter». 

Aryan Dashni (Zsombo Jéger) sniker seg inn i Ungarn sammen med sin far og en rekke andre som ønsker asyl. 
Skudd løsnes når grensepolitiet ankommer og kaoset fører til at han blir skutt av politimannen László (Cserhalmi György). 
På sykehuset blir Aryan hjulpet av den korrupte legen Gabor Stern (Merab Ninidze), som oppdager at Aryan kan fly. 
Legens reaksjon er at dette er noe som man kan tjene gode penger på. 

Noen av sekvensene i «Jupiters måne» er svimlende, med komplekse og imponerende spesialeffekter. 
Man minnes filmen «Menneskenes barn» («Children of Men», 2006), men her finner man mål og mening bak stilen: 
Gjennom umulige kameraføringer settes vi inn i opplevelsen til Aryan – den eneste av rollefigurene som kan det umulige – og slik klarer regissør Mundruczó å få seeren til å leve seg inn i tilstanden til en rollefigur i intense situasjoner. 

Filmen ble vist under årets BIFF, noe som gjorde at jeg fikk sett den to ganger. 
Jeg ble overrasket over hvor godt jeg husket den visuelle formidlingen Mundruczó er så flink på. 
Filmhistorien er fylt med regissører og fotografer som får til vakre bilder, men færre av dem klarer å gjøre bildene minneverdige: 
Å fylle filmer med emosjonelt givende mening slik at de dukker opp igjen senere i hukommelsen. 
Avslutningsbildene husket jeg med skummel nøyaktighet. 

Men et eksempel på filmens skavanker var at jeg ikke husket skjebnen til Aryan og doktor Stern. 
Mundruczó er genial med bildene, men som «dramaturg» har han noen mangler. 
Hva som står på spill blir for metaforisk, og dermed for vagt. 
For å henge bedre med i handlingen burde filmen ha kommunisert en skumlere følelse av noe «skjebnesvangert» som venter om ting går galt. 
Dialogen har også noen lydproblemer som irriterer. 

Dette er en type film som helst burde vært et udiskutabelt mesterverk. 
Mange av oss filmfrelste tilgir ofte Hollywood-film for mangler. 
Kanskje sitter det litt inne å betale for ungarsk film på kino? 
Men Ungarn har levert over all forventning de siste 15 årene – med «Taxidermia» (2006) er dette ikke engang den første alternative ungarske sci-fi-filmen på kino i Norge – og fans av kultfilm gjør klokt i å gi denne filmen en sjanse. 
Å gi noe fremmed en sjanse er akkurat hva filmen ønsker å handle om. 
