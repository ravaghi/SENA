SampleTank for iOS
Kan du slippe å dra med deg laptop eller instrumenter? 

I august i år skrev vi om to programmer - eller apper som det heter i dag - som gjør iPhone eller annen i-dings til en lydmodul. 

Mobiler er allsidige verktøy, de er dessuten like kraftige som PC/Mac'er til tre ganger prisen var for få år siden. 
Men det som før het "applikasjonsprogrammer" har ikke bare fått mye kortere navn, de er langt billigere, og koster ofte en brøkdel. 
Er de like bra? 

Minste motstands vei 

Musikkprogrammer som lager lyd baserer seg på to teknikker: 
Sampling som er digitale opptak av lyder, eller simulering hvor programvaren lager lyden fra bunn av, ved å simulere (eller modellere) det som fysisk skjer i et "ekte" eller tenkt instrument. 
Dette kan være akustiske fenomener eller elektroniske, man kan simulere piano og synther, trompet og gamle Hammond tonehjulsorgler osv. 

Vi kaller begge variantene for virtuelle instrumenter, siden de ikke finnes fysisk, men bare som et dataprogram. 

Siden prosessorkraften i iOS-enheter ikke er i samme liga som flerkjerneprosessorene i datamaskiner er sampling en mindre utfordring enn avansert simulering når det skal lages lyd som skal kunne spilles. 
Når man trykker ned en tangent skal det jo låte med en gang. 

Apropos tangenter, å spille på en glassplate gir bare sånn passe spilleopplevelse, det er som med skrive-tastaturer man foretrekker jo å kjenne at fingrene beveger et eller annet og at det plass til hendene. 
Dette er enda viktigere på spille-tangenter hvor man skal styre lydstyrken med anslagshastigheten. 

Siden iOS-enhetene alle bruker flashminne også til lagring av data som hører til hver app, ligger alle samplingen raskt tilgjengelig. 
En harddisk hadde vært en flaskehals, siden den hadde måttet blitt satt opp med mye bufring og dvalefunksjoner for å fungere i en bærbar enhet, men det slipper vi å tenke på. 
Sample-avspilling er ikke så krevende når man har raskt lagringsmedium. 

MIDI-tilkobling 

For å kunne bruke et tangentinstrument på en iOS-enhet må man ha et som sender ut spilleinformasjon, også kjent som MIDI. 
MIDI sendes enten via USB eller du må koble et MIDI-interface imellom som gjør om MIDI-signalene fra instrumentet til USB-format. 

På iPad kan du bruke Apples Camera Connection Kit for å få USB-tikobling til instrument/interface, men dette fungerer ikke på iPhone. 
Der må du ha et eget MIDI-interface som kobles rett i kontakten på iPhone. 
På dette er det kontakter til overgangskabler som kobles til MIDI-kontaktene på instrumentet. 

SampleTank for iOS 

Tilbake til programvaren. 
I midten av oktober kom endelig SampleTank for iOS, som kjører på iPhone, iPod Touch og iPad. 

Vi har testet på iPad 2, siden iRig MIDI ennå ikke er tilgjengelig i handelen i Norge. 

Programmet kommer i en grunnversjon til 70 kroner, og kommer med et knippe instrumenter og ferdige looper og patterns. 

For 35 kroner stykket kan du kjøpe flere instrumenter inne fra programmet, det finnes 22 "pakker" til 35 kroner stykket. 
Du kan også kjøpe hele repertoaret til 280 kroner - det er en bra rabatt. 

Både nedlasting og installasjon tar ganske lang tid, og grunnen til det fant vi ut da vi kjøpte hele samlepakken med lyder. 
Det gikk på et øyeblikk - alt var allerede lastet ned, kjøpet var bare en "nøkkel" for tilgang. 

I bruk 

Programmet er ganske lett å bruke, du har mulighet for fire samtidige lyder, hver av disse har sitt eget sett med patterns (små MIDI-sekvenser med figurer) som kan aktiviseres med Pad'er eller de aller dypeste tangentene. 

Til å begynne med stusset vi litt på at den dypeste C på et 5-oktavs tastatur trigget en pattern i stedet for å være rett og slett den dypeste tonen uten transponering. 
Men dette kan man jobbe seg rundt. 
Vil man ikke bruke disse selvspillende patterns i det hele tatt kan man ganske enkelt slå dem av, slik at man har alle tangentene til disposisjon. 

Redigering av lydene er til en viss grad mulig, man har hele tiden mulighet til å variere filtersettingen, som byr på frekvens, resonans, attack og decay. 
Man kan også velge romklang for hver av de fire lydene, men bare mengden; karakteren er felles og påvirker alle lydene. 

Noen lyder har egne effekter, som f.eks. phaser, flanger, delay osv. 
Disse er imidlertid låst til hver lyd, du kan ikke bytte effekt, bare justere parameterne. 

Lasting av lydene skjer raskt, det tar bare noen få sekunder i verste fall, når man skal laste inn store lyder som Grand Piano. 
Synthlyder er på plass med det samme. 

Hvordan er oppsettet å spille på? 

Virtuelle instrumenter på datamaskiner hadde tidligere problem med responstid, som regel omtalt som "latency". 
Det betyr at det tok merkbar tid fra anslag til man hørte lyden. 
Det er lenge siden dette var noe problem, og det er heldigvis heller ikke noe problem på en iPad. 
Det er rett og slett like naturlig å spille på SampleTank som på et vanlig keyboard når det gjelder responstid. 

Lydkvaliteten er derimot varierende, på flere måter og av flere grunner. 
Skal man for eksempel ha en virkelig dynamisk og velklingende flygellyd trengs det mange og lange samples. 
Alle hørbart forskjellige anslagsstyrker må være med, og alle tonene skal klinge ut. 
Så råflott har man ikke vært i lydbiblioteket til SampleTank, men vi må likevel si oss fornøyd med både flygel og elpianoer, som det finnes mange varianter av til forskjellige stilarter. 

Trommelydene og bassene er omfattende, gitarer og gruppen "kromatiske" instrumenter som vibrafon, marimba osv. byr også på mye bra. 
En del av synthlydene er også brukbare, mens andre er heller merkelige. 
Men smaken er jo som kjent delt. 

Strykere og blåsere er vanskelige saker, her er det høyst blandet. 
Solistiske lyder er veldig vanskelige, men ensemblene er heller ikke imponerende. 

Samlet vil vi si at lydene er omtrent i samme liga som et kurant keyboard. 
For en samlet pris på 350 kroner er ikke det noen skuffelse. 

Det som er litt skuffende er at det ikke er noen mulighet for å laste inn egne lyder. 
SampleTank finnes for PC og Mac og kan håndtere et stort repertoar med samples fra mange kilder. 
Det hadde vært stas å kunne kombinere dette med iOS-versjonen. 

Konklusjon 

SampleTank for iOS er brukervennlig og velfungerende, lydrepertoaret er omfattende og stort sett spillbart, her kommer også egne ferdigheter pluss smak og behag inn i bildet. 

På iPad trenger du bare et Camera Connection kit til 229 kroner og et rimelig MIDI interface til et par hundrelapper, hvis du ikke har et keyboard med generisk USB. 

IK Multimedia sitt iRig MIDI interface koster ¤54,99 pluss frakt og (muligens) mva. direkte fra IK MUltimedia. 
Norsk pris fra distributør er ikke annonsert. 

På YouTube kan du høre mange av lydene i SampleTank for iOS. 
Etter flygeldemoen kan du klikke deg videre og sjekke ut andre lyder. 
