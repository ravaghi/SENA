Sonja på egne ben
KRAGERØ (VG) 
H.M. Dronning Sonja åpner sin første separatutstilling i dag. 
Den viser hvor heldig hun er, og demonstrerer urettferdigheten i norsk kunst. 

H.M. Dronning Sonja Galleri Nicolines hus, Kragerø, 13/7 - 25/7 

Sist lørdag på Tjøme, i dag i Kragerø: 
Kunstneren Sonja holder høyt tempo med to utstillingsåpninger med én ukes mellomrom. 
På Tjøme viste hun fremgang fra grafikkmappen «Tre reiser. 
Tre landskap», som hun laget høsten 2011sammen med læremestrene Kjell Nupen og Ørnulf Opdahl. 

I Kragerø står Sonja på egne ben, uten sikkerhetsnettet kollegene gir henne på Tjøme. 
13 av 32 bilder vises for første gang i Galleri Nicolines hus, 19 henger begge steder. 

Det er fortsatt grunn til å minne om at hun har vokst som kunstner siden 2011, og at dette er veldig «spiselig» kunst. 
Men utvidelsen er ikke nødvendigvis en gevinst. 
Noen av bildene som er kommet til i Kragerø holder nivået fra Tjøme, mens andre trekker ned. 

Det gjelder spesielt de fotobaserte trykkene av is- og snøformasjoner. 
De er svakere enn de to offsettrykkene som sjangermessig minner for mye om læremester Nupen. 

Det å frigjøre seg fra sine læremestre, utvikle sitt eget uttrykk og kvitte seg med sine egne «diller» er en utfordring. 
Der har kunstneren Sonja fortsatt en vei å gå. 

Når det er sagt er det en prinsipiell side ved dette: 
Fortjener dronning Sonja å få utstillingsplass så lett? 
I en ideell verden er svaret ja, slik alle med kunstneriske ambisjoner fortjener å bli vist og vurdert seriøst. 

Det er ikke mange kunstnere som kan ringe to gallerier og bestille utstillingsplass uten å gå gjennom en kvalitetskontroll. 
Både på Tjøme og i Kragerø tok galleriene utstillingene usett. 
De visste med andre ord ikke hva de ville få, bortsett fra et kjent navn. 

Det at VG anmelder Sonjas utstillinger to lørdager på rad bekrefter den kjendisorienteringen i kulturlivet. 

Kampen om utstillingsplass er knallhard, og store deler av markedet styres av kommersielle aktører. 
At kunstlivet er i ferd med å bli mer brutalt skal ikke klandres kunstneren Sonja. 
Det skal bli spennende å følge henne videre. 

Anmeldt av Lars Elton 
