Rapkonge med ny gnist
Pharrell Williams tar ansvar på T.I. sitt niende soloalbum. 

ALBUM: 
Fra å være en av mine store favoritter, må jeg innrømme at T.I. desverre har blitt en artist jeg sjelden bryr meg om utgivelsene til. 

Den perfekte arvtakeren til sørstatslyrikere som Scarface og Pimp C i begynnelsen av sin karriere, men både småkjedelig og forutsigbar etterhvert som kronene begynte å rulle inn. 

Det er derfor hyggelig å se at den selverklærte Atlanta-Kongen har tatt seg selv i kragen på sitt niende soloalbum «Paperwork», og ikke minst endelig overlater executive producer-ansvaret til noen andre - nærmere bestemt Pharrell Williams. 

Både hardt og sjelfullt produsert av et variert utvalg beatmakere, og med et arsenal av velfungerende gjester (Young Thug, Chris Brown, Boosie Badazz, Trae The Truth, Usher osv) som utfyller den nysultne hovedpersonen på hvert eneste spor bortsett fra åpningen «King». 

Resultatet er T.I. sin beste fullengder på veldig mange år, og nyfunnen respekt for en rapper jeg trodde hadde sine beste år langt bak seg. 
