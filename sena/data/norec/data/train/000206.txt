The Jinx: The Life and Deaths of Robert Durst E01-E02
Drivende spennende krim fra virkeligheten. 

Skitne pappesker fulle av bevis, sigarettrøykene etterforskere, tre drap og en gammel mektig mann med gamle hemmeligheter. 
The Jinx er en «hvem gjorde det»-historie fra virkeligheten, som kombinerer dokumentarens hardtslående troverdighet med det beste fra krimserienes stil og dramaturgi. 

Robert Durst er en 71 år gammel milliardær. 
Familien hans er noen av Manhattans største eiendomseiere, og den hvithårete herren lever i dag et tilbaketrukket liv i rikdom. 
Men sånn burde det kanskje ikke være. 

I 1982 forsvant kona til Robert, Kathleen McCormack, under mystiske omstendigheter. 
I 2000 døde Susan Berman, en kvinne som skal ha visst noe om den mystiske forsvinningen i 1982. 
Og i 2001 ble naboen til Durst funnet drept og partert i søppelposer — blodsporet førte inn til parteringsåstedet på Roberts kjøkken. 

Er han en kaldblodig morder, eller er det bare usannsynlig mange av de rundt han som har mistet livet på mystisk vis? 

Med Robert i intervjustolen, og tilgang på rikelig med beviskasser, rettsopptak og vitner, tar regissør Andrew Jarecki oss med på en jakt etter sannheten. 

Four decades. 
Three Murders. 
And one very rich suspect.Tagline 

En smak av Serial 

Etter at podkasten Serial gjorde stor suksess på senhøsten 2014, med sin dramatiske historie om Adnan Syed som kanskje er dømt for et drap han ikke har gjort, er det mange som vil finne en lignende spenning i å følge The Jinx. 

Her er riktignok den antatte forbryteren på frifot, og spørsmålet om skyld er snudd på hodet. 
Men det er det samme «er han skyldig eller ikke»-spillet vi trekkes med i. 

Som i Serial, står intervjuet med den mistenkte i fokus. 
Parallelt med den praten blir vi presentert for bevis og vitneforklaringer som går på kryss og på tvers av Robert Durst sin versjon – og det eneste som virker sikkert er at noen lyver. 

The Jinx skifter sømløst fra det oppsatte stol-til-stol intervjuet med hovepersonen, til stilsikre krimsnutter som gjenskaper mulige versjoner av hendelsesforløpet. 
I tillegg presenteres vi for faktiske bevis fra etterforskningen, intervju og arkivklipp fra rettsalen og nyhetsdekningen. 
Alt er skrudd lekkert sammen, og gir et fyldig og komplekst bilde av saken. 

På Durst sitt initiativ 

Regissør Andrew Jarecki har tidligere laget spillefilmen All Good Things (2010) basert på Robert Dursts historie. 
Den hadde Ryan Gosling og Kirsten Dunst i hovedrollene. 
Vi får tidlig vite at det er gjennom den filmen at regissør Jarecki har fått tilgang til dette sjeldne intervjuet med den mediesky rikingen. 

Robert Durst vil at Andrew Jarecki skal være hans talerør til publikum. 
Det gir en liten følelse av at det er vår mistenkte som trekker i trådene. 
Men serieskaperen er ærlig på Roberts rolle, han lar oss høre telefonsamtalene dem imellom og Jarecki holder ikke tilbake når han konfronterer Robert med løgner i hans forklaringer. 

Og etter å ha sett kun å ha sett to episoder, er jeg jo ganske spent på hva det er Robert Durst ønsker å si til kamera. 
Kan det komme tilståelser her? 
Eller gjør han alt dette kun for å fornekte mistanker og rette på sitt rykte? 

Den skumle rekonstruksjonen 

Med neonblåfargede bilturer i mørket, og kjølig musikk på lydsporet, gir serien også tydelige nikk til den fantastiske dokumentaren The Thin Blue Line (1988) av regissør Errol Morris. 

Som nettopp ved hjelp av stilistiske rekonstruksjoner av ulike vitneforklaringer, var delaktig i å få en den drapsdømte Randall Adams satt fri fra fengsel. 

Rekonstruksjonen har nesten blitt et parodigrep innenfor dokumentarsjangeren fordi det har blitt misbrukt så mye på skjermen. 
The Jinx lener seg på kjemper når den låner og leker selvsikkert med dette virkemiddelet. 
Det fungerer veldig godt for seriens underholdningsverdi, og kan på sitt beste være en herlig måte å vise hvor skjør og subjektiv sannheten er, men det kan også være et viskelær mot skillet mellom fakta og fiksjon hvis det brukes feil. 

Det er viktig at regissør Jarecki holder tunga rett i munnen her, og ikke bare maler de versjonene av historien som ser stiligst ut. 

Og det forventer jeg at Jarecki gjør. 
Han er en erfaren dokumentarfilmskaper som i 2003 var nominert til Oscar for krimdokumentaren Capturing the Friedmans. 
Funfacten i denne historien er at den gjeve gullstatuetten gikk til The Fog of War, regissert av tidligere nevnte Errol Morris. 

Han har uansett laget en drivende god, frisk og velkomponert dokumentarkrim om en person som, uansett om han er skyldig i mord eller ikke, har opplevd og gjort utrolig mye merkelig i løpet av et langt liv. 
Så får vi se hvordan sympatien vår er for den enten veldig uheldige, eller direkte grusomme Robert Durst etter seriens 6 episoder. 

The Jinx har premiere på HBO Nordic mandag 9. Februar. 

Fortell oss hva du synes om serien i kommentarfeltet nedenfor. 
