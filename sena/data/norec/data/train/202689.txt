Samsung 9-serie (900X4C-A02SE)
Storebroren til en av de beste PC-ene vi har testet noen gang. 
Lever 15-tommeren opp til forventningene? 

Vi legger ikke skjul på at forventningene våre foran møtet med denne 15-tommers ultrabooken fra Samsung var skyhøye. 
Ikke så rart kanskje, med tanke på at 13,3 tommer-utgaven vi testet i sommer landet på en ubestridt sekser på terningen. 
Den er muligens den mest gjennomførte PC-en vi har testet noen gang. 

Like bra? 

På papiret ser det ikke ut til at 15-tommeren i 9-serien er noe dårligere. 
Designmessig er den ganske lik, den er riktig nok noe tykkere - men fortsatt er det snakk om svært beskjedne 1,49 centimeter. 
Samsung hevder at dette er verdens tynneste 15-tommer, og vi har i hvert fall ikke noen holdepunkter for å påstå noe annet. 

Og vekten? 
1,685 kg - like lett som mange 13,3-tommere i ultrabook-segmentet. 

Før vi ser nærmere på eksteriøret kaster vi et raskt blikk på hva denne syltynne pakken har å by på av spesifikasjoner: 

Skjerm: 15,0" LED-baklyst LCD, matt overflate, 1600 x 900 piksler Prosessor: 
Intel Core i7-3517U (dobbelkjernet) RAM: 
8 GB (2 x 4 GB) 
Grafikkort: 
Intel HD 4000 Lagring: 256 GB SSD Optisk drev: 
Nei Skjermutganger: 
HDMI og VGA (begge krever adapter) USB-porter: 2 x USB 3.0, 1 x USB 2.0 Webkamera: 
1,3 Mpix Kortleser: 
SD/SDHC/SDXC-kort Trådløst nett: 
Intel Centrino Advanced-N 6235 (a/b/g/n) 
Kablet nett: 10/100/1000 Mbit (krever adapter) Annet: 
Bluetooth 4.0, Intel WiDi OS: 
Windows 8 Størrelse: 35,7 x 23,7 x 1,49 cm Vekt: 
1,685 kg (DinSides eget tall) Pris: 
Fra 11.339 kr inkl mva (4.12.2012) 

Maskinen er relativt godt utstyrt - størrelse og vekt tatt i betraktning, blant annet med romslig SSD og 8 GB RAM. 
Det eneste vi har å utsette, er noen begrensinger i tilkoblingene; du kan for eksempel ikke bare koble til ekstern skjerm uten overgang eller spesialkabel. 
Det samme gjelder nettverk, men her får du riktig nok overgangen med. 

Dette er kompromisser Samsung tydeligvis mener man må inngå når vekt og ikke minst tykkelse skal holdes på et minimum. 

Robust, tynn, lett og stilig 

Og selv om dette kanskje er verdens tynneste 15-tommer for øyeblikket, er den definitivt ikke noen skjør kamerat. 
Hele chassiset består av metall, både på inn- og utsiden. 
Dette sørger for god oppstiving, og vi får aldri følelsen av at dette er noe annet enn en meget solid bygd maskin - og akkurat passe tung. 

Overflaten er matt, fingeravtrykk vises, men er langt fra så sjenerende som på mange med blank overflate. 

Alle tilkoblingene har fått plass på sidene, trukket lengst unna brukeren. 

Skjermen måler 15 tommer, og er altså litt mindre enn det sedvanlige for klassen (som er 15,6 tommer). 
Rammen rundt skjermen er også tynn, og bidrar til å gjøre denne PC-en relativt mye mindre enn konkurrerende modeller: 

En typisk 15,6" ultrabook blir relativt mye større 

Oppløsningen er 1600 x 900, noe som gir skarpe bilder og detaljer - men når vi ser hvor glimrende full HD kan fungerer på 15-tommere som for eksempel Asus U500VZ, stiller vi oss spørsmålet om ikke Samsung også burde fulgt etter her. 
1600 x 900 er tross alt den samme som Samsung har på sin 13,3 tommer i 9-serien. 

Overflaten er matt, noe som betyr at gjenskinn ikke er noe problem. 
Den er også svært lyssterk, og har bra innsyn fra sidene, men har langt dårligere innsyn fra topp og bunn enn de beste IPS-skjermene, her sammenlignet mot den aktuelle Asus-modellen: 

Dette er litt underlig, synes vi - skjermen på 13,3-tommeren hadde nemlig ikke denne svakheten. 

Bra tastatur, ikke fullt så bra pekeplate denne gangen 

Tastaturet er bra, fast og lydsvakt, og utformingen er etter vår mening perfekt. 
Små funksjonstaster, resten er romslig, entertasten er bred og piltastene er skilt ut fra resten. 

Det er også baklys, men for å hindre at det skal sluke batteri, tennes lyset først når det er mørkt i rommet du befinner deg i. 
Du kan selvsagt også skru det av. 

Pekeplaten er stor, multiberøringsfølsom og har integrerte knapper for venstre- og høyreklikk. 
Vi har tidligere ofte vært litt kritiske til slike, spesielt dersom man er vant til å la venstre pekefinger hvile på venstre knapp mens man styrer med høyre. 
Flere pekeplater kan da oppfatte det som om man skal zoome ut eller inn (på grunn av to berøringer). 
Det fungerer imidlertid bra her. 

Den er likevel ikke lytefri. 
For det første har vi opplevd en del ganger at venstre museknapp ikke fungerer. 
Det kan være ting som fikses ved hjelp av BIOS- eller driveroppdateringer. 
De høye klikkelydene fra museknappene er derimot verre å få fikset. 
Slikt tjener ingen misjon, mener vi. 

På undersiden kan vi skimte to vifter bak små luftehull, som suger luften inn og blåser den ut bak. 
I fronten sitter et par stereohøyttalere, som byr på bra lyd - men vi savner litt mer bass når vi lytter til favorittmusikken. 

I bruk og ytelsesmålinger 

Oppstart av PC-en tar kun 13 sekunder, noe av det raskeste vi har målt noensinne. 
Maskinen er svært stillegående under normal bruk. 
Under belastning kan viftene starte, men de stopper så snart belastningen avtar (les: uproblematisk). 
Merk også at maskinen kommer med styreprogram for viftene som i praksis kan gi deg en helt støyfri opplevelse dersom du er villig til å gå litt ned på ytelsen: 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 7,1 Minne: 5,7 Grafikk: 
5,8 Spillgrafikk: 
6,5 Primær harddisk: 
8,1 

Passmark PerformanceTest 8.0 gir oss følgende resultater på ytelsesmålingene, og her har vi sammenlignet med andre, relevante ultrabooks vi har testet den siste tiden: 

Denne ULV-prosessoren er blant de aller kjappeste på markedet. 
Sett i forhold til en firekjernet i7-prosessor med dobbelt strømforbruk ligger den imidlertid godt bak. 
Hvor merkbart denne forskjellen er i praksis, kommer an på bruken din. 
Tyngre oppgaver = større forskjeller. 

Noen spill-PC er dette ikke, men med moderate innstillinger kan mange 3D-spill fungere tilfredsstillende. 
Alt av 2D-spill, grafikk og video forløper helt uproblematisk. 

Denne PC-en har en av de raskeste SSD-ene vi har testet. 
Merk at de som ligger over i leseytelse er utstyrt med to SSD-er i et RAID-oppsett. 
Det gir som regel vesentlig raskere dataoverføring enn kun én SSD. 
Ytelsen er uansett flere ganger høyere enn selv de raskeste harddiskene for bærbare. 

Holder hele dagen! 

Batteritiden er rett og slett strålende. 
Over seks timer med kontinuerlig videoavspilling, og 9,5 timer med minimal belastning savner nesten sidestykke i våre ultrabook-tester. 
Batteritiden ved videoavspilling er faktisk den beste vi har målt noen sinne, en hel time mer enn andreplassen! 
Og under minimal belastning er det kun Asus UX31A som har vært bedre, med nøyaktig ti timer. 

Ved variert bruk vil 8-9 timer være oppnåelig - uten særlige problemer. 

Konklusjon 

Samsung har nok en gang levert en meget god PC, og vi tar av oss hatten for utformingen - og ikke minst batteritiden. 
Noe terningkast seks blir det imidlertid ikke denne gangen, og det skyldes først og skjerm og pekeplate, samt en noe høy pris dette tatt i betraktning. 

For bare litt mer får du en annen 15,6 tommer ultrabook med IPS full HD-skjerm og mye høyere ytelse i Asus Zenbook U500VZ. 
Men hvis stil, lavest mulig vekt, lang batteritid og musestille operasjon er viktigst for deg, look no further. 

Samsung 900X4C-A02SE 
