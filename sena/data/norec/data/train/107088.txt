System Of A Down:«Hypnotize» 

(American/Sony BMG) 

Sanger Serj Tankian, gitarist Daron Malakian, bassist Shavo Odadjian og trommeslager John Dolmayan har i løpet av tre-fire år tatt System Of A Down helt opp i metal-eliten. 

Kvartetten beviser at det faktisk er mulig å kombinere mørk, aggressiv og knallhard rock med et sosialt og politisk engasjement. 

Det eneste som skiller nykommeren «Hypnotize» fra «Mesmerize» er et par låter som definitivt ikke ville fått plass på forgjengeren, men ellers er alt det andre intakt; trøkket, sylskarpheten, riffene og den melodiøse nerven som går som en rød tråd gjennom albumet fra begynnelse til slutt. 

System Of A 
Down misliker makthavere uansett hvilken forkledning de kommer i. 
Endelig et viktig band med gjennomslagskraft nok til å påvirke folk. 

Er du blant dem som gir blaffen i budskapet, kan du rett og slett la deg valse flat av låter som «Attack», «Stealing Society», «U-Fig» og «Holy Mountains». 

ESPEN A. HANSEN 
