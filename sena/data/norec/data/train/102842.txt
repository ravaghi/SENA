Spillanmeldelse:«GoldenEye 007: Reloaded» 

Et av spillhistoriens høydepunkt er nytolket i «GoldenEye 007: Reloaded». 
Resultatet er et utdatert skuldertrekk 

«GoldenEye» til Nintendo 64 definerte skytespill til konsoll. 
I 1997 var det en actionopplevelse uten sidestykke, med en atmosfære VGs anmelder kalte «hyperrealistisk». 

Hvor realistisk det faktisk var kan vi jo diskutere nå i ettertid, men helt sikkert er det i alle fall at «GoldenEye» fortsatt står som en bauta i spillhistorien. 

«GoldenEye 007: Reloaded» er en nytolkning av denne klassikeren. 
Her blir vi servert nye baner, nye figurer, en justert historie og Daniel Craig i Bonds smoking. 

Men på tross av alt det nye, kjenner jeg meg igjen i miljøene og atmosfæren fra 1997. 
I alle fall de første minuttene. 
Og det er omtrent like «hyperrealistisk» som for 14 år siden. 

I dag føles det imidlertid stivbeint og utdatert. 
Alt fra fiendenes oppførsel, til hvordan våpnene er balansert føles som gufs fra forrige konsollgenerasjon. 
Så hva sitter vi igjen med da? 
Et teknisk utdatert skytespill hvor de som spilte originalen kanskje vil kjenne seg igjen et par ganger. 

Å spille fire stykker mot hverandre på delt skjerm, minner om gamle dager. 
Men det har skjedd altfor mye siden 1997 til at dette klarer å holde på oppmerksomheten særlig lenge. 

Er du av den nostalgiske typen, er det åpenbart ting her som vil appellere. 
Hele spilldesignet henter inspirasjon fra sjangerens spede begynnelse, og det er gjort et helhjertet forsøk på å hedre den gamle klassikeren. 
Og hvis det høres fristende ut, er dette en innertier. 

Personlig spiller jeg heller «Battlefield 3», «Moderen Warfare 3» eller «Crysis 2», og leier «GoldenEye» på video. 

PS: 
«GoldenEye 007: Reloaded» kan spilles med bevegelseskontrollen til Wii og Playstation 3. 
Vi fikk tilsendt Xbox 360-versjonen, som kun støtter vanlig håndkontroll. 

GOLDENEYE 007: RELOADED Plattform: 
Xbox 360, Playstation 3, Nintendo Wii Genre: 
Action Alder: 16+ Utvikler: 
Eurocom Entertainment Utgiver: 
Activision Mer info (på Wikipedia) 
