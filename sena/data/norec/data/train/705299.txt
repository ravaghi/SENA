DeLillos:Akustisk nachspiel 

DeLillos er herlige når Lars Lillo-Stenberg slipper løs sin indre Neil Young, men denne gang temmes trangen. 

DeLillos: 
"La oss bli fri for all nostalgi" (Drabant) 

Isteden har kvartetten spilt inn sitt 17. studioalbum akustisk foran en enkelt mikrofon, unnagjort på to dager. 
Stedet er festsalen i Løkken Nøisomhed, en ærverdig murvilla på Skarpsno i Frogner bydel. 
Dermed er de på hjemmebane, og vestkantbandet serverer sine observasjoner mens de pusler på instrumentene. 

Ideen har vært å skape en nachspielstemning, med en håndfull utvalgte tilhørere sittende stille og lytte. 
Det hadde sikkert vært kjekt å høre DeLillos klimpre dette fram i en sen nattetime i et privat hjem. 

På plate blir det ikke fullt så spennende. 
Det friskner likevel til når Emilie Christensen fra trioen No. 4 synger med på "Halvveis rundt jorden". 

"La oss bli fri for all nostalgi" er en selvironisk platetittel for et band som har bygd mye av karrieren på nettopp nostalgi. 
De gir selvsagt ikke slipp på dette nå heller, og tittelkuttet handler om det som er blitt borte. 

"Du er så lat" er om tiden man kjøpte plater og lyttet til "Pop spesial" på radioen. 
Herlig, hvis du er litt opp i årene. 
"Bø" er gamle turnéminner fra Bø i Telemark, der Frogner-herrene blir skremt av fulle bønder som sier "bø". 

Kristiansand får sin sang i "Tog til Kristiansand", med naive referanser til Kvadraturen og Christian 4. 
Det er hyggelig der, i Kristiansand, synger Lillo-Stenberg. 
Jaha. 

"Kjip, baby" er en frisk låt, og "Lille mamma" er en strukturert Lars Fredrik Beckstrøm-sang. 

"Alle ville være der hun var" er det nærmeste Young denne gang; pianoutgaven av ham. 

Banjo-fargede "Harpar", om en gammel trehest, er skrevet i klassisk DeLillos-ånd. 
I samme bluegrass-inspirerte bås finner vi også Beckstrøms "Et lite vink". 

Lars Lundevalls "Resirkulert" blir i enkleste laget. 

Beste spor: 
"Alle ville være der hun var", "Harpar", "Halvveis rundt jorden", "Et lite vink". 
