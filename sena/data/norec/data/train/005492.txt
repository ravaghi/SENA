Pulserende varme
Regnværet hindret ikke The xx fra å få Roskilde-publikummet til å danse. 

London-trioen The xx, bestående av Romy Madley Croft, Oliver Sim og Jamie Smith (eller Jamie xx, om du vil) slapp tidligere i år tredjeskiva I See You. 
En plate hvor Jamie xx eksperimenterte i større grad bak spakene enn tidligere. 
Med Jamies xxs siste Øya-konsert i bakhodet står forventningene høyt for et The xx-set hvor han også får lov til å slippe seg løs bak miksebordet. 

Campflagg vaier foran den ikoniske Orange scene idet mørket begynner å legge seg over Roskilde. 
Gjengen entrer nonchalant scenen og praten blant publikum eskaleres til høylytte rop idet «Intro» passende nok starter settet, og vokalistene vaier synkront i kjent stil mot høyre og venstre. 

De minimalistiske trommemaskinene fra studioalbumene erstattes med live tromming fra Smith. 
Scenen er blitt DJ-ens lekeplass i kveld, og Smith løfter lett steminga ved å gjøre mange av de ellers stille og beskjedne låtene klubbvennlige. 
«Shelter» har aldri vært mer dansbar. 

Vi går videre til sisteplatas albumåpner «Dangerous». 
Låta som virkelig viser hvor deilig innflytelse Jamie xx har hatt på I See You. 
Det er nesten så Croft og Sims vokaler blir overflødige i denne klubbeuforien. 
Til tider drukner vokalene i den overdøvende bassen til Smith. 
«Dangerous» flyter perfekt over til «I Dare You», hvor vi nå enser hvor overrasket bandet er over kveldens oppmøte foran den Orange scene. 
Det viser seg faktisk at Croft har deltatt på festivalen selv som 16-åring og ble dumpa av eksen samtidig. 
Stemninga blir kjapt emosjonell og Croft setter i gang en akustisk «Performance». 
Publikum står med klump i halsen. 

På de roligste låtene klarer ikke The xx å tilpasse seg Roskildes største scene. 
Det som i grunnen gjør at de fortjener scenen er igjen Smiths lekne produksjon, som virkelig får vist seg i «Say Something Loving», «Infinity» og hans “egne” «Loud Places». 

Musikalsk sett hindrer ikke liveformatet bandet å leke seg på scenen. 
En frekk integrering av Alice Deejays 90-talls banger «Better Off Alone» får det festglade publikummet til å trekke på smilebåndene i regnværet som oppstod under konserten. 
Selv om scenen til tider blir for overveldende for bandet, har de i hvert fall prøvd å tilpasse seg Roskilde-publikummet før de nesten målløse forlater scenen. 
