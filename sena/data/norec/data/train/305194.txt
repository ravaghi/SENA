Dette er tidløs rock av den edle sorten
Rival Sons er retro, men går ikke ut på dato. 

ALBUM: 
Rival Sons-debuten «Pressure & Time» sendte oss i ekspressfart tilbake til Led Zeppelin anno «Physical Graffiti». 

Vi skal ikke langt bort i runde to heller, men på «Head Down» tar Rival Sons flere sidesprang enn på debuten. 

Klassisk rock 

Førstesingel «Keep on Swinging» er en formidabel fest av en klassisk rockelåt med store dansbare rytmer og et hook som vil få Jimmy Page tung i knærne. 
«Wild Animal» forener T-Rex-glam med Blue Cheers støyende riffrock. 

«Run From Revelation» er seig bluessoul av typen The Black Crowes med stort hell gjorde levende igjen for et par tiår siden. 

Tidløs kvalitet 

Ellers får vi både psykedeliajammer i «Manifest Destiny Pt. 
1» og Jeff Buckley-ballader i vakre «True». 

Retrobaserte band har ofte begrenset levetid, men Rival Sons har en tilstedeværelse og egenart som gjør dem til noe mer enn det. 
«Head Down» er tidløs rock av den edle sorten. 
