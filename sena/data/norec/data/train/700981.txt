Friske og frekke ?revestreker
Roald Dahl har så mye galskap og svart humor i barnebøkene sine at det trengs en sprø regissør for å sikre en god filmatisering. 
Wes Anderson er mannen. 

«Livet under vann» (2005) og «The Royal Tenenbaums» (2001) er filmer Anderson har begått tidligere. 
Nå kobler han sine ville, sarkastiske påfunn med historien om den fantastiske Mikkel Rev, som Dahl skrev i 1970. 
Sympatien er, akkurat som i «Flukten fra hønsegården», ikke lagt på menneskenes, men på dyrenes side. 
Hvordan skal herr 
Rev og familien hans, pungrotta og grevlingene skaffe seg kylling, epler og cider fra bondens gård? 

Det herlige med filmen er at regissøren har valgt en mer absurd og ironisk tone enn vanlig i familiefilmer av dette slaget. 
Det gjør uttrykket friskt, frekt og freidig, deilig renset for langtrukken sentimentalitet. 
Ironien rammer ikke bare de slemme bøndene Boggis, Bounce og Bean som benytter usle knep for å knekke sine fiender i skogen. 
Sarkasmene sitter løst også når dyrene snakker til hverandre. 
Slik forsterkes det eldgamle knepet med å gi de firbeinte menneskelige trekk. 

Således ler man godt av rivaliseringen mellom Mikkels sønn som stadig mislykkes, og fetteren som alltid lykkes. 
For ikke å snakke om Rotta som fører seg i kloakkrørene som en ensom, slesk morder. 
Animasjonen er laget i håndlaget stop motion-teknikk som krever at man stadig flytter figurene og tar tusenvis av bilder for å skape illusjonen av bevegelse. 
Det har filmteamet lykkes godt med. 

Gå og kos dere med galskapen. 
