iPod shuffle
Den er på størrelse med en pakke tyggis, og gjør absolutt ingenting annet enn å spille musikk. 
Er iPod Shuffle et godt kjøp? 

Lille iPod shuffle er minstemann i Apples ekstremt populære musikkfamilie. 
Minstemann både spesifikasjonsmessig og fysisk 
 for det skal godt gjøres å finne en MP3-spiller som er enklere enn denne. 

Shuffle har et umiskjennelig iPod-preg over seg. 
Spilleren kommer i en enkel, grønn innpakning, og der finner du selve enheten, hodetelefoner, en stropp til å henge rundt halsen, instruksjonsbok, en CD og et kort med grunnleggende bruksinformasjon. 

Spilleren er flashbasert, hvilket betyr at minnestørrelsen er begrenset, men den er også dramatisk mindre og lettere da det ikke er noe harddisk på innsiden. 
Du får iPod Shuffle i to utgaver: med 512 MB eller 1 GB minne. 

Lett å miste? 

Det er virkelig en spesiell følelse å ta ut iPod shuffle ut av pakken for første gang. 
Vi visste den var liten og lett, men var ikke forberedt på hvor liten. 
Det er rett og slett en liten plastbit, med en vekt på utrolige 19 gram. 
På forsiden er det plassert knapper som styrer avspillingen, med samme layout som de store iPodene. 
Altså en play/pause-knapp i midten og volum- og spoleknapper i en sirkel rundt denne. 

På baksiden av spilleren er det to knapper. 
Den lille, nederste, trykker du på for å sjekke batteristatus. 
Et lite lys ved siden av gir deg da beskjed med grønt, gult eller rødt om hvordan det står til med levetiden. 
En skyveknapp plassert ovenfor batteriknappen brukes til å bytte modus på spilleren. 
Der bytter du mellom avslått, rekkefølgeavspilling, eller shuffle-modus. 

iPod shuffle kan altså brukes på to måter. 
Enten spiller du av sangene i den samme rekkefølgen du la de inn, eller lar spilleren velge tilfeldige spor. 
Det er det hele, noe mer funksjonalitet har den ikke (strengt tatt kan den jo også brukes som minneplugg, da). 
Det er ingen display, ingen måte å se hvilken låt som blir spilt, og ingen mulighet til å justere kvaliteten på lyden. 

Bunnen av spilleren er en USB-kontakt, som dekkes av et elegant lokk. 
Du må sørge for å ha iTunes installert før du kobler til spilleren, og Apples proprietære programvare brukes til å overføre musikk, akkurat som med en vanlig, stor iPod. 
Sangene kan bli overført automatisk eller manuelt, og du kan også overføre bestemte spillelister direkte. 
Det er støtte for MP3, WAV og AAC-formatene, og Apple lover at 1 GB-varianten skal romme 240 sanger. 
Dette avhenger selvsagt av format og komprimering. 

Overraskende høyt! 

Så begrenset som denne lille saken er, er vi ganske spent på lydkvaliteten. 
De medfølgende øreproppene produserer grei nok lyd, men ikke noe å hoppe i taket for. 
Med kraftige hodetelefoner av bedre kvalitet ble opplevelsen fort mye bedre, og Shuffle pumper ut god lyd med tydelig bass og diskant. 
Og ikke minst, spiller den høyt. 
Med fullstendig mangel på innstillingsmuligheter er det klart at Shuffle ikke er noe løsning for hi-fi-entusiaster, men med ordentlig headsett blir lyden likevel ganske fornøyelig. 
Men det innebærer at du må bytte ut de hvite iPod-øreproppene, noe som tross alt er halvparten av moroa med å eie en iPod. 

Det er vanskelig å bedømme hvorvidt Shuffle virkelig er et bra produkt. 
På den ene siden er den helt latterlig 
 du får MP3-spillere med dobbelt så mye funksjonalitet, skjerm og justeringsmuligheter til lavere pris. 
På den andre siden er det et glimrende eksempel på at Apple går sine egne veier, innoverer og kanskje til og med skaper et behov der det ikke fantes noe tidligere. 
Shuffle er en studie i minimalisme, praktisk design og bærbarhet. 

Noe for deg? 

Rent praktisk fungerer nok Shuffle glimrende hvis du bare er opptatt av å kjapt dytte inn litt musikk i den, for å akkompagnere joggeturen eller lignende. 
Det kan være spennende med tilfeldig valgte låter hvis musikken du har liggende på Shuffle ikke er de sangene du hører på oftest. 
Vi tror likevel at mesteparten av Shuffle-kjøperne vil skaffe seg spilleren rett og slett fordi det er en iPod, og passer perfekt ved siden av den store utgaven. 

Det er ett klart minus med Shuffle, og det har praktiske årsaker. 
Hvis du har spilleren på halsen, hengende fra den medfølgende snoren, er den utrolig enkel å nappe ut. 
iPod-tyveri vil nå nye høyder hvis brukerne er uforsiktige. 

Utover det  vi liker iPod Shuffle, men med forbehold om at det finnes bedre løsninger hvis du er mer opptatt av funksjoner. 
Er design og image stikkordene, kan du trygt kjøpe deg denne. 
