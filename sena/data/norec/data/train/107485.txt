Haltende om drømmers mål
Regi: 
Lena Kobbel. 
Med: 
Gayathri Mudigonda, Sissela Kyle, Nadine Kirschon. 
Svensk drama. 
Tillatt for alle. 

Ungdomsfilmen «Bombay Dreams» er en meget søt og omtenksom, men unødvendig tradisjonell film om det å søke sin identitet. 
I dette tilfellet for en ung og velfungerende pike, som vet hun er adoptert og nå søker sin bakgrunn. 

Tenåringsjenta Ebba kom en gang til Sverige fra India, adoptert av en varm og idealistisk alenemor - og har et på alle vis godt liv. 
Hennes indiske bakgrunn er en naturlig del av henne. 
Nå trenger den seg på også i hennes aller hemmeligste drømmer, der hun ser seg selv som den glamorøse danserinne og stjerne i vaskeekte Bollywood-filmer. 
India blir hennes stigende reisedrømmers mål. 

At hun aldri har kjent sin indiske mor, er til å leve med. 
Stort blir sjokket når hun oppdager at moren i India lenge har forsøkt å komme i kontakt med henne. 
Et faktum skjult av mammaen i Sverige, i et misforstått forsøk på å beskytte datteren. 

Relevant og viktig er dette tema, i en film med svært mange gode sider. 
En humørfylt skildring av et venninneforhold er bare én av disse. 

I ett perspektiv svikter det, sørgelig nok: 
Den spennende og egentlig svært betagende problematikk er presentert i en haltende og unødig uspennende form - og fører heller intet sted hen. 

Ebba gjør sin store reise, men den gjør ingenting med henne. 
Tilsynelatende. 
Og det var neppe helt meningen med en film om «Bombay Dreams». 

ELLEN MARGRETHE SAND 
