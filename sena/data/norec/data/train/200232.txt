Cinet SmartBook 1200
Etter å ha testet Smartbook 1100 ble vi overbevist om at Cinet for alvor er på vei tilbake som en tung og viktig aktør på det norske bærbar PC-markedet. 
Nå har vi også testet storebror 1200, som er en kraftigere løsning som i tillegg kan skreddersys. 
Hva sier vi nå? 

Cinet er på offensiven for tiden, og har lansert to bærbare PCer basert på Intel Centrino-plattformen. 
Den rimeligste modellen er en ultraportabel lekkerbisken som bærer navnet Smartbook 1100. 
Den gjorde et meget godt inntrykk på oss, Les testen her. 

LES OGSÅ: 

Nå har vi også sett nærmere på storebror Smartbook 1200. 
Dette er en kraftigere maskin med blant annet større skjerm og langt kraftigere grafikkløsning. 

Her er en rask oversikt over vårt testeksemplar: 

Intel Pentium M 1,3 GHz* 

256 MB DDR SDRAM* 

15" TFT-skjerm, 1400 x 1050 punkters oppløsning 

ATI Mobility Radeon 9000 grafikk (64 MB) 

40 GB harddisk, 4200 rpm* 

Kombinert DVD-leser/CD-brenner (8x DVD, 24x 10x 24x CD) 

WLAN 

Infrarød port i fronten 

4 x USB 2.0-porter 

4in1 minnekortleser i front (SD/MMC/SmartMedia/MemoryStick) 

Firewire-port 

1000/100/10 Mbit nettverk 

56 Kb modem 

1 x PCMCIA 

Kontakt for portreplikator 

*Kan skreddersys 

Vi merker oss først og fremst grafikkbrikken, som er den raskeste på markedet i skrivende stund, samt støtten for Gigabit-LAN (10 ganger raskere nettverk). 
Sistnevnte er faktisk første gang vi har sett på en bærbar PC. 

I tillegg til ovennevnte har PCen både VGA med TV-utgang, parallellport, samt lyd inn- og utganger. 
Det er med andre ord en PC som er helt i toppklassen med hensyn til utstyr og tilkoblingsmuligheter. 

Smartbook 1200 kan skreddersys, og leveres med prosessorhastigheter fra 1.3 - 1.7GHz, minne fra 256MB - 1GB og harddisk-kapasiteter på 30/40/60GB. 
PCen leveres med Windows XP Professional, samt programmer for CD-brenning og DVD-avspilling. 
Dessuten merker vi oss at PCen leveres med en praktisk, godt polstret bæreveske. 
Bra! 

Samler støv 

Designmessig skiller de to modellene seg kraftig fra hverandre, og bærer derfor ikke preg av å være to modeller fra samme serie. 
Vi ble nokså forbauset over at Cinet har valgt et chassis med horisontale striper preget inn i plasten på innsiden på 1200; disse kan bli reale støvsamlere etter hvert, noe som ikke vil være særlig lekkert. 

For øvrig er det lite å sette fingeren på; Lokket er i børstet (og stripet) metall, og sørger for god beskyttelse for skjermen. 
Samtlige tilkoblingspunkter har logiske og "riktige" plasseringer. 
Et sett stereohøyttalere er plassert i fronten, disse formidler lyd, men er uegnet til musikk, i likhet med de fleste høyttalerløsninger for bærbare PCer. 

Tastaturet er stort og meget godt og stille å skrive på. 
På grunn av størrelsen er vi mindre kritiske til at det er plassert taster til høyre for slette- og returtaster, noe som på små tastaturer ofte kan føre til at man trykker på feil tast. 
Vi merker oss at tastaturplaten gynger litt på høyre side, men ikke plagsomt. 

Skjermen er gjennomsnittlig lyssterk, litt mindre lyssterk enn skjermen hos lillebror Smartbook 1100, men god nok under de fleste forhold. 
Oppløsningen er også her på 1400 x 1050 punkter, som vi synes er ideell for denne skjermstørrelsen. 
Noen vil kanskje innvende at skriften blir litt for liten, men disse kan eventuelt øke skriftsstørrelsen i operativsystemet. 

Nesten ikke lyd 

I likhet med Centrino-modellene Zepto Znote 4100 og Acer Travelmate 800, er Cinet Smartbook 1200 utstyrt med en av markedets kraftigste grafikkbrikker for bærbare PCer fra ATI. 
Alle tre maskiner oppfører seg nøyaktig likt med hensyn til viftestøy. 
I klartekst betyr det at viften kun starter i de mest krevende situasjoner (for eksempel 3D-spilling), for så å avslutte umiddelbart etter at oppgaven er utført. 
Viften er dessuten støysvak, så her er liten grunn til kritikk. 

Grafikkytelsen er rett og slett enestående god. 
Det merkes i våre 3D-tester, der vi ikke opplevde tilløp til "hakking" i det hele tatt. 
Ytelsestall på over 7000 i 3DMark 2001 er da også sjelden kost på bærbar-fronten. 
Til sammenligning oppnådde Smartbook 1100 rundt 1500 poeng, og da snakker vi tross alt om brukbar 3D-ytelse for vanlige PC-brukere. 

Batterilevetidstesten ble derimot ikke så positiv som vi hadde sett for oss; med WLAN-støtten skrudd av varte batteriet i rundt 3 1/2 time. 
Det er kortere levetid enn de fleste Centrino-maskinene vi har testet, men bedre enn de fleste PCene med Pentium 4-prosessor. 

De øvrige ytelsene bød ikke på nevneverdige overraskelser, den opplevdes som kjapp og fin i alle situasjoner. 
For flere detaljer omkring ytelse og egenskaper, klikk på Tekniske data i oppsummeringsboksen. 

Konklusjon 

Utvalget av Centrino-PCer begynner å bli omfattende, og prisene er helt klart på vei nedover. 
Cinet Smartbook 1200 er blant de beste kjøpene akkurat nå, dersom du er ute etter både rå grafikkytelse og mange tilkoblingsmuligheter. 

Ser vi bort fra den omtale pregingen i plasten, samt batterilevetid som er noe under det vi hadde forventet, er dette en PC som holder mål i alle bauger og kanter. 
Og ja, 1,3 GHz holder for de fleste dødelige, og tilsvarer 2 GHz dersom prosessoren hadde vær av typen Pentium 4. 

Siste før sommerferien 

Med denne testen tar bærbar PC-redaksjonen sommerferie. 
Men følg med - i neste uke kåres testvinnerne blant PCene som er testet så langt i år! 
