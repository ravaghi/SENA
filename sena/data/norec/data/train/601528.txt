Folkelig og jovialt
Engelske Mike Rosenberg , mest kjent som Passenger, toppet hitlistene i 20 land med singelen «Let Her Go» for en kort stund siden. 
Nå skal det sies at Passenger har utgitt vuggende og jovial folkpop i lang tid, så hans ferske utgivelse «Whispers» er den sjette i rekken av studioalbum. 

«Hearts On Fire» er den nye singelen, og av alle sporene ligner denne mest på hans store gjennombrudd — dog en av platas kjedeligste. 
Men Passenger har mer å by på enn rolige kjærlighetslåter. 

«I write songs that come from the heart, I don’t give a fuck if they get into the chart or not» synger han i låten «27» - han er tydeligvis ikke ute etter å smiske med plateselskapene. 
Så til tross for at låtene har mye til felles, har han klart å skape nokså variert musikk både med tanke på dynamikk, tempo og stemninger. 

Med på å danne et drømmende lydbilde, har han både brass, en menge korister og flotte strykerarrangement. 
Produksjonen er tydelig ment å være organisk, og har støyelementer i bakgrunnen uten at det blir for irriterende. 

Stemmen til Mike har en rusten, men samtidig hjertevarm karakteristikk full av emosjon. 
Det passer perfekt til varme, sløve sommerdager, men kan også bli litt for mye til tider. 
