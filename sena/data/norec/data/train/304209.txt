Som snytt ut av nesa til Tool og Sigur Rôs
Ribozyme fra Bergen leverer solide, om enn lite særpregede saker på sin nye plate. 

ALBUM: 
Tross et noe ukjent navn i norsk målestokk, leverer bergenstrioen Ribozyme sitt tredje verk signert «Presenting The Problem». 

Problemstilling #1: 
Ribozyme er som snytt ut av nesa til amerikanske Tool og islandske Sigur Rôs i en fusjon av eksperimentell metal og stemningsfull postrock. 
Faren med å ligge så tett opptil inspirasjonskildene, gjør eventuelle sammenligninger uunngåelig og faller sjeldent i favør utøveren(e). 

Problemstilling 2#: 
«Presenting The Problem» låter av den grunn en smule utdatert og er, dessverre, noen år for sent ute. 

Konklusjon: 
Ribozyme hadde nok tjent på å dra ytterpunktene enda lenger; de tunge partiene enda tyngre, de svevende partiene enda mer psykedeliske, det som er av særpreg enda mer sært. 

Til gjengjeld vinner gjengen på godt håndverk og en solid produksjon med en bred musikalsk appell som mange helt klart vil identifisere seg med. 

Anmeldt av Andreas Tylden. 
