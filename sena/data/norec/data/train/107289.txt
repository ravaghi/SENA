Lett ozon
Regi: 
François Ozon. 
Med: 
Valéria Bruni-Tedeschi, Stéphane Freiss, Géraldine Pailhas. 
Fransk drama. 
15 år. 

Kjærlighetsforhold skissert i fem korte akter - fortalt «baklengs». 

To mennesker møtes, gifter seg og skilles. 
I skilsmissens stund skisseres forholdet «bakfra» og fremover - fem korte skisser av fem korte, men avgjørende situasjoner. 

Ozon gjør det lett, ukommentert, uten dypsindigheter. 
Slik sett fremstår filmen usedvanlig enkel, ingen urovekkende undertoner preger dette uheldig par eller denne Ozon-film. 

I sin knapphet får han likevel fortalt atskillig: 
Fem skarpe skisser av fem små feilskjær. 
Hvert av dem et svik. 

Ved å snu beretningen bak frem, står de desto tydeligere frem. 
Når de nyforelskede i siste episode svømmer lykkelig mot solnedgangen, vet vi hvor det ender. 
Og atskillig om hvorfor det vil komme til å gjøre det. 

ELLEN MARGRETHE SAND 
