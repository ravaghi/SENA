Driter i alt
Det er ikke noe nytt at amerikanske rappere idoliserer seg selv i sine tekster, men det er ikke så ofte vi hører det fra en nordmann med janteloven hengende over skulderen. 
Nå skal dette endres og hvem andre enn en av Norges fremste rappere med fødebyen Bergen kunne gjort dette bedre enn Lars Vaular? 
Vi vet alle at Vaular har evnen til å lage dype tekster med tunge tema som opptar han, men denne gangen er det egoet som skal dyrkes. 
Med lave skuldre og noe som høres ut som et glis om munnen, spytter han ut linjer hvor han omtaler seg selv som «en ung, heit gateflamme», allerede under første låt. 
Deretter glir det behagelig over i låten «Nordisk design» produsert av Frode Flatland. 
Lydbildet er delikat og moderne, med mengder av fine detaljer. 

Under låten «Renter» har han med den selverklærte Grønlands store sønn Arshad Maimouni, og vi blir servert noen fengende melodier før det går over i den minimalistiske singelen «DD EG gjør». 
Mot slutten av denne korte utgivelsen tar Vaular oss også med tilbake til 90-tallet med retro-sound. 

Denne 23 minutter lange EPen er både variert og balansert. 
En perfekt dose med selvsentrert musikk hvor man driter i alt uten at det blir for mye av det gode. 
