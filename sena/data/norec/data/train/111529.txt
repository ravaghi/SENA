Spillanmeldelse:Et managerspill i identitetskrise 

«FIFA Manager 10» er pent å se på. 
Men i krigen mot «Football Manager» er det det indre som teller. 

«FIFA Manager 10» fungerer som alle andre fotballmanagerspill på markedet i dag. 
Du tar over et valgt fotballag, og skal lede laget til ære og titler. 

Dessverre virker det som om EA ikke har klart å bestemme seg for hvilket spill de skal lage. 
For du blir ikke bare tildelt det sportslige ansvaret, men også all annen drift av klubben. 

Det være seg utbygging av treningsfasiliteter, forhandliger av nye sponsoravtaler og merkevarebygging. 

På denne måten blir du pålagt ansvarsområder som er langt utenfor det som ansees som vanlig for en manager, du må holde styr på alt for mye forskjellig tull i steden for å konsentrere deg om å oppnå resultater på banen. 

Når det kommer til å spille kamper er 3D-motoren det eneste reelle alternativet. 
Dette fordi de andre kampmodusene overhodet ikke tilbyr nok informasjon om hvordan laget ditt presterer eller hvordan taktikken din fungerer. 
Det ender derfor i mye gjetting om du vil gjøre om på noe. 

Det er ingen tvil om at «FIFA Manager 10» er det peneste managerspillet jeg har spilt. 
Men utseendet teller veldig lite innenfor akkurat denne genren. 

Dessverre er det vanskelig å gå veldig i dybden med «FIFA Manager 10», og spillet ender med å være en dårlig blanding av «The Sims», «Sim City» og «Football Manager». 
