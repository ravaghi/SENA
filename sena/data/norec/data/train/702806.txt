Musikalsk virkelighetsflukt
Liksom-dokumentariske skildringer av rockere er en egen eskapist-genre, for ingen fantasier sirkler i romsligere baner rundt den grønne jord enn eufemiseringene av musikk. 

I denne gjør en 12-årig Jackblackalike opprør mot pappa Meatloaf, og siden i livet forsøker den voksne Black å lykkes som selvutnevnt geni i Los Angeles. 
Men geniene er den største yrkesgruppen i de falne englenes by. 
Man trenger noe ekstra. 

Blacks karriere-dings er Djevelens Plekter, men Djevelen vil ha det tilbake. 
Og det er den seriøse delen av handlingen. 

«Tenacious D» herjer med den pompøse rocke-forherligelsen slik også mockumentaren «Spinal Tap» gjorde. 
Men filmen er også en glad-ironisk hyllest til kult-dialekter i LA – Black og gitarkameraten hans snakker et språk som man ikke vil føle seg komfortabel med før man har spist fleinsopp med Jordbær-Mathilde. 
Tim Robbins spiller værhard eldrerocker, og Ben Stiller selger musikk med anpusten seriøsitet. 
