Folk for folk flest
Skal søstrene Unthanks få sitt endelige gjennombrudd nå? 

||| 
ALBUM: 
Å måtte vake i overflaten er slett ikke det verste som kan skje en artist. 

Søstrene Rachel og Becky i The Unthanks får mye mer igjen for å slå gjennom nå, enn da de var nominert til Mercuryprisen i 2008. 

Fremdeles konsentrerer de seg hovedsakelig om britisk folkemusikk, men nå er studioet fylt opp av musikanter og vinduet åpnet. 

Resultatet er ei plate med svimlende bred appell. 

Indiefans som liker Laura Veirs og Cat Power får sitt når søstrene synger med voldsom innlevelse. 

Alle som noen gang har nynnet på The Corrs og eller danset til «Whiskey In The Jar» vil svaie til folketonene, mens alle med sans for Robert Wyatt og Sufjan Stevens' episke arrangementer vil ha nok å gjøre med å lytte seg gjennom de detaljrike låtene som i varighet spenner fra 50 sekunder til 9 minutter. 

The Unthanks har laget noe for alle, så da gjenstår det bare at alle finner det ut. 
