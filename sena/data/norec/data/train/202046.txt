Ytelse, karakterer og konklusjon
PCen er utstyrt med en mobilutgave av Celeron-prosessoren fra Intel. 
Ingen tvil om at den gir meget god ytelse for pengene, men hva med grafikkløsningen fra ATI? 

Mobilutgaver av Intel og AMD-prosessorer yter vanligvis litt mindre enn sine stasjonære søsken. 
På den annen side er mobilprosessorer mindre batterihungrige, og utvikler mindre varme - noe som normalt betyr mindre behov for viftekjøling, og dermed en stillere PC. 

LES OGSÅ: 

Det stemmer ikke helt på Pavilion ZE4278. 

Viftesus 

Her går viften mer eller mindre konstant, noe som i teorien ikke skulle være nødvendig, i hvert fall ut fra våre erfaringer fra andre modeller basert på samme prosessor. 
Viften avgir en del støy, men går heldigvis på samme hastighet hele tiden, noe som gjør den lettere å overse. 
Men vi ble helt klart overrasket og skuffet over vifteløsningen. 

Til gjengjeld blir PCen knapt lunken, noe som gjør at den aldri blir ubehagelig å ha på fanget. 
Vi har ikke verktøy for å måle støynivået, men sammenlignet med en typisk stasjonær PC som står på gulvet, blir du neppe skremt av viften på denne PCen. 

God generell ytelse 

Når det gjelder ytelse, oppnådde vi omtrent samme tall som på bærbare PCer basert på 1,8 GHz Mobile Pentium 4-prosessor, eller AMD Athlon 1800+. 
Det betyr mer enn nok kraft til alle vanlige PC-oppgaver. 
Vi opplevde ikke at den reagerte tregt eller hang under vår testing. 

Grafikkbrikken fra ATI er langt fra noen testosteron-bombe, noe som bare gir moderat ytelse i 3D. 
Eldre spill, som f. eks Quake III fra 1999, gikk derimot fint i 1024x768 punkter med full fargedybde (30 bilder pr sek). 
Spillentusiaster bør uansett satse på andre løsninger, som for eksempel maskiner utstyrt med brikkene GeForce4 Go eller Mobility Radeon 9000. 
Til alle andre oppgaver, inkludert DVD-avspilling, DivX og 2D-grafikk, er grafikkløsningen i HP Pavilion ZE4200 mer enn god nok. 

Batteriet måtte lades etter 2 timer og 37 minutter. 
Det er omtrent som snittet i denne klassen. 

Du finner flere detaljer om maskinvaren og ytelsestestene ved å klikke på Tekniske data i oppsummeringsboksen. 

Konklusjon 

Prisene på bærbare PCer faller som steiner for tiden. 
I tillegg er vi heldige som opplever priskrig mellom de største butikkene. 
Det fører til at du får mer og mer for pengene, og HP Pavilion ZE4287 er i så måte blant de beste kjøpene du kan gjøre i denne prisklassen akkurat nå. 

Hvis du ikke bryr deg om størrelsen, og kan du leve med viftesus og moderat 3D-ytelse, har vi ingen problemer med å anbefale denne PCen. 
