Pionerstemme leverer varene
Judy Dyble er dama som sang i Fairport Convention før Sandy Denny. 

||| 
ALBUM: 
Fairport Convention var et av flere band som på 1960-tallet skapte musikalske bindeledd mellom den keltiske tradisjonen og rockens tidsalder. 

Skjønnheten i en visetrasjon med røtter tilbake i middelalderen ble forent med et populærkulturelt, moderne uttrykk. 

Judy Dyble sang med Fairport i startfasen, og har siden vært innom mye på sin vei fram mot et comeback i et nytt årtusen, noe hun synger om i den rikt orkestrerte «Harpsong», avslutningen på dette fjerde soloalbumet siden 2004. 

Med gjestevisitter fra både King Crimson- og Pentangle-veteraner har hun skapt en plate som duver lik et poetisk eventyr fra spor til spor, uhyre velarrangert i all sin lavmælthet, og med Dybles porselensklare røst som guide gjennom et drømmende, musikalsk univers. 

Tett og intim fortellerkunst, uten store fakter, i et klassisk, vakkert og livsbejaende musikalsk landskap. 
