Fart og moro
«Epic - skogens hemmelige rike» er fylt med action, svært søt og ganske morsom, men bare litt rørende. 

FILM: 
17 år gamle MK mister mora si og skal bo hos faren, en distré forsker som hun ikke har sett på mange år. 
Han bor i skogen og forsker på noen knøttsmå menneskevesener (vi snakker centimeter) som han mener har dannet sitt eget samfunn der inne i det grønne. 
MK begynner å skjønne hvorfor faren har rykte på seg for å være paranoid, siden han har satt opp overvåkingskameraer i skogen for å forske på «løvmennene» som han kaller dem. 

Men vi vet bedre. 
Vi har nemlig allerede blitt kjent med general Ronin, dronning Tara, bråkjekke Nod og de to slimete sneglene Mud og Grub, som alle tilhører «de gode». 
Fiendene deres er mange, de kalles boganere, er grå som aske og ledes av Mandrake, en fryktinngytende type som gjør den frodige skogen gold og livløs med sine giftige piler. 

Hater grønt 

Som det framgår av diverse trailere, blir MK «krympet» og våkner i skogen, ganske groggy og omtrent sju centimeter høy. 
Hun skjønner raskt at det er krisetid, en tronarving må beskyttes og boganerne er på krigsstien, for de hater alt som er grønt og fylt med liv. 

Hvis dette høres ut som en krysning av «Tingeling», «Avatar», «Gullivers reiser» og jeg vet ikke hva, så vil jeg heller si at den minner om andre digitale animasjonsfilmer med mye fart og spenning og en del humor. 

Ingen klassiker 

Filmen er en relativt fri adaptasjon av boka «The Leaf Men and the Brave Good Bugs», skrevet av William Joyce, som også forfattet boka bak fjorårets «De fem legendene». 
Regissør Chris Wedge, som har den første av «Istid»-filmene på samvittigheten, er tilbake etter en pause som har vart siden «Robotene» (2005) og det er på ingen måte en klassiker han har laget denne gangen. 
Filmen oppmuntrer oss til å se det vakre i naturen og ta vare på den, men de dypere mellommenneskelige tema som savn, vennskap og kjærlighet er bedre skildret i andre animasjonsfilmer. 
Likevel får den en 4-er for fart og eventyr. 
