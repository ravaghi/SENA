Oppsummering, konklusjon & karakter
Sony-TVen overbeviser stort når det gjelder bildekvalitet og brukervennlighet, og vil være et godt valg for de fleste kjøpegrupper. 

Sammenlignet med de andre to: 
Både QPVisions SDL-modell og Panasonic-en har den samme oppløsningen som Sony-TVen. 

Begge konkurrentene er imidlertid utstyrt med PC-inngang, og savnet av dette er Sony-TVens største minus. 
De største plussene er derimot bildekvaliteten og brukervennligheten, der Sonyen overbeviser kraftig. 

At bildekvaliteten er god, er et tegn på at bildebehandlingssystemet WEGA Engine fungerer etter hensikten. 

Vi setter spesielt pris på at TVen fungerer såpass godt uten en ekstern parabol- eller kabelTV-tuner til å forsterke signalene. 
Det gjør nemlig denne 42-tommeren til et spennende alternativ også for deg som får signalene rett fra veggkontakten. 
TVen har også gjort en god figur når vi har koblet til vår Xbox-konsoll, for deg som er spillfreak eller har barn i huset er det et viktig poeng. 

Kulhetsfaktor? 

Som alltid er det vanskelig å kåre en vinner når det gjelder TVens utseende. 
Vi synes imidlertid Sonys design er lekkert, mye fordi det er litt annerledes og dermed er med på å skille TVen tydelig fra konkurrentene. 

Hvilken brukertype er du? 

Først den dagen det blir vanlig med HD-materiale, for eksempel fra et digitalt bakkenett i 2009 - vil oppløsningen på 852/480 være noe problem. 
Da må nemlig HD-materialet skaleres ned for å kunne vises på skjermen. 
Mangelen på PC-inngang gjør imidlertid at du kan glemme surfing på nettet fra sofakroken, samt å laste ned dagens tilgjengelige HD-materiale på PCen for så å vise det på TVen. 

Dette er et minus for oss, men behøver ikke å være det for deg. 

Det vil nemlig være avhengig av hvilken brukertype du er: 
Tilhører du gruppen som uansett ikke vil koble til en PC? 
Ja, da gjør bildekvaliteten at vi anser denne TVen som et godt kjøp. 
