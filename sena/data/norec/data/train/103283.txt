Knut Værnes med Vertavokvartetten:«A Night In Cassis» 

Curling Legs 

Smakfull musikalsk dessert. 

Her er en plate med øregodt, mektig, sval og frisk som solbærsorbet. 
I møtet mellom gitarist Knut Værnes og Vertavo strykekvartett skapes vakker og velklingende musikk som salver sinn og øreganger. 
Værnes har valgt en håndfull låter fra sin allsidige produksjon, og med disse nye fortolkningene fremstår hans melodiske teft om mulig enda tydeligere enn før. 
Akustisk gitar og strykekvartett er i utgangspunktet en tiltalende klangkombinasjon, som her får full uttelling med Vertavokvartettens lydhøre og kreative musikere. 
Arrangørene Eivind Buene og Morten Halle har hentet frem nye sider i låtmaterialet. 
Blant mine favoritter er dansende «Roneo» og elegiske «A New One». 

CARL PETTER OPSAHL 
