Filmanmeldelse:Søte sjelefrender 

Finfin britisk oppdatering av «Da han møtte henne» 

﻿Ved første øyekast kan det se ut som «Love, Rosie» innehar de aller fleste kjennetegn på en klissete klisjefylt romantisk komedie, lik de fleste andre du har sett de siste 10 år. 

Usannsynlig vakre mennesker kan også bidra til «fremmedgjøring» i kinosetet. 
Men, la deg ikke forlede helt! 
Under overflaten, og sett bort fra litt tøvete slapstick innimellom befinner det seg en finfin historie. 
En slags 2000-tallsoppdatering av «Da han møtte henne». 
Det dreier seg om sjelefrendene Alex og Rosie, godhjertet troverdig fremstilt av Lily Collins og Sam Claflin. 
Kjemien dem i mellom når definitivt ut i kinosalen, fra første stund. 

Bestevenner omtrent fra fødselen, to som kjenner hverandre så godt at de kan gi hverandre tips om absolutt alt – passende (sex)partnere inkludert. 
Bestevenner eller ei, vi ser jo - og de burde selvsagt sett det selv - at det er Alex og Rosie som er ment for hverandre! 
Det er imidlertid ikke alltid ting går som man ser for seg som 18-åring (filmen følger de to i 12 år til de er 30. 
Noen manustråder føles åpenbart tilpassede til historien, men historien penser inn på flere ganske uopptråkkede stier til at man lar seg engasjere. 
Med to ålreite karakterer i front er «Love, Rosie» romkom verdt å bruke penger på. 

ØYSTEIN DAVID JOHANSEN 
