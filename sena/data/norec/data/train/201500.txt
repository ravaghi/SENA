TEST:Range Rover Sport 3.0TDV6 

Sist gang vi kjørte Range Rover Sport var vi kun begrenset positive. 
Bilen er kul, men dieselmotor med 190 hestekrefter og 440 newtonmeter var rett og slett ikke nok. 

Range Rover sport veier fortsatt 2,5 tonn, drøyt, og en såpass tung bil krever motor med litt trøkk. 
I forrige versjon hadde den også kompressormotor med 390 hestekrefter, men de fleste endte av flere åpenbare årsaker opp på dieselmotor likevel. 

Kompressorversjonen er også betydelig oppgradert, og har nå en femliters motor med 510 hestekrefter. 
Den koster dessverre over to millioner i utgangspunktet. 

Ny treliter 

Testbilen vi har kjørt er en 3.0TDV6. 
Motoren er en treliters 
V6 motor med to turboladere. 
Dette gir en effekt på 245 hestekrefter ved 4.000 omdreininger, og et dreiemoment på 600 newtonmeter som slår til ved 2.000 omdreininger. 
Dette er nok til å gi bilen trivelige ytelser. 
Den klarer 0 til 100 på 9,3 sekunder og toppfarten er 193 kilometer i timen. 

Forbruket er oppgitt til 0,92 liter per mil ved blandet kjøring. 
Dette tilsvarer et CO2-utslipp på 243 gram per kilometer. 

Land Rover og Jaguar har utviklet disse motorene sammen, og de sitter også i Jaguar XF og XJ. 
Det finnes også flere effektvarianter. 

Sportslig Sport? 

Testbilen heter Sport. 
Da forventer vi at det er litt sportslig også. 
Motormessig er dette nå betydelig forbedret. 
Motoren produserer et friskt skyv, og vi synes dette er en god motorisering i denne bilen. 
Det finnes også en sterkere motor med dieseldrift. 
Det er en 3,6-liters V8 med 272 hestekrefter. 
Denne passer også bilen godt, men dessverre hever den prisen med drøyt 170.000 kroner. 

Selv om Range Rover Sport nå har ytelser som honorerer navnet, er ikke dette en bil som oppmuntrer til hard kjøring. 
Den har for så vidt en karakteristikk som innbyr til å suse avgårde, men ikke til hard svingkjøring og herjing med gasspedalen. 

Selv om testbilen var utstyrt med aktive stabilisatorstag, er dette en bil som man kjører med litt dannelse. 
Du får en helt annen følelse bak rattet her enn du gjør i Audi og BMW. 
Dette er eksklusivt med britiske undertoner, til tross for eiermessig utlendighet i flere år. 
Etter et lengre opphold hos Ford har nå både Jaguar og Land Rover havnet hos indiske Tata. 

Med sekstrinns girkasse og den nye motoren fungerer dette bra, og for de som har behov for å trekke henger med 3.500 kilo totalvekt, er det fortsatt mulig. 

Blir morsomt å sette seg fast 

Vi har kjørt Land Rover i terrenget før. 
Det er en spennende opplevelse, og ikke minst morsomt. 
Terrengkjøring blir ekstra artig med denne bilen i og med at man har en vriknott i midtkonsollen med fem forskjellige terrengprogrammer. 

Det starter i normal modus, som går videre til programmene gress/grus/snø, gjørme/hjulspor, sand og stein. 

Må du krysse vann skal det være greit så lenge det ikke blir dypere enn 70 centimeter. 

Disse programmene påvirker motorstyring, hvordan den skifter gir, forhåndsklargjøring av differensialer, nedstigningassistenten, antispinn og bakkeklaring. 
Bilen har luftfjæring med mulighet for å manuelt justere bakkeklaringen. 
Dette er en morsom funksjon som gjør det spennende å sette seg fast. 
Klarer man å komme seg løs, og vil systemene fungere? 

Reduksjonsgir hører også med. 
Range Rover forventer ikke at man skal stå stille heller ved sjalting mellom høy- og lavgir. 
Girspaken må stå i nøytral, men bilen kan trille i 40 kilometer i timen ved skifting mellom høy og lav serie. 
Range Rover har den mest smidige løsningen på dette. 

Like glade blir vi når vi kjører kabriolet hvor taket kan tas av og på i fart. 
Det er så mye enklere og mer smidig enn å måtte gjøre en full stopp. 

Høy komfort, lavt under taket 

Utvendig omfang og vekt har tydeligvis ikke noe si når vi kommer til innvendig plass. 
Her scorer denne bilen middels, og hvis man trenger mye plass og vil kjøre britisk klassebil, må man over på Discovery. 
Det er en romslig vogn. 

Bak rattet er det greit, men takhøyden imponerer ikke. 
Selv om jeg slår de fleste når det kommer til høyde på sokkelesten, er det få biler jeg må legge ryggen ned for på grunn av takhøyde. 
Det må jeg her. 
Det er ikke bra nok, og selv Aston Martin Rapide som vi så på her om dagen har bedre takhøyde på førerplass. 

Interiøret har fått seg en oppgradering, og førerplassen er mildt sagt innbydende. 
Et stort kraftig ratt, litt kantete dashbord, store vriknotter for stereo og klimaanlegg, kraftig girspak, to store koppholdere og ikke minst den store vribryteren for å velge terrengprogram, gir sammenlagt en fin førerplass med tydelig Range Rover-stil. 

Selv om tyske biler kan være bedre på en rekke punkter, har denne bilen en stor fordel - den er nemlig annerledes og tilbyr masse godfølelse som tyskere ikke har peiling på. 
Den er en fin kontrast til revisorstyrte firkantprodusenter som aldri vil klare å rokke ved Range Rovers stilling som premium terrengbil. 

Man skal huske på at Range Rover ble introdusert i 1970, og at det ikke var Mercedes og BMW som fant opp terrengbil for fiffen. 

Det koster penger 

Store og sterke biler koster flesk og denne er intet unntak. 
Man runder milionen i utgangspunktet og med litt ekstra skinn, elektriske stabilisatorstag, 20-tommers felger, skjermer i baksetet og litt annet småtteri, stiger prisen fra 1.131.500 til 1.340.000 kroner. 

Vi synes Range Roveren slik den er nå har blitt en kjempebil, men at man i denne sammenhengen bør ha bakhodet at det også finnes svært sterke konkurrenter. 
I Norge er det Volvo XC90, BMW X5 og Mercedes ML som er mest populær av de store SUVene. 
BMW X5 xDrive30d starter på 940.000 kroner, og en Mercedes ML350 CDI starter på 980.000 kroner. 
Som vanlig tilkommer det en omfangsrik utstyrspakke på disse også, med det er langt fra 940.000 til 1.300.000 kroner. 
Selv Mercedes og BMW leverer en del varer med et slikt prispåslag. 

Volvo XC90 befinner seg i en annen prisklasse, men har solgt svært bra i Norge i løpet sin eksistens. 
Den er også på mange måter den rake motsetningen til Range Rover, men med en oppstartspris på 816.000 kroner bør det være mulig å få en fin XC90 til godt under millionen. 
Da må du også klare deg med litt mer beskjedne ytelser og mye mindre finesser knyttet til terrengegenskaper og fremkommelighet. 
