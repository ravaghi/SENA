Elitegroup Green 556
Intels Centrino-plattform var utvilsomt fjorårets mest hyggelige nyhet på bærbar-fronten, og maskinene har etterhvert fått prislapper som ligger innenfor høyst ordinære innkjøpsbudsjetter. 
Green 556 er er en av de aller kraftigste centrinoene vi har testet. 

OPPDATERT 22.4.2003: 
PCen leveres nå med nytt tastatur og stillegående kjøleløsning. 
Fra Multicom får vi opplyst at kunder som har kjøpt den første versjonen vil kunne få oppgradert maskinen til støyfri utgave gratis ved innlevering til Multicom. 

LES OGSÅ: 

Multicom selger Elitegroup-maskinene i Norge, og modellene vi har sett på tidligere har utmerket seg først og fremst som kraftige løsninger til en rimelig penge. 
I praksis kjøper Multicom "halvferdige" maskiner fra Taiwan, og installerer selv minne, harddisk, prosessor, optisk drev etc på lisens på fabrikken på Åmli. 

Dermed kan de tilby f. eks Green 556 med en rekke konfigurasjoner, tilpasset forskjellige kjøpergrupper. 
Prisene starter på rundt 12.500 inkl mva for enkleste konfigurasjon, med 40 GB harddisk, 1,4 GHz prosessor og CD-brenner. 

Eksemplaret vi har testet er derimot den aller heftigste Multicom tilbyr av Green 556, og den koster i skrivende stund 17.995 kroner inkl mva. 
Og det er slett ikke snakk om noen pusling: 

Intel Pentium M 1,7 GHz prosessor 1 GB internminne 80 GB harddisk (5.400 rpm) DVD+R(W) brenner, 4x DVD+R, 2.4x DVD+RW, 24X CDR, 10x CDRW) 15" TFT skjerm, oppløsning 1400x1050 punkter ATI Mobility Radeon 9600 grafikk, 128 MB VGA og TV-utgangTrådløst nettverk (802.11b) 10/100 Mbit nettverk 56 Kbit modem Firewire-port Infrarød port 2x USB 2.0-porter parallellport lyd ut, også surround 5.1 (SPDIF) 1 stk PC-card plass (PCMCIA) innebygd mic og egen mic-inngang Størrelse: 326 x 258 x 25 mm Vekt: 
2,9 kg 

Hva savner vi da? 
2 USB 2.0-porter er lite, all den tid at PCen ikke har PS/2-porter for tilkobling av eksternt tastatur og mus. 
DVD-brenneren tar kun + formatet, vi har sett de første brennerne for bærbare PCer som tar både + og -. 
PCen har heller ikke innebygd minnekortleser, noe som også begynner å bli vanlig. 

Men alt i alt er det snakk om en meget velutstyrt PC. 

Robust og gjennomtenkt 

OKabinettet er enkelt og funksjonelt, i lysgrå og koksgrå farge. 
Lokket har aluminumsbelegg, noe som er et stort pluss dersom PCen ofte er på farten. 
Vi liker godt at nettverk, modem, firewire og øretelefonutgang sitter lett tilgjengelig på venstre siden, og DVD-skuffen åpnes på motsatt side. 
IR-porten kunne godt sittet på siden, for øvrig er dette nært optimalt, synes vi. 

Over tastaturplaten sitter det par hurtigknapper (starter Internet Explorer og epost-programmet ditt), og under tastaturet sitter en Synopsis pekeplate som kan programmeres i det vide og brede. 
Den akkompagneres av en fire-akses skrolleknapp, men du kan like godt skrolle ved å føre pekefingeren opp og ned på høyresiden og sidelengs nederst, for å oppnå det samme. 

Kraftig forbedret tastatur 

OPPDATERT: 
Den første utgaven vi testet av denne PCen hadde en svak tastaturløsning, med "skranglete" taster og en tastaturplate som beveget seg kraftig når du trykket på tastene. 
Dette tastaturet er nå byttet ut med en langt fastere og bedre utgave. 
Fortsatt synes vi at linjeskift og mellomromstasten er for små til at du aldri vil oppleve å bomme. 
At det er plassert taster til høyre for linjeskift og backspace gjør det heller ikke noe bedre. 

Skjermen har derimot en perfekt oppløsning i forhold til størrelsen, lysstyrken er godt over middels, og bildet kan betraktes fra nærmest død vinkel. 

Høyttalerne er omtrent så dårlig som de er på de fleste andre bærbare PCer, så vi anbefaler sterkt å bruke en ekstern løsning. 
Her støtter Green 556 5.1-lsurroundlyd, og det er jo ikke verst. 

Ytelse 

Argumentene for å kjøpe bærbare PCer med desktop-prosessor blir gradvis dårligere ettersom prisene på Pentium M-baserte PCer synker. 
Ikke bare byr de på uslåelig ytelse pr MHz, de trekker mindre strøm og genererer således langt mindre varme. 
Det betyr som regel mindre støy, lengre batterilevetid og mulighet for mer kompakte og lette maskiner. 
Green 556 er riktig nok like under 3 kg, men hele 400 gram tyngre enn Multicom oppgir på sine sider. 

Grafikk, disk og minneytelse er helt i toppskiktet, vi fikk faktisk nesten like gode 3D-resultater med M10-grafikken i denne PCen som M11-grafikken (Radeon 9700) i Whitebox CL56, noe som antakelig skyldes raskere prosessor og minne i Green 556. 

PCen ble ustabil og krasjet under batterilevetidstesten, og vi fikk aldri fullført den. 
Men det vi fikk av tall kan tyde på en levetid på rundt 3 1/2 time mellom hver lading. 
Den hadde sannsynligvis vært lenger med en annen vifteløsning, men vi understreker at vårt resultat er stipulert på bakgrunn av halvkjørt levetidstest. 

OPPDATERT: 
Den første utgaven vi testet av Green 556 hadde en støyende vifteløsning. 
Den gikk konstant, og under hard prosessorbelastning hvinte den omtrent som en Volvo 142 i 150 km/t. 
Den nye utgaven er langt bedre. 
Under normal belastning (surfing, video, tekstbehandling etc) går ikke viften i det hele tatt, og PCen blir dermed helt musestille. 

Viften starter riktig nok ved behov når du belaster prosessor og grafikk hardt (for eksempel spill, kompresjon av lyd/video), men den støyer ikke lenger mer enn snittet i klassen - og den gir seg så snart de tunge oppgavene er fullført. 
Sånn skal det gjøres! 

Konklusjon 

OPPDATERT: 
Det er ingen tvil om at denne PCen er kjapp og kraftig, den er faktisk blant de aller raskeste centrinoene vi har testet så langt. 
Grafikk og skjermløsning bør dessuten være tiltalende for spilleglade. 

Etter at leverandøren fikk utbedret vifte- og tastaturløsningen, fremstår Green 556 nå som en gjennomført støysvak, rask og kort sagt meget god PC. 
Du får faktisk mye for pengene, til tross for at denne modellen bruker den dyre 1.7 GHz Pentium M-prosessoren. 
Er du riktig smart, velger du en av de andre konfigurasjonene med litt lavere prosessorhastighet og litt mindre minne, og sparer samtidig mange penger - uten at totalytelsen behøver å bli merkbart lavere. 
