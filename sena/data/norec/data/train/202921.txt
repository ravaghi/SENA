Prince of Persia
Prinsen er tilbake, i et av de lekreste og stiligste spillene i år. 
Hvis du synes Tomb Raider skuffet, vil Prince of Persia garantert underholde deg. 

Prince of Persia er en sann klassiker, opprinnelig et 2D-spill som kom i 1989. 
Vi har sett en nokså mislykket oppdatering for et par år siden, men årets versjon, utviklet av UbiSoft, lever mer enn nok opp til navnet. 

LES OGSÅ: 

Spillet har ikke nødvendigvis spesielt mye å gjøre med de tidligere utgavene når det gjelder historie og bakgrunn - det holder egentlig med at du er en persisk prins med eksepsjonelle akrobatiske kunnskaper, og din oppgave er å stoppe en ond trollmann. 
Spillet foregår inne i et enormt slott, og fokuset er på gåter og plattformhopping. 
Dette kan høres nesten negativt ut, men PoP er ikke et typisk plattformspill, da det inneholder så mange nyskapende og kreative elementer. 

Langs veggene 

Vår navnløse pris har noen skikkelig imponerende bevegelser, han kan blant annet løpe langs vegger og manipulere tiden. 
I hvert rom er det nok av feller og andre overraskelser som skal hindre deg, og du må kombinere dine egenskaper til å forsere dem. 
Svinge fra stolper, unnvike flammer og kniver er nesten hverdagslig, og det kan være utfordrende å få det til. 
Derfor har prinsen en unik mulighet til å manipulere tiden - hvis du for eksempel bommer på et hopp, kan du alltids spole tiden tilbake og prøve på nytt. 

Alle disse bevegelsene er relativt ukompliserte å utføre takket være det gode kontrollsystemet som virkelig får spillet til å flyte. 
Det eneste problemet er at kameraet ikke alltid klarer å følge etter, og ikke alltid plasserer seg like fornuftig. 
Du kan imidlertid bytte til både førstepersons- og såkalt landskapsmodus for å få bedre oversikt. 

I tillegg til det akrobatiske er slåssing også et viktig element i spillet - men kampene er ikke like bra gjennomført som hoppedelen. 
Riktignok ser det ekstremt lekkert ut, men lite komplisert. 
Det er bare noen få knapper som brukes til angrep, og det er ikke spesielt gode muligheter for kombinasjoner eller andre avanserte triks. 

Fort over 

I det hele er spillet realtivt enkelt. 
Selvsagt er det utfordringer underveis, men etter at du har tatt et godt titt på omgivelsene, er det som regel relativt lett å finne den riktige kombinasjonen av hopp og triks for å komme dit du skal. 
Og fiendene som forsøker å stoppe deg underveis er ikke spesielt utfordrende - så alt i alt vil ikke Prince of Persia by på spesielt mange utfordringer for erfarne spillere. 

Fin grafikk 

Nok en gang har UbiSoft brukt Splinter Cell-lignende lys- og skyggeeffekter i et av sine spill, og resultatet er, ikke overraskende, meget imponerende. 
Interiørene i det svære slottet er vakre, prinsen er herlig animert og hele spillet bærer preg av skikkelig finpussing. 
PoP er virkelig et ekstremt lekkert spill. 
I tillegg har vi et flott lydspor som sørger for den riktige stemningen. 

For å oppsummere: 
Prince of Persia gjør nesten ingenting feil - det er kanskje ikke verdens mest originale spill, men det er til de grader gjennomørt, stilisert og majestetisk at vi anbefaler det til alle som er glad i skikkelig spillunderholdning. 
Det er også et eksempel til etterfølgelse for skaperne av det neste Tomb Raider-spillet - for det er slik det skal gjøres. 

Spillet er tilgjengelig på PS2 og PC nå, og kommer til XBox og GameCube etter nyttår. 
