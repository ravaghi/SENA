Nordmenn i Hitlers Berlin
SAKPROSA: 
Nazister, spioner og fangevenner, den norske kolonien i Hitlers Berlin hadde det meste. 

Erle Marie Sørheim: 
Til Berlin faller. 
Nordmenn i det tredje riket. 
288 sider. 
Kagge. 

Tidlig om morgenen 9. april ble Theo Findahl, som så mange andre, vekket av meldingen om at Norge var okkupert. 
Det spesielle i Findahls situasjon var at han var Aftenpostens korrespondent i Berlin. 
Han hadde forsøkt å melde hjem at tyske tropper var på vei nordover, men var blitt ignorert. 
Nå sto han overfor en uvanlig journalistisk utfordring: 
Hvordan rapporterer man til et okkupert folk fra okkupantens hjerte? 

Med ekstrem smidighet og høyt utviklet tilpasningsevne, ifølge Erle Marie Sørheims bok om Finsdahl og en gruppe andre nordmenn som av ulike grunner tilbrakte hele, eller store deler av, krigen i Det tredje rikets hovedstad. 

Kammerspill 

I stedet for å vise mangfoldet i den norske kolonien, konsentrerer Sørheim seg om en liten gruppe personer som beveger seg i små, kammerspill-liknende, sirkler. 
De fleste av dem har skrevet bøker om sine opplevelser. 
Det gir fylde og detaljer til fremstillingen, men bringer også med seg faren for å bli låst av deres selvbestemte ettermæle. 
Det går ikke fram av teksten eller notene hvor mye Sørheim har utfordret framstillingen i bøkene som er hennes hovedkilder. 

Selv om det var Theo Findahls dagbøker som utløste prosjektet, er det uten tvil Wanda Heger som er fortellingens bærende karakter. 
Hun ble sendt som ung kvinne til Berlin fordi hennes far, Vidkun Quislings tidligere nære forbundsfelle, advokat Johan Bernhard Hjort, ble tvunget i eksil av tyskerne. 
De var VIP-fanger, fikk et forlorent slott til sin disposisjon og hadde relativt stor bevegelsesfrihet. 
Wanda brukte denne friheten til å gjøre en fabelaktig innsats for de mange norske fangene i nazistenes tukthus og konsentrasjonsleirer. 
Hun var også helt sentral da den svenske aristokraten grev Folke Bernadotte ble utfordret til å evakuere de norske og danske fangene – med fratrekk for jødene blant dem. 

Forståelse for Hitler 

Hjort og Findahl tilhørte dem som før krigen hadde betydelig forståelse for Hitlers prosjekt, og Sørheim kommer ikke nær nok til å se hvor dypt erfaringene fra det nazistiske tusenårsrikets kollaps preget holdningene deres. 
De blir utydelige personer i utkanten av kraftfeltet rundt Wanda Heger. 
Det samme gjelder Curt Wiig, formann i den norske roklubben i Berlin, nazisten Jan Sundberg, forretningsmannen Camillo Holm og den norske studenten og spion for britene, Sverre Berg – Theo Findahls nevø. 

Erle Marie Sørheim skriver godt. 
De ulike fortellingene veves på kyndig vis sammen til et svært lesverdig skjebnedrama. 
Som tidsbilde og skildring av en tilfeldig gruppe nordmenn i en unik og ekstrem situasjon har boken mange kvaliteter, selv om den ikke brøyter særlig mye nytt land. 
