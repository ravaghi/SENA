Restene av en helt
Interessant, men ujevnt forsøk på å rehabilitere Gil Scott-Heron. 

|||ALBUM: 
Svart-hvitt omslagsbilde, kredible coverlåter - jepp, det er den velkjente Rick Rubin-metoden i aksjon igjen, enda en rehabilitering av en sliten helt. 

Kan man så gjøre «protorapperen» Gil Scott-Heron relevant igjen, gjenopprette kontakt med fortida samtidig som man inntar samtida? 

Albumet oppleves som konstruert og ganske stivbeint i sitt ivrige forsøk på å gi Heron en slags moderne, oppkuttet grime-innramming. 

Det er et låtfattig album, dens fragmenterte framtoning egner seg først og fremst til å framheve de få virkelig gode sangene her. 

Nydelige øyeblikk oppstår, som den nakne, streite kassegitarversjonen av tittelsporet (en Smog-låt) og den bredformaterte blues/soul/jazz-øvelsen «I'll Take Care Of You». 

Noen av bluesrapinnslagene har også en brumlende, skakkjørt skjønnhet som gir assosiasjoner til Tom Waits og åpningssekvensen i «The Wire» — legger man Scott-Herons mangeårige rusmisbruk og elendighetshistorie til i regnestykket, har han vært noe av en Bubbles-figur på sine eldre dager. 

Men for det meste blir det «fascinerende» og «interessant», og produsentenes gode idé er litt for forelsket i seg selv til at dette kan bli et viktig og karrieregjenopprettende mesterverk. 
