Sundfør gjør Hypertext til et mer sofistikert støyrockband
Vil åpne dører for Haugesund-bandet. 

ALBUM: 
Susanne Sundførs tilstedeværelse i dette bandet vil nok åpne en god del dører som ellers ville forblitt lukket for et band som bekjenner seg til den tradisjonelle danderingen av spinkel postpunk og rumlende støyrock på en seng av kraut. 

Nå kan Hypertext likevel nyte sine ekstra tildelte minutter med god samvittighet, i den forstand at de har en ganske attraktiv og popsensibel tilnærming til dette slitasjeutsatte og overbefolkede territoriet. 

Sundførs ubestridelige talent siver gjennom veggene i lydbildet på relativt subtilt vis, først og fremst gjennom vokalarrangementer og koringer som er ganske sofistikerte i forhold til tradisjonell sjangerstandard. 

På den annen side er det nok slik at man nok leter forgjeves etter virkelig sterke avtrykk av Sundførs ubestridelige popklo. 

«Mary» ender opp på den litt monotone og molefonkne siden, som et litt deprimert Bob Hund om du vil. 

«Ivy League», som beveger seg langs tradisjonelle Sonic Youth-markører, og det spretne lysstreifet «Ost & Kex» er nok nærmest å bli reale selling points, med popknappen inne og Sundførs stemme framtredende i refrenget. 
