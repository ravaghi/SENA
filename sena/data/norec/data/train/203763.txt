Vi har testet elbilen 6.000 nordmenn står i kø for.Her er vår dom 

Kia e-Niro er en familie-SUV med elektrisk drivverk, lang rekkevidde og vettug pris – akkurat det norske bilkjøpere ønsker seg. 
Her er den første testen av bilen. 

Elektriske Tesla Model X, Audi e-tron og Jaguar i-Pace er sikkert fantastiske biler, men hvor mange barnefamilier har 700.000 – 800.000 kroner å kjøpe bil for? 

Derfor kommer Kia e-Niro som en befrielse for mange. 
Den er stor nok til en familie med to barn og koster 377.000 kroner. 

Paddeflatt på veien 

Etter noen timer bak rattet i bilen på alt fra motorveier til svingete fjellveier, kan vi slå fast at e-Niro både er lettkjørt og komfortabel. 
Ved å bruke mer støydempende materialer og bedre isolering av hjulopphenget fra karosseriet, har Kia har klart å få ned den innvendige støyen til et overraskende lavt nivå. 

I tillegg er fjæringen forsterket for å klare den ekstra vekten på nesten 500 kilo fra batteriet. 
Det gjør fjæringen litt stump i smådumper, men eller svært behagelig. 

På svingete veier merker vi selvfølgelig at dette er en bil som veier hele 1750 kilo. 
Den reagerer ikke like kjapt og presist på styringen som en Ford Focus eller VW Golf og er ikke like morsom å kjøre. 

Men batteriet ligger i bunnen av bilen, mellom for- og bakakselen. 
Det betyr at tyngdepunktet er lavt og vektfordelingen god. 
Det gir en følelse av at bilen ligger paddeflatt og nøytralt på veien og er ikke plaget av under- eller overstyring. 

Lang rekkevidde 

Med en rekkevidde på 455 kilometer etter den nye, strenge WLTP testnormen, er e-Niro den bilen i klassen som går klart lengst. 
Dette er en rekkevidde du skal klare på vanlig kjøring på norske sommerveier. 

Nissan Leaf har til sammenlikning 300 kilometer med dagens batteripakke. 
Kia oppgir forbruket på e-Niro til 1,59 kW per mil. 
Under en testtur på to timer på svingete landeveier, noterte vi et forbruk på 1,39. 
På motorveikjøring var det litt høyere. 

Det er batteripakken på 64 kWh som sørger for denne rekkevidden. 
I tillegg har bilen en del smarte løsninger: 
Et system som varmer batteriet under lading gir god effekt fra batteriet i kulde. 

I tillegg er en varmepumpe standard. 
Den henter varme fra bilens elektriske system og reduserer derfor strømforbruket fra batteriet. 

Selv om en elektrisk motor ikke trenger girkasse, har e-Niro likevel to hendler bak rattet. 
Med disse kan du velge fem nivåer av regenerering av bremsekraften – fra null til såkalt «One pedal», der du kjører bilen bare med bruk av gasspedalen. 
Når du slipper gassen bremser bilen så kraftig at bremsepedalen bare brukes i nødsituasjoner. 

Plugger du bilen til en 100 kW hurtiglader, tar det ifølge Kia 42 minutter å lade batteriet fra 20 til 80 prosent. 
Koplet til en veggboks hjemme, tar det i underkant av seks timer. 

Lettkjørt og kjapp 

En annen følelse, som for så vidt gjelder de fleste elektriske biler, er at e-Niro er svært lettkjørt. 
Det er egentlig bare å sette seg inn, trykke på startknappen, sette den runde gir-velgeren mellom setene i D (drive) og gi gass. 

Det er lette å finne seg til rette bak rattet, instrumentene er oversiktlige og vi sitter ganske høyt med god oversikt ut. 
Det meste av funksjoner i bilen styrer du fra en skjerm (som gjerne kunne vært et hakk større) midt på dashbordet. 

De digitale instrumentene gir deg opplysninger om hvor lang rekkevidde du har igjen, hvor du finner nærmeste ladestasjon og hvor mange kilo CO2 du har spart atmosfæren for sammenliknet med om du hadde kjørt en bensinbil. 

At det sitter en elektrisk motor på 204 hester under panseret, og at du har 395 newtonmeter dreiemoment fra første omdreining, betyr at bilen er svært rask både fra stillestående og i forbikjøringer. 
Kia oppgir 0-100 km/t på 7,8 sekunder og det tror vi på. 

Standard på bilen er et system der du kan velge forskjellige kjøremodus – fra Sport til Eco +. 
Ingen av disse gir deg mer krefter eller endringer i hjulopphenget, men forandrer litt på styring og gassrespons. 
Mest nyttig er kanskje Eco +, som du bruker når det er lite strøm på batteriet. 
Den kutter blant annet ut varme- og aircondition og setter toppfarten til maksimalt 90 km/t. 

e-Niro produseres også med en mindre batteripakke og en motor på 136 hester, men denne kommer ikke til Norge – i hvert fall ikke foreløpig. 

Praktisk familiebil 

Mange har sammenliknet Kia e-Niro med Kona Electric fra søster-fabrikken Hyundai. 
E-Niro er 4,38 meter lang - nesten 20 centimeter lenger enn Kona. 
Det betyr at dette er den første SUV-en til en grei pris som passer til en familie med to barn. 

Beinplassen i baksetet er overraskende god, selv for voksne. 
Barn sitter høyt her og har god sikt ut. 
Bagasjerommet er på 451 liter - 31 liter mer enn for eksempel i Nissan Leaf. 
For en ferietur trenger nok en barnefamilie takboks, men til daglige gjøremål er e-Niro stor nok. 

Det er teknisk mulig å montere hengerfeste på bilen, men de første bilene som kommer til Norge har det ikke. 
Ifølge produktsjef Alper Celik pågår det for øyeblikket testing med henger for å se hvor mye dette reduserer rekkevidden på vinterføre. 
Trolig vil hengerfeste bli tilgjengelig neste år. 

Utstyrsbombe 

Kia e-Niro kommer til Norge i bare én utgave og den er fullpakket med utstyr. 
Standard er blant annet LED hovedlys, takrails, skinnseter, trådløs lader for mobiltelefon, adaptiv fartsholder som følger bilen foran i køen, oppvarmet ratt, ryggekamera, navigasjon og JBL lydanlegg. 

Når det gjelder sikkerhetsutstyret, kommer bilen med en avansert assistentpakke, der blant annet automatisk nødbrems for fotgjengere og syklister, samt et system som holder bilen midt i kjørefeltet er med. 
I tillegg har den varsler for trøtt fører, kollisjonsvarsler med automatisk brems og automatiske fjernlys, for å nevne noe. 

Det eneste du kan kjøpe ekstra er metallic lakk og glasstak. 
Begge deler koster rundt 5.000 kroner. 
I prisen på 377.000 kroner mangler bare vinterhjul før du har en fullt utstyrt utgave ferdig på veien. 

E-Niro kommer bare med forhjulstrekk, og slik vil det forbli. 
Det er rett og slett ikke plass til en elektrisk motor på bakakselen, noe som kunne gitt bilen firehjulstrekk. 

Lang ventetid 

Det er bare en hake ved e-Niro. 
Det synes nok ikke minst de 6.000 personene som har betalt 7.777 kroner for å sikre seg en plass i køen for bilen: 
Hjemme-markedet Korea har fått øynene opp for denne elektriske bilen, samtidig som Kia sliter med å skaffe nok batterier. 
Det er i hvert fall den offisielle forklaringen. 
Det betyr at norske kunder må belage seg på lang ventetid. 

De første bilene kommer til Norge i disse dager, men de er til forhandlerne. 
De første kundene får biler etter nyttår. 
Norge er tildelt rundt 2.000 biler neste år. 
Det betyr at mange av dem som allerede står på listen må vente til 2020 før de kan sette seg bak rattet. 

Det vil sannsynligvis også bety at mange av dem som har tidlig kø-nummer, vil forsøke å selge bilene sine på finn.no som ”nesten nye” til en solid overpris. 
