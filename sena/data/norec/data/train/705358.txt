Beach Fossils:For dovne dager 

Noen plater er mer sesongriktige enn andre. 

Beach Fossils: "Somersault" (Bayonet/Playground) 

Med sommeren i anløp er det på sin plass å lene seg tilbake og lytte til Beach Fossils når de åpner med sitt tredje album med "This year". 
Merkelig nok er de ikke fra et solbleket sted i California, men har tilhold i tjukkeste Brooklyn. 
Vel, de har sommer i New York også. 

Vokalist Dustin Payseur har en avdempet stemme som står i stil med musikken, og på "Tangerine" får han hjelp av Rachel Goswell fra Slowdive. 
Det er fristende å stoppe der og trykke repeat, men velger du å gå videre får du ni bra kutt til. 

Det er gått fire år siden deres forrige plate, og Beach Fossils har bygd ut lydbildet med strykere, tangenter og fløyte, pluss saksofon i "Rise" med en snakkende Cities Aviv som gjest. 

Og forresten, med musikk som dette klarte de jo ikke å holde seg unna Los Angeles. 
Noen av opptakene er gjort der, i hjemmestudio til Jonathan Rado fra Foxygen. 

Beste spor: 
"This year", "Tangerine", "That's all for now". 
