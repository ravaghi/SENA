Mørk og dramatisk
Aldersgrense: 7 år 

Filmen som fikk publikumsprisen under Barnefilmfestivalen i Kristiansand i september 2014, er en ganske mørk og trist fortelling, som først og fremst handler om det å miste noen en er glad i. 

Den lille haregutten Johans mor blir tatt med av Fjørkongen til en hemmelig underverden (det vil si hun blir syk og dør). 
Johan nekter å gi slipp på sin mor, og gjør alt han kan for å komme seg til Fjørkongens rike for å hente henne tilbake. 

Faren til Johan er livredd for at Fjørkongen skal komme, og siden Fjørkongen ikke liker vann har han flyttet dem om bord på en båt. 

Dette stopper derimot ikke Johan, og han klarer å finne sin mor. 
Hun bor alene i et lite hus i underverdenen og har mottatt Johans flaskepost, men hun kan ikke bli med ham tilbake — det er bare ikke sånn det fungerer. 

Både historien, bildene og musikken er mørke og dramatiske, og i underverdenen blir det også noen skremmende konsekvenser av at de ikke har fulgt reglene i form av en hissig blekksprut som forsøker å utslette alt. 
Dette er med andre ord ikke filmen du går på hvis du ønsker lett underholdning sammen med de minste. 

Den ender heldigvis med en litt lettere og lykkeligere tone, og er på mange måter en vakker, nesten poetisk film om noen av livets vanskeligste temaer. 
