Med styrke, mål og mening
Regi: 
Marco Bechis 

Manus: Marco Bechis. 
Luiz Bolognesi. 
Lara Fremder. 

Skuespillere: Abrisio da Silva Pedro. 
Alicelia Batista Cabreira. 
Ambrosio Vilhalva. 
Leonardo Medeiros. 

Sensur: 
11 år 

Dette er en sak en har visst om siden tidlig ungdom. 
Ens viten er ofte sovende, iblant vekkes den og da føles den som en påtakelig tannverk: 
Europeernes systematiske rovmord på indianerne, både i Nord – og Sør-Amerika. 

Her aksentuert omkring Guarani-Kaiowaindianerne i Brasil. 
Utgangspunket er at to unge indianerkvinner henger seg i et reservat. 
Det er nøkkelen som får et ras av begivenheter til å bli utløst. 

Gjennom små begivenheter i og ved dette reservatet, belyses det destruktive i et styresett, hvite menneskers uhyrlige arroganse og/eller dumhet, og hvordan en kultur er i ferd med å raseres eller allerede er blitt rasert. 

Det er en lavmælt film, der utviklingen skjer uten de store fakter. 
Men i lavmæltheten er det innebygd en glassklar og definert harme. 
Denne lavmæltheten, denne ukunstlete formen og hverdagslige stilen, øker bare filmen styrke. 
Ofte styrkes vårt engasjement og vårt blikk skjerpes ved rolig tale og dempede grep. 
Så også her: 
En film med styrke, med mål og mening og til lang ettertanke. 

Se den! 
