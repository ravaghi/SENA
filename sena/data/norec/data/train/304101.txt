Latterlig banalt og skremmende effektivt
Ida Marias nye single. 

|||LÅT: 
Ida Marias vaklevorne, tabloidvennlige framtoning og ganske takrasaktige, lett skandalepregede USA-framstøt har på mange måter nullstilt forventingene til dette livstegnet. 
Storslagent comeback eller det totale verdighetsfall? 

Mest det første. 

«Bad Karma», med låtskriveren Desmond Childs fingermerker all over, stamper av gårde som Marc Bolan og Joan Jetts kjærlighetsbarn. 

Stampende glamrock med paljetter og naglebelter, med tung øyesminke, høye hæler og poserende gitarføring. 

Det er lyden av absolutt alle publikumsfrierier i stadionrockhåndboka, det er latterlig banalt og skremmende effektivt, et digert glis og en «fuck you»-finger i samme frådende snapshot. 

Det høres i grunnen ut som noe som kunne konkurrert om plassen som kjenningsmelodi i så vel «Entourage» som i «Californication». 

Med andre ord et sound og en attityd som signaliserer glamorøs dekadense og Hollywood-begjær. 

Slik sett er dette tre ekstremt effektive minutter, så kynisk i all sin sjarme at det grenser mot det uutholdelige. 
Men det er også fullstendig idiotsikkert på samme tid - dum, dum rock av mest eplekjekke og smarte slag. 
