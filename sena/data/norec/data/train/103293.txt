Interessant og idiotisk grøss
Regi: M. Night Shyamalan. 
Med Joaquin Phoenix, Bryce Dallas Howard, William Hurt, Sigourney Weaver, Adrien Brody. 
Amerikansk. 
Drama/grøss - 15 år, egnet voksne. 

En slags grøsser, som vil dele publikum: 
Mange vil hyle av ergrelse. 
Andre vil hyle. 

M. 
Night Shyamalan har gjort det før. 
En grøsserhåndverker med personlig signatur i filmer som «Den sjette sansen», «Unbreakable» og «Signs». 
Man vet det kommer en syk tvist eller to. 

Allerede åpningen: 
En mann i et slags landsens 1800-talls-USA ligger gråtende over sitt barns grav. 
Men rundt graven går et moderne nettinggjerde. 
Det isolerte samfunnet omgis av uhyrer. 
Ingen må gå i skogen; der er den visse død. 
Men det finnes en maktbalanse: 
Uhyrene lar samfunnet i fred, dersom... 

Når en taus og tenkende ung mann finner kjærligheten hos en ung blind kvinne, settes balansen på prøve. 
Den unge mann blir skadet og trenger medisin utenfra. 
Da må noen gjennom skogen... 

I det hele tatt: 
Lenge forstår man lite; forstår man litt, blir man villedet. 
Dessverre er ikke sluttpoenget heller helt kraftig nok. 

Likevel: 
Denne anmelderen likte store deler av filmen. 
Som behandler emner som fryktens makt, manipuleringens muligheter, ekstremismens eksistens - om man da ikke allerede har irritert seg i hjel. 
