Klassisk Hollywood
Regi: 
Allen Coulter. 
Genre: 
Drama. 
Amerikansk. 

STJERNER: 
Adrien Brody, Diane Lane, Ben Affleck, Bob Hoskins, Kathleen Robertson, Steve Adams. 

HANDLER OM: 
En smule virkelig filmhistorie ligger i bunnen: 
I juli 1959 ble skuespilleren George Reeves funnet skutt i sitt eget hjem i Hollywood. 
Reeves var berømt for én ting: 
Han spilte den umåtelig populære (blant barn) TV-helten «Supermann». 

«Hollywoodland» dikter videre på Reeves skjebne - før og etter han blir funnet drept - offisielt for egen hånd. 
Ved siden av Reeves liv og død følger vi en foretaksom privatdetektiv, som ser en mulighet til å vinne litt berømmelse og kanskje noen penger på å forfølge saken. 

DOM: 
«Hollywoodland» har umiskjennelig en eim av klassisk Hollywood: 
En bredt anlagt og visuelt slående historie fra egen «storhetstid», opplagte skuespillere, uhyre troverdige rammer. 
I perioder er det god, gammeldags filmfryd å hente! 

Problemet ligger på manussiden. 
Det skjer simpelthen litt for lite i den kompliserte fortellerteknikken for å fylle to timer. 
Særlig fordi historien går fra å være en åpenbar «whodunnit» til nærmest en studie i menneskenatur: 
Nedturer, forfall, grådighet, sex og berømmelsesstrev. 
Og i dét stykket blir simpelthen ikke historien skarp nok. 

Likevel: 
Mye å glede seg over, særlig for klassisk innrettede filmelskere. 
