Creative Zen X-Fi 2
Trykkfølsom skjerm og flere andre forbedringer; Creative Zen X-Fi2 kan være et hett julegavetips for musikkelskere. 

Det har snart gått halvannet år siden vi stiftet bekjentskap med Zen X-Fi, lommespilleren som overbeviste oss på lydsiden og som ble belønnet med en femmer på terningen i vår test. 

Creative goes touch 

Nå er etterfølgeren X-Fi 2 her, og som seg hør og bør har Creative byttet ut de litt ulogiske fysiske knappene med trykkfølsom skjerm. 
All betjening foregår via denne, med unntak av en av/på-knapp på toppen, samt tilbake-knappen, som er plassert til høyre for den 3 tommer store bredskjermen. 

"Trykkfølsom" betyr at du må trykke på skjermen for at den skal reagere, det holder altså ikke med en lett berøring, som på de mest sofistikerte lommespillerne og mobilene. 

Men før vi går videre må vi ta en nærmere titt på de viktigste spesifikasjonene: 

Creative Zen X-Fi 2Håndholdt multimediespiller (lyd, bilde, video), med innebygd høyttalerKapasiter på 8, 16 og 32 GB Støtter FM-radio, MP3, Audible4, FLAC, WMA og AAC (Lyd), WMV, MP4, XVID/DIVX, AVI (M-JPEG) (Video), JPG, BMP, TIFF, GIF, PNG (Bilde) Video/lyd-ut (opsjon) Innebygd mikrofon Kortleser for microSD-kort Klokke m dato og alarm Kalender/gjøremål/kontakter (hentet fra PC) RSS-leser Oppladbart batteri, lades via USB. 
25 timers levetid ved musikkavspilling, 5 timer ved videoavspilling. 
Mål: 102 x 57 x 11,6 mm Vekt: 
75 gram 

De største endringene fra sist, foruten skjermen og knappene, er at støtte for WLAN nå er borte, samt at SD-kortstøtten er erstattet med microSD. 
WLAN kan vi klare oss uten, men vi synes det er synd at SD-støtten er borte. 
Disse kortene har både bedre kapasitet, er billigere, og lettere tilgjengelige enn microSD-kort. 
Ikke er den nye spilleren blitt noe mindre heller, kun 1 mm tynnere. 

Betjeningen bør blir bedre 

Førsteinntrykket var ikke bra, her var det mye treg respons og enkelte ganger måtte vi trykke flere ganger før spilleren reagerte. 
Det viste seg imidlertid at det hadde kommet en firmware-oppgradering til spilleren som bedret dette. 
Oppdateringen var enkel å installere, og inneholdt også andre forbedringer, blant annet automatisk snuing av bilder når du vrir på spilleren. 

Det må altså bety at spilleren ble sluppet på markedet før den var ferdig. 
Bare i november har det kommet to slike oppdateringer, så her lønner det seg altså å følge med. 

Etter oppdateringen er inntrykket mye bedre. 
Menyene er i hovedsak logisk oppbygde og på norsk. 
Det tok ikke mange minuttene før vi hadde dreisen på det hele, men like behagelig som å bruke som spillerne med de harde lett berøringsfølsomme skjermene, er det ikke. 

Og enkelte operasjoner krever mange trykk, for eksempel en så dagligdags ting som å blande alle sporene og spille dem av i tilfeldig rekkefølge. 
Det er noe vi bruker ofte, og det gjøres med ett trykk på f. eks iPod Touch. 

Men det vi savner klart mest er en fysisk lydnivå-knapp. 
Trykk-og-dra-løsningen her er rett og slett alt for upresis, og det er derfor ofte irriterende vrient å finne akkurat passe lydnivå. 

Men lydkvaliteten er meget bra 

Ørepluggene som følger med er av typen med silikontrakter som sitter som støpt i øregangen, og som stenger det meste av omkringliggende støy ute. 
Lydkvaliteten er meget god, langt bedre enn proppene som følger med de aller fleste spillerne på markedet. 

Den største ulempen med en slik løsning er imidlertid at lyder som følge av at ledningen for eksempel dulter borti jakka, forplanter seg og forstyrrer lydbildet. 
Et annet poeng er at du hører *ingenting* hvis noen prøver å snakke til deg, men til gjengjeld kan du klare deg med langt lavere volum enn med tradisjonelle plugger som hviler i ytre øret. 

Det sparer både batteri og hørsel. 

De som ønsker et alternativ uten å tømme lommeboka fullstendig, kan for eksempel velge et par Koss Porta pro, som definitivt gir en god lydopplevelse. 

Forbedrer lyd med X-Fi 

Og Creative ønsker naturligvis at du skal aktivere deres egen lydforbedringsteknikk X-Fi. 
Den består av to deler, Crystalizer og Expand, og nå er det trinnløse innstillinger, ikke bare av/på som tidligere. 
Det gir deg mulighet til å "gjenskape deler av lydbildet som går tapt under komprimeringen". 
Førstnevnte er definitivt innstillingen som har mest for seg, og vi opplevde definitivt at spesielt diskanten ble klarere og mer luftig. 

Expand skal gi et "tredimensjonalt" lydbilde. 
Vi liker det ikke, men her er det selvsagt snakk om smak og behag. 

Bedre enn Sony? 

For moro skyld sammenlignet vi lyden på noen av våre testspor på X-Fi2 mot en Sony-spiller som vi tidligere har skrytt av hva angår lydkvalitet, denne gangen med Koss Porta pro og Sennheiser HD202, begge øretelefoner fra budsjettklassen. 
Faktisk foretrakk vi lyden fra Sony i de fleste tilfellene, som i våre ører bød på et litt "renere" lydbilde og bedre dynamikk, selv uten noen forbedringsalgoritmer aktivert. 

Men her snakker vi ikke om betydelige forskjeller, og som alltid når det kommer til lydkvalitet finner du nesten aldri to helt like oppfatninger. 

vi avslutter uansett lyd-kapitlet med en tommel opp hva angår lydkvalitet. 
Nå skal vi imidlertid konsentrere oss om de delene der Zen X-Fi2 virkelig skiller seg positivt ut. 

Universelt og enkelt! 

For det første: 
Du trenger ikke spesialkabel for å få ladet eller overført media til spilleren. 
Her brukes standard USB-kabel. 

For det andre: 
Spilleren fungerer med alle aktuelle operativsystemer. 
I Windows dukker den opp som en egen stasjon i Utforsker, uten behov for installasjon av noe som helst, og du kan dra og slippe mediefiler til og fra den med det samme. 

Du kan også bruke den til lagring av andre datatyper etter eget ønske. 

Det følger med et program (ligger på spilleren), kalt Creative Centrale. 
Her kan du blant annet synkronisere kontaktlister, gjøremålslister etc, samt konvertere inkompatible medieformater. 
Men til vår store glede er det langt bedre videostøtte enn på forgjengeren, du behøver nå for eksempel ikke å krympe oppløsningen på DivX-filmer, de nedskaleres automatisk under avspilling. 

Det eneste lille minuset vi har å sette her er overføringshastigheten. 
Den er på rundt 3 MB pr sekund, mens for eksempel siste generasjon iPod Touch er flere ganger raskere. 
Det er imidlertid til å leve med for de fleste. 

Konklusjon 

Etter å ha oppdatert denne spilleren med de siste fiksene, har følelsene våre for den bare blitt bare bedre og bedre. 
Den er ikke eksepsjonelt bedre enn konkurrentene på noe område, men totalbildet er uansett meget positivt, og holder til en femmer på terningen. 

Men før du bestemmer deg bør du også lese testene av konkurrentene Sony NWZ-X1050 og siste generasjon Apple iPod Touch. 
