TEST:Benq CRW 4816A/P 
48x brenner 

Stadig flere CD-brennerne kjører på 48x hastighet, denne gangen tester vi om brenneren fra Benq lever opp til spesifikasjonene. 

48x er nå blitt vanlig blant brennerne, noe som ganske enkelt skyldes at komponentene som gjør dette mulig er bredt tilgjengelig som standardkomponenter for industrien. 
Vi snakker om lasere med høyere ytelse og raskere styringskretser for drevmotor og lasermekanisme. 
Da er det ikke lenger noe hokus-pokus for kompetente produsenter å lage et "state-of-the-art" produkt. 

LES OGSÅ: 

Benq CRW 4816A/P 

Brenneren vi testet er en "retail" utgave, dvs. med fargerik emballasje, programvare og nødvendig tilbehør til montering og installasjon. 

Brennerprogrammet som følger med er Nero, som også er vårt standardprogram ved testing av CD-brennere. 

Brenneren har 2 MB hurtigbuffer og bruker en teknikk kalt Seamless Link III for å unngå fatale feil hvis det oppstår brudd i datastrømmen under brenning. 

Den er spesifisert til 48x CD-R brenning, 16x CD-RW overskriving og 48x lesing, og aksesstiden er oppgitt til typisk 100 ms. 

Våre målinger 

Lesehastigheten steg jevnt fra rundt 20x i starten til i undekant av 48x helt på slutten, 7 126 KB/sekund eller 47,73x. 

Aksesstiden i gjennomsnitt lå på 87 ms, noe bedre enn oppgitt. 

Ripping av musikkCD raste unna på 2 minutter og 12 sekunder, som er svært bra, bare ett sekund etter testvinneren! 

Brenning av testfilen ble unnagjort på 2 minutter og 37 sekunder, som er nest best i vår test! 
Det er bedre enn både Plextor og Freecom, bare slått av LaCie på 52x. 

Brenning av CD-RW var derimot mer problematisk. 
Den registrerte våre Ultra Speed CD-RW plater som max 4x, og våre uspesifiserte som 12x. 
Det resulterte i en brennetid på 7 minutter og 8 sekunder på "12x" platene. 

CD-RW har ikke slått helt an, det er bare å innse. 
Det virker som om brukerne foretrekker billige og raske ordinære CD-R, derfor har det alltid vært langt vanskeligere å få tak i CD-RW plater med høy ytelse. 

Konklusjon 

Benq CRW 4816A/P er en meget rask brenner, leser og ripper - helt i toppklasse. 
Håndteringen av CD-RW er ikke like imponerende, her er det Plextor og Yamaha som leder stort. 

Men bruker du ikke CD-RW er dette absolutt en av de beste brennerne i dag. 
