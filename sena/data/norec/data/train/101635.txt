Van Gaal med sint kontring til journalist
SAO PAULO/OSLO (VG) (Nederland - Chile 2-0) 
Begge innbytterne hans scoret, men Nederlands trener var klar da han ble spurt om hva som var hemmeligheten bak den suksessen: 
- Flaks. 
Det er flaks. 

Både Leroy Fer og Memphis Depay kom fra benken og scoret i 2-0-seieren. 
Depay kom dessuten inn og ble matchvinner mot Australia sist. 

Arjen Robben uttalte til nederlandsk TV at van Gaal har en «gyllen penis» da han ble konfrontert med suksessbyttene: 

- Kona har ikke sagt noe om det, svarte van Gaal med et smil. 

Like blid var han ikke da han på pressekonferansen ble spurt om hvorfor Nederland stilte opp så defensivt. 

- Hvis du spør meg om det så spør jeg deg hva som var defensivt? 
Da får du svare på det, du som kan komme med et så klokt spørsmål, kontret van Gaal i kjent stil. 

Journalisten svarte at Nederland ofte ble liggende med fem mann på linje bak, og med Dirk Kuyt liggende veldig lavt på venstreflanken. 

- Ja, men gjaldt ikke det Mena og Isla (Chiles flankespillere) også? 
Vi må forholde oss til hvordan motstanderen spiller, småfreste van Gaal tilbake. 

På stillingen 0-0, et kvarter før full tid, sto kampen og vippet. 
Chile ville med seier vinne gruppen, og risikoen for å møte Brasil i 8-delsfinalen ville være mindre. 

Men så gjorde van Gaal to smarte trekk. 

Først satte han inn Memphis Depay for Jeremain Lens. 
Deretter tok han av en sliten Wesley Sneijder til fordel for Leroy Fer. 
Like etter tok Nederland kontroll på kampen. 

På overtid var det Depays tur til å score. 
Arjen Robben gjorde et fantastisk forarbeid på en overgang, ventet ut Gonzalo Jara og la inn til Depay, og vips var 2-0-seieren et faktum. 

Det betyr at Nederland vinner gruppe B. Louis van Gaal vil da ta med seg sine oransje disipler til åttedelsfinale hvor motstanderen blir laget som ender på annenplass i gruppe A (Brasil, Kroatia eller Mexico). 

Chile vil på sin side møte vinneren av samme gruppe. 

Nederland er i kveld videre fra VMs gruppespill, men studio er ikke særlig imponert av de spillet til de oransje. 
Her oppsummerer de kveldens seier over Chile. 
