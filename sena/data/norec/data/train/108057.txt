Henning Kvitnes:«Tid for latskap» 

(Bonnier Amigo) 

Ikke lat - bare veldig trygg. 

Tyve plater ut i karrieren blir man ikke lenger overrasket over Henning Kvitnes. 
Hans stemme er på alle måter lett gjenkjennelig, varm og trygg - og betryggende. 
Denne gangen utfordrer han seg selv mest på tekstsiden. 
Kvitnes treffer bedre og bedre med ordene for hver gang han gir ut plate - sånn sett serverer han avslutningsvis en symbolsterk sang som nikker respektfullt til rastløsheten hos Sveriges store rockskald, Eldkvarns Plura Jonsson. 
Det er en lignende modenhet Henning Kvitnes rendyrker på dette tidspunktet i livet, og helt uten musikalske forbilder er han heller ikke. 
«Sør i Østfold» stjeler like godt hele førsteverset til Dylans «I Shall Be Released» - mest kjent med The Band, og det er nettopp The Bands toneganger som Kvitnes skjeler til gjennom hele denne platen som føyer seg fint inn i en pen rekke av solide utgivelser fra hedersmannen fra Halden. 

«Ut å vekke solen», «Sør i Østfold», «Toget til Amerika» og «Det lysner mot nord». 
