El Cuero:«El Cuero» 

(Indie) 

Forbløffende helstøpt debut 

Brødrene Brynjar og Håvard Takle Ohr fra Kristiansund står i spissen for dette - inntil nå - ukjente bandet som allerede etter to års eksistens fremstår med et modent uttrykk. 
El Cueros hjerte ligger helt klart i uslipt americana, men lydbildet er såpass rått og rufsete - ikke minst gitarlyden - at veien over til rocken er svært kort. 
Ikke minst har nok gutta hørt mye på Neil Young & Crazy Horse, noe tolv (!) minutter lange «Did I Know You» er det fremste eksemplet på, men likevel er det lydbildet til Lucinda Williams som El Cuero drar størst veksler på. 
Flotte låter, spesielt i første halvdel, varme harmonier og et organisk lydbilde utgjør debuten til El Cuero, et band vi gjerne hører mer fra! 

Anbefalte kjøp: 
«I Hate Myself For Loving You», «Did I Know You», «When I Slip Away» og «Ain't It Hard». 
