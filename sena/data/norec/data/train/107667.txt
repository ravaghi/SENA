Heltemodig spillidé
«We can be heroes», sang David Bowie en gang for lenge siden. 
Og det viser seg at han hadde rett! 

For nå er onlinespillet «City of Heroes» lansert i Norge også. 
Det har allerede vært tilgjengelig i USA i godt over et halvt år, og har høstet svært gode kritikker i mediene. 
Salgstallene har også vært på utviklernes side: 
Over 200.000 spillere, ryktes det om. 

At det er populært derover, er kanskje ikke så rart. 
Der tilbes superhelter som guder, og bleke kontorrotter tar frem Supermann-drakten og Batman-masken når de tror ingen ser dem. 

Ikke prøv å lure deg unna. 
Det er bare å innrømme at også du løp rundt i skogen når du var liten, med et badehåndkle improvisorisk festet til genseren din med klesklyper. 

I så fall vil du i hvert fall ta imot «City of Heroes» med åpne armer. 
Her er onlinespillet som lar deg skape din egen superhelt. 
Stamp ut i Paragon Citys gater for å redde gamle damer fra vesketjuvene, eller beskytt en hel by fra en ond vitenskapsmann. 

«City of Heroes» er alle superhelt-klisjéer dyttet inn i én og samme pakke. 
Her finner du menn med jernkjever, tettsittende drakter og gjerne en bokstav klistret på brystet. 

Det hele finner sted i Paragon City - en by med en særdeles dyster skjebne. 
Foruten å ha småkriminelle rekende på hvert gatehjørne, er det omtrent en hær av maktsultne skikkelser som ønsker å dominere byen. 
Du og tusenvis av andre superhelter er byens eneste håp. 

Eventyret begynner ved at du skaper din egen superhelt. 
Her er variasjonsgraden imponerende stor. 
Du kan være en søt, liten blondine med rosa jeans om du ønsker det. 
Det spørs bare hvor kriminalitetsforebyggende Superbarbie kan være, da. 

Der etter kastes du ut i kriminalitetshelvetet som er Paragon City. 
Du begynner med å terrorisere stakkars veskenappere, men går gradvis videre til større arbeid som kanskje er mer passende for superhelter. 

«City of Heroes» er nemlig et kampspill tvers gjennom. 
Glem alt det du har lært om onlinespill. 
Dette spillet er svært konsentrert og strømlinjeformet, og har mer til felles med et arkadeorientert actionspill til for eksempel PlayStation 2. 

Men ikke la deg lure - det trenger ikke være så grusomt komplisert for at det skal være morsomt. 
«City of Heroes» er noe du kan hoppe inn i for 30 minutter, og likevel ha det gøy. 
Så på mange måter er dette onlinespillet for dem med litt mindre tid avse til PC-en. 

Men litt monotont blir det nok. 
Det er grenser for hvor engasjerende det er å slåss dag ut og dag inn, mot en tilsynelatende endeløs ondskap. 
Derfor er «City of Heroes» et spill litt utenom sjangeren - du skal ikke tilbringe timesvis hver dag i Paragon City. 

Spillet gjør en god jobb med å inkludere deg i spillverdenen. 
Naturlig nok føles det litt snodig å være superhelt når alle andre er det, men både bymiljøet og innholdet visker liksom ut det negative i dette. 
Du er i Superland nå. 

I det hele tatt er det imponerende hva utviklerne har fått til. 
Et onlinespill hvor tusenvis av mennesker løper rundt som superhelter, høres skremmende banalt ut. 
Hvordan kan det fungere? 
Vel, det fungerer. 
Du må bare ha et åpent sinn. 

Så spørs det bare hvor konkurransedyktig det kan være. 
Det ser i det hele tatt ikke lyst ut for noen av spillene som skal kjempe om oppmerksomheten til Norges onlinebefolkning, nå som giganten «World of WarCraft» også er å finne i butikkene. 
Men en vurdering fortjener det. 
For noe er definitivt veldig supert ved «City of Heroes». 

PS! 
«City of Heroes» har en månedsavgift på ca. 100 kroner og krever Internett-forbindelse. 
Avgiften betales med kredittkort. 
