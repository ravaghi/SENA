Wilco: «Wilco (the album)»
(Nonesuch/Warner) 

Wilco har vært et konstant uromoment innen alt-country-sjangeren siden bandet sto opp fra asken etter Uncle Tupelo i 1994. 

Vokalist og låtskriver Jeff Tweedys problematiske indre må kunne tilskrives mye av æren. 
De stadige utskiftningene av bandmedlemmer har også vært utslagsgivende for en fortreffelig uforutsigbarhet. 

Men ting har skjedd. 
Tweedy har fått orden på hodet og besetningen har vært den samme siden 2004. 
Det velspilte «Sky Blue Skye» fra 2007 bar første bud om nyvunnet stabilitet. 

Med «Wilco (the album)» kommer bekreftelsen. 
Albumet er hakket mer rocka enn forgjengeren, men føles like kunstferdig kontemporært. 
Wilco har plutselig blitt et helt fabelaktig bra band! 

Harmonien er tosidig. 
Fansen som elsket Wilco for sin uflidde, ofte soniske magi, kan komme til å bli skuffet, og Wilco er definitivt ikke alt-countryens mest innovative lenger. 
Men bandet har modnet og voksesmertene er borte. 
Kvaliteten overskygger således leken, lik det eller ei. 

ANBEFALTE KJØP: 
«One Wing», «Bull Black Nova», «You And I», «You Never Know». 
