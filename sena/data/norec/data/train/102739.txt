Spillanmeldelse:«Star Wars: The Old Republic» 

(VG Nett) 
«Star Wars: The Old Republic» gjør ikke mye nytt, men er kanskje tidenes mest solide onlinespill. 

«The Old Republic» tar sted i en galakse langt, langt borte, 3500 år før handlingen i «Star Wars»-filmene (og rundt 300 år etter begivenhetene i «Star Wars: Knights of the Old Republic»). 

I det som ryktes å være det mest påkostede dataspillet noensinne får vi ta del i en storslagen konflikt, hvor du kan velge om du vil være jedi eller sith, smugler eller hemmelig agent. 
Uansett hva du velger blir du kastet inn i en dramatisk historie spekket med action, intriger og politikk. 

Rent mekanisk er spillet blottet for nyvinninger - både kampsystemet og karakterutviklingen har vi sett utallige ganger tidligere. 
Men selv om spillbarheten følger en gammel mal er den uansett godt gjennomført. 
Den gode flyten som er essensiell i onlinespill er ivaretatt, og spektakulære angrep krydrer spillopplevelsen. 

Omfanget til «The Old Republic» er uten sidestykke i genren. 
Spillet bobler over av innhold, og på toppen av det hele er samtlige figurer stemmelagte. 
Med så mye stemmeskuespill er det ikke alt som holder skyhøy standard, men det meste er mer enn godkjent. 

Storsatsingen på historien du følger er et særdeles friskt pust. 
Man får gradvis flere kompanjonger etter hvert som historien utfolder seg, og hvert eneste oppdrag du kommer over prøver å fortelle en egen historie. 
Drøssevis av oppdrag kan også løses på en snill eller slem måte, basert på dine egne valg. 

Det skal sies at dette ligner veldig på det Bioware har gjort i enspiller-spillene sine, og er sånn sett ikke nevneverdig nyskapende. 
Men det at det tidvis reises filosofiske spørsmål er mer enn man kan si om de fleste onlinespill der ute. 

Bioware har dessverre ikke fått has på repetisjonen som preger genren, men måten de har integrert dette enspiller-elementet inn i onlinegenren på fungerer rett og slett strålende og bidrar til velkommen variasjon. 

Visuelt er dette et svært pent spill. 
Grafikken er nydelig, og varierer avhengig av hvilken planet du befinner deg på. 
Teknisk er den kanskje ikke veldig imponerende, men designerne har virkelig utnyttet spillmotoren på en god måte. 
Man får oppleve både endeløse sandørkener, snødekte fjell og urbane storbyer, for å nevne noe. 

VGD-bruker Wizzard: 
Spillet er genialt, det beste som finnes. 
Har aldri hatt det så moro på mmorpg spill som dette:) Diskuter The Old Republic her! 

Det er vanskelig å si om «The Old Republic» vil klare å ta tronen «World of Warcraft» har tviholdt på så lenge. 
Akkurat nå er spillet plaget av en del tekniske småfeil, og det er noe skuffende at utviklerne ikke har gjort mer nytt med tanke på det massive budsjettet de har hatt. 

Men tross alt er dette en bauta av dimensjoner. 
«Star Wars: 
The Old Republic» kommer utvilsomt til å prege onlinegenren i årene som kommer. 

PS: 
Anmeldelsen er basert på opplevelsen frem til level 29 og rundt 60 timers spilletid. 
Jeg spilte som en «Jedi Consular». 

STAR WARS: 
THE OLD REPUBLIC Plattform: 
PC Genre: 
Online rollespill Alder: 16 Utvikler: 
Bioware Utgiver: 
Electronic Arts/Lucasarts 
Mer info 
