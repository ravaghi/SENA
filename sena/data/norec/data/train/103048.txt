Spillanmeldelse:«Age of Empires Online» 

(VG Nett) 
At den klassiske strategiserien «Age of Empires» drister seg ut i markedet for «gratis» online-spille vil få mange til å heve øyebrynene, men resultatet er slett ikke ille. 

«Age of Empires» og særlig oppfølgeren «Age of Empires II: The Age of Kings» har vært bautasteiner i strategigenren det siste drøye tiåret. 
Tempoet har vært lavere enn i spill som «Warcraft» og «Starcraft», men få sanntidsstrategispill har vært like dype, voksne og seriøse. 

Slike adjektiv kan ikke brukes til å beskrive «Age of Empires Online». 
Den fargesprakende, tøysete og nærmest karnevalske atmosfæren minner mest om et realt ungdomsopprør hvor «Age of Empires Online» prøver å distansere seg mest mulig fra forfedrene. 

I stedet henter spillet inspirasjon fra både «World of Warcraft», «Animal Crossing» og ymse «gratis»-spill av typen «Farmville». 

Dette gjør seg særlig gjeldene i den såkalte «hovedstaden» man får tildelt. 
Her er det ikke «vanlig» sanntidsstrategi som gjelder, men slike ting som å innhente oppdrag, kjøpe eller lage bonusutstyr, forske frem nye teknologier og bygge forskjellige ressursbygninger. 

Sistnevnte fungerer ved at ressurser innhentes én og én med for eksempel et kvarters mellomrom, også når du ikke spiller. 
Alt du trenger å gjøre er å sjekke innom regelmessig, som oftest minst én gang i døgnet, og flytte de nye ressursene fra fabrikken og over i varelageret. 

Ressursene kan igjen brukes til å skaffe utstyr som oppgraderer enheter og bygninger, slik at du forbedrer effektiviteten og slagkraften din under selve oppdragene. 

Disse er, tross alt fokuset på hovedstad og oppgraderinger, grunnpillaren i «Age of Empires Online» og det som binder alt sammen til et ordentlig «Age of Empires»-spill. 
Faktisk så minner det ganske mye om «Age of Empires II», dersom farge-innstillingene på skjermen hadde gått amok. 

Den største forskjellen rent spillmekanisk er størrelsen på kartene og tiden det tar å spille hvert av dem. 
Særlig i begynnelsen er det sjelden mer enn deg og én fiende som barker sammen, i alle fall om man ikke velger å samarbeide med en venn via «co-op»-modusen. 

Man kan heller ikke bygge bygninger og enheter, oppgradere disse eller nå nye tidsaldere uten at dette er låst opp i hovedstaden først. 
Dette er ikke noe stort problem, men man må belage seg på å måtte fullføre ganske mange oppdrag med et snaut arsenal av enheter og muligheter. 

At man kun har to sivilisasjoner å velge mellom, grekere og egyptere, er heller ikke det rauseste jeg har vært borte i, selv om flere etter sigende vil bli tilgjengelig i nær fremtid. 
Til tross for at spillet i utgangspunktet er gratis, må man i realiteten frem med kredittkortet og kjøpe en «premium civilization» for å få fullt utbytte av «Age of Empires Online». 

Uten disse kan du verken spille ordentlig på nett mot andre, oppgradere enhetene dine med noe særlig bra utstyr eller få én eneste bonusgivende rådgiver. 
At spillutviklerne må tjene penger på en eller annen måte har jeg full forståelse for, men jeg synes nå det er litt kjipt at man må betale full pris for hver eneste sivilisasjon. 

Til gjengjeld er «premium civilization» det eneste man egentlig trenger å kjøpe, og systemet er ypperlig for de som ønsker å prøve «Age of Empires Online» skikkelig før de bestemmer seg for om det er verdt å betale for. 

Til tross for min iboende skepsis til det «Farmville»-inspirerte opplegget rundt hovedstedene, så kan ingen beskylde «Age of Empires Online» for å ha sovet i timen. 
Her dingler det alltid fristende belønninger like utenfor armvidde, og som en hest etter en gulrot traver jeg videre på jakt etter ressurser til å kjøpe plantegningen som kan brukes til å bygge en bygning som selger en oppskrift på bedre pilspisser til buemennene mine. 

Det tunge fokuset på «meta-spillet», altså alt rundt selve sanntidsstrategien, har dog stjålet mesteparten av nyskapningen. 
Uten dette er «Age of Empires Online» en «Age of Empires II»-klon med atskillig færre sivilisasjoner og få valgmuligheter. 

Men høres konseptet fristende ut, så anbefaler jeg å ta en titt, det er tross alt gratis å prøve. 

PS: 
Prøv spillet via ageofempiresonline.com 

AGE OF EMPIRES ONLINE Plattform: 
PC Genre: 
Strategi Alder: 12 Utvikler: 
Gas Powered Games Utgiver: 
Microsoft Studios 
Mer info 
