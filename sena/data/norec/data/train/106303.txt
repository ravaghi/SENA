Monsterjakt i minusgrader
I Xbox 360-spillet «Lost Planet» møter du noen av spillhistoriens heftigste monstere. 
Men alt er ikke fryd og gammen. 

«Lost Planet: 
Extreme Condition» går rett inn i rekken av slående vakre og brautende macho nestegenerasjonsspill på Xbox 360. 

Du befinner deg på en fremmed planet langt inn i fremtiden, hvor gigantiske monstere regjerer i bitende minusgrader. 
Ved hjelp av store våpen og steintøffe mekaniske kampmaskiner («mechs») skal disse monsterne og rivaliserende «snøpirater» sendes dit pepper'n gror. 

De fantastisk flotte miljøene, de mildt sagt imponerende monsterne, de barske våpnene og de tilfredsstillende «mechene» gjør «Lost Planet» til en stort sett minnerik actionopplevelse - både i din egen stue og over Xbox Live. 

Men opplevelsen blir svertet av en elendig historie, tåpelige roller, et utrolig klønete siktesystem og en ofte forvirrende oppbygging. 
Særlig siktesystemet gjør «Lost Planet» til en stundvis frustrerende opplevelse. 

Du får sannsynligvis en god del igjen for å investere mye tid i dette spillet, «achievement»-poengene er i stor grad tilrettelagt for gjennomføring av vanskelige, valgfrie oppgaver. 
Som å nedkjempe noen av spillets største monstere. 

Selv sliter jeg med motivasjonen til å komme så langt. 
Og det er Capcoms feil - potensialet i «Lost Planet» er mye større enn det vi nå har blitt servert. 

PS: 
En patch til spillet, som forbedrer blant annet flerspillerdelen, er allerede ute. 

Xbox 360-spillet «Lost Planet: 
Extreme Condition» er tidvis storslagent. 
Men spillet har også sine riper i lakken. 
