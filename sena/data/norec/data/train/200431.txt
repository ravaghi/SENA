Toshiba Satellite Pro M30
Bærbare PCer med bredskjerm er i ferd med å bli en stor suksess, ikke minst gjelder dette PCer som først og fremst er bygd med hensyn til underholdning. 
Toshiba Satellite Pro M30 er i så måte en spennende modell. 

Toshiba er tilbake på banen her hjemme, etter en noe turbulent periode. 
Nye spennende modeller er alt på plass hos forhandlerne, og en av dem som det har vært knyttet stor spenning til, er bredbånds-PCen Satellite Pro M30. 

LES OGSÅ: 

Selv om Toshiba først og fremst tenker bedriftsmarked med denne modellen, har den spesifikasjoner som absolutt bør tiltale privatmarkedet: 

Intel Centrino med Pentium M 1,5 GHz prosessor 512 MB minne (2 x 256) 60 GB harddisk, 4.200 rpm 15,4" bredskjerm, WXGA oppløsning (1280 x 800 punkter) Nvidia Geforce FX 
Go 5200 grafikk, 64 MB DVD-brenner for formatene DVD-R, DVD-RW samt CDR og CDRW (2x DVD-R, 1x DVD-RW, 16x CDR, og 10x CDRW). 
Leser også DVD-RAM. 
VGA med TV-utgang iR-port Firewire-port SD-minnekortleser PC Card-slot (PCMCIA) 
Harman-kardon høyttalere 56 Kb modem 10/100 Mbit nettverk 802.11b trådløst nettverk SD-minnekortleser 1x PC-card (PCMCIA) for utvidelse 3 x USB 2.0-porter 1 x 
Firewire-port 
Ytre mål: 360 x 270 x 25 (front) / 36 (bak) mm Vekt: 
2782 gram (+ strømforsyning som veier 396 gram) 

Praktisk utformet 

Det er egentlig en ganske stor PC, men vekten på knappe 2,8 kg er likevel absolutt lavere enn man skulle forvente. 
Kabinettet virker solid. 
Lokket er kledd i metall, noe som gir god beskyttelse for skjermen. 
VGA, nettverk og modem-kontakter er hensiktsmessig plassert i bakkant, mens alle tre USB 2.0-porter er hensiktsmessig plassert på sidene. 
Det samme gjelder Firewire, PCMCIA, SD-kortleseren, TV-ut, mic og lydutgang. 

Et lokk til venstre skjuler parallellporten, det vil nok forbli lukket for de fleste som kjøper denne PCen. iR-porten sitter i fronten. 
Kabinettet skrår litt innover i fronten, så den kan være vanskelig å oppdage. 
Ved siden av porten sitter en bryter for å skru av/på støtte for trådløst nettverk. 
Det kan være hensiktsmessig å skru av av støtten når du ikke har behov for den, for å spare batterilevetid. 

Omdiskutert tastaturløsning 

Tastaturløsningene til Toshiba skiller seg fra mengden på et spesielt område: plasseringen av spesialtaster avviker i forhold til hva vi er vant til på vanlige tastaturer. 
Windows-tasten er for eksempel plassert øverst i høyre hjørne, pipe/paragraf har sneket seg inn mellom Alt og mellomromstasten, Del-knappen sitter også på nederste rekke. 
Hvorfor Toshiba sverger til dette oppsettet er for oss et komplett mysterium, og alltid et irritasjonsmoment under testingen. 

Vi liker heller ikke at mellomromstast og linjeskift er små, og at spesialtaster er plassert til høyre for sistnevnte. 
Det fører bare til at vi taster feil oftere. 
Da hjelper det lite at tastaturet for øvrig er fast og fint. 

Over tastaturet sitter de omtalte Harman/Kardon høyttalerne, som byr på litt fyldigere lyd enn du vanligvis får på bærbare PCer. 
Plasseringen er optimal, og lyden duger når du for eksempel sitter ved PCen og ser på DVD-film. 
Til venstre for tastaturet finner du av/på-knappen, lys som indikerer aktivitet (HD, CD, SD, WLAN), samt hurigknapper for å åpne nettleseren, Toshiba infopanel og aktivering av TV-utgangen. 
Særlig sistnevnte er nyttig - det vet alle som har prøvd å få koble PCer til TV-skjermen. 

Lydløs ytelse som forventet 

Som de fleste Centrino-baserte PCer er også Satellite Pro M30 mer eller mindre lydløs. 
Kun under ekstrem belastning av grafikk og prosessor kan du oppleve at viftene starter, for så å avslutte med det samme belastningen tar slutt. 

Ytelsesmessig fikk vi oss få overraskelser. 
1,5 GHz Pentium M er et meget klokt prosessorvalg, den yter omtrent som en 2,2-2,4 GHz Pentium 4-prosessor i de fleste situasjoner. 
Harddisken kunne mer enn gjerne vært raskere, det hadde gjort PCen raskere under mellomlagring, skriving og lesing. 

Vi var litt spente på hvordan PCen ville oppføre seg under spilling, og ble litt skuffet over ytelsen til Geforce FX Go 5200-grafikken. 
Vi fikk 906 poeng i 3DMark 2003, og det er for eksempel mer enn 200 poeng lavere enn vi oppnådde med HP Compaq nx7010, som har den sammenlignbare Mobility Radeon 9200-brikken fra ATI. 
Grei ytelse til det meste, men den vil neppe tilfredsstille de mest spilleglade. 

Mer tilfredsstilt ble vi da vi testet batterilevetiden. 
4 timer og 24 minutter er overbevisende, og vi skynder oss å legge til at Toshiba sjelden skuffer på dette punktet. 

Du kan klikke her for å lese detaljene fra ytelsestestene og få mer info om de øvrige tekniske dataene. 

Konklusjon 

Dette er slett ingen dårlig PC. 
Den har godt med utstyr og tilkoblingsmuligheter, og er pakket inn i et smakfullt og robust kabinett. 
Skjermen er upåklagelig og egner seg meget bra til visning av DVD-filmer. 
Batterilevetiden er rett og slett strålende god. 

Det som trekker ned i vår totalvurdering av PCen, er først og fremst noe skuffende grafikkytelse, treg brenner som ikke støtter DVD+, samt at harddisken kunne vært raskere. 
At vi ikke liker tastaturet, er mer en smakssak enn et punkt som kan tillegges vekt i vurderingen. 

Mer nyttig fra DinSide Data: 
