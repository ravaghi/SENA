Plateanmeldelse:Kaveh - «Hjertet kommer først» 

Med hjertet før lommeboken. 

EP/MINIALBUM: 
HIP HOP Kaveh «Hjertet Kommer Først» (MER/Universal) 
Med lovord som Oslos nye raphåp siden han var seksten og en egen NRK-serie bak seg, har den nå 18 år gamle Kaveh press på seg. 
Noen sier vær deg selv, vær gate, og andre maser etter hits. 

Litt rart å påstå at hjertet kommer først i introen, for så å følge opp med sin mest åpenbare skapt-for-radio-låt hittil. 
Men Kaveh er en splittet person, som folk flest, men han adresserer dualiteten elegant i sin gatedrakt. 

Han drukner litt i «Börja Om», men det er unntaket. 
Gutten griper, både med særegen narrativ og en promiskuøs tilnærming til flyt som kanskje kun Lars Vaular overgår her til lands. 

Produksjonen er dunkel og dirrende, men holder seg oftest til konvensjonene. 
Og dæven som han kler Thomas Eriksens strøk av idyll. 
Lover godt for Oslo. 

BESTE LÅT: 
«Løkka» 
