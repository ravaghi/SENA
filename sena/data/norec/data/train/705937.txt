Macho diktatorer mot sterke kvinner
SAKPROSA: 
Eduardo Galeano skrev en gang at Latin-Amerika er dømt til hukommelsestap. 
Det er så mye å glemme. 

Sigrun Slapgard: 

Eg har sett jaguaren 

Samlaget 

Selv bekjempet han amnesien ved å flette fantastiske og forferdelige historier til verk som «Ildens erindring». 
Han påsto at det var historiene som valgte ham, derfor kom de ikke kronologisk. 
Det var noe annet enn tid som bandt dem sammen. 

Slik er det også med Sigrun Slapgards mosaikk av historier om latin-amerikanske kvinner. 
Hun beveger seg fritt, tidvis litt forvirrende, mellom nåtid og fortid. 
Hun forflytter seg fra borgerkrigens El Salvador til diktaturets Argentina, fra zapatistopprøret i Mexico til aztekerkvinnen Malinche, som hjalp erobreren Hernán Cortéz å beseire det folket hun selv tilhørte. 

Som Galeano veksler Slapgard mellom de mørkeste forferdeligheter og den frodigste livstrang. 
Latin-Amerika er ikke skapt for gylne middelveier og forsiktige kompromisser. 

Fortellingen om Malinche 

I fortellingen om Malinche formulerer Slapgard kjernen i det feministiske prosjektet boken er: 
«Malinche nekta å vere offer i si eiga historie, ho valde å vere aktiv. 
Slave, valdtatt og likevel i stand til å bestemme retning på historia.» 

Det er i denne tradisjonen de argentinske bestemødrene kjemper sin seige kamp for å finne barnebarna som diktaturet stjal, som oftest etter å ha myrdet mødrene. 
Og det er mye Malinche i historien om Ingrid Betancourt, den colombianske presidentkandidaten som ble kidnappet av venstreekstremistene i FARC og holdt fanget i jungelen i over seks år. 

Det er høyst betimelig at denne boken kommer nettopp nå, idet kvinner også i langt fredeligere land samlet sier at de nekter å være ofre i sin egen historie. 

Revolusjon i Latin-Amerika er som å pløye havet, sa Simon Bolivar. 
Når Slapgard kommer til El Salvador i dag, må hun være minst like forsiktig som da dødsskvadronene herjet, også med journalister, for 35 år siden. 
I dag er det de kriminelle bandene som gjør et av verdens vakreste land til et av de farligste. 

Fortsatt utenriksreporter 

En gang var vi mange norske journalister som dekket Latin-Amerika. 
Både regionaviser, små riksaviser og de store redaksjonene sendte medarbeidere til revolusjonen i Nicaragua eller borgerkrigen i El Salvador. 
Så meldte hukommelsestapet seg, blikket ble rettet mot andre områder, utenriksbudsjettene krympet og bare de spesielt interesserte 

Noen ble igjen. 
NRK-reporteren Sigrun Slapgard er én av disse. 
Hun har reist tilbake gang på gang, pleid kontakten med kildene, holdt fast ved menneskene som har gitt henne sine historier. 
Hun har husket. 

Derfor er hun i stand til å minne oss andre om de som ikke kunne dra, om kvinnene som måtte bli og kjempe – ikke minst for at sannheten til slutt vil trenge gjennom villnisset av løgner og fortielse. 

Boken har svakheter. 
Mosaikkstrukturen fører til litt for mange brå brudd, det er til tider krevende å finne ut av hvor og når. 
Men det er verdt strevet å bli minnet om så mye som ikke bør bli glemt . 
