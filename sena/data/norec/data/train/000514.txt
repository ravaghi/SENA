Raskulls
Som Mario Kart til fots! 

Nintendo har gjennom sine merkevarer som Mario Kart og Mario Party etablert seg som selve guruene over hektisk og frustrerende tilfeldig flerspillermoro. 

Nå kan endelig også Xbox-brukere ta del i denne typen spakeknusende underholdning i bastard-raceren Raskulls til Live-Arcade. 

Hektisk hybrid 

Oppskriften bak Raskulls er et Frankensteins monster av et spill, og byr på plattformsmanøvrering, racing og ødeleggelse på en og samme gang. 

Ved hjelp av søte udøde frontfigurer kjent som Raskulls, skal man i korte og intensive løp konkurrere om å komme først til mål. 

Men hvordan dette gjennomføres er noe uvanlig. 
Nivåene er nemlig fulle av Tetris-aktige bokser, som må destrueres ved hjelp av en magisk tryllestav som av en eller annen grunn er standardutstyr for udøde. 

Denne mekanismen opplevdes til å begynne med som ekstremt sær og uvelkommen, men etter et løp eller to kom jeg heldigvis over det. 

I tillegg til dette har vi i god gammel Mario Kart-stil, tradisjonelle korttidsoppgraderinger spredt utover nivåene. 
Dette elementet lider til en viss grad av dårlig balanse, og mens enkelte oppgraderinger er tilnærmet ubrukelige, får en gjort utrolig mye med noen av de bedre. 

Dette er ikke direkte ødeleggende, men frustrasjonen er alltid like stor hver gang en råtten motstander gang på gang får gudommelige oppgraderinger som flammekuler og lynnedslag, mens en selv blir bombardert med ytterst ubrukelige og uønskede hjelpemidler. 

Best mot andre 

Raskulls byr på flere konkurransemoduser, men har også en godt designet og underholdende hovedhistorie med humoristiske og parodiske dialoger. 
Selv om enkeltspillerdelen har en god fortelling og struktur, er aktivitetene stort sett de samme som i flerspillerdelen, med unntak av visse spesialutfordringer. 

Det var ikke før jeg gikk online med Raskulls at jeg virkelig begynte å kose meg, og etter et par løp var jeg totalt hekta. 

Tiden står stille, og selvbevisstheten opphører. 
Når man spiller Raskulls er det kropp og reaksjon som tar over. 
Nivåene er relativt korte, og målstreken kan alltids være rett rundt hjørnet, noe som gjør det hele ekstremt anspent. 
Strategier og skitne triks nytter lite hvis de ikke ligger i fingrene fra før, for i Raskulls har man virkelig ikke tid til å tenke. 

Utvilsomt noe av det mest eksotiske jeg har prøvd i det siste. 

Forfriskende, men flyktig moro 

Raskulls er et forfriskende og særs velkomment småspill som fungerer godt både som enkeltspiller- og flerspillerunderholdning. 

Men selv om det er fantastisk i momentet, er dette en følelse som fort forsvinner med en gang en ser vekk fra skjermen. 

Spillets enkelthet som på den ene siden gjør det til hva det er, fører også til at man fort kan bli mett av de hektiske og dybdeløse løpene. 

Raskulls er verken noe jeg hater eller elsker, men en grei adrenalinkilde som ikke trenger å være noe særlig mer enn nettopp det. 

Jeg kommer sannsynligvis ikke å røre spillet om en uke eller to, men til denne prisen er det helt i orden. 
Og selv om det nødvendigvis ikke er det beste jeg har prøvd i det siste, er det utvilsomt noe av det mest eksotiske. 
Noe som er en bragd i seg selv 
