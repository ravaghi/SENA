Kvalitets-deadline!
En skikkelig, drivende, fullformats kvalitetsthriller fra pressemiljø - og maktens øverste sirkler. 

HANDLER OM: 
Tre mord skjer i rask rekkefølge i Washington: 
En veskenapper, et pizzabud og en sekretær i en senatskomité. 

Den meget rutinerte reporteren Cal McAffrey (Russell Crowe) i avisa Washington Globe tar saken. 
Det viser seg snart at drapene har vide forgreninger. 
Snart blir en kongressmann trukket inn - Cals studiekamerat fra lang tid tilbake. 
Og spillet er i gang, et spill om makt og sex og milliarder av dollars. 
Ingenting - jeg lover: ingenting! 
- er akkurat som det ser ut... 

DOM: 
Thrilleren «State of Play» er en sann fryd for øye og hjernen; et røft og omfattende smart plott, energisk sydd sammen i en hektisk samtid - som, dessverre, også inkluderer en pressemakt på vikende front. 

Det er kvalitet på alle hold. 
Skuespillerne leverer plettfritt og konsentrert, med Russell Crowe som det rufsete, hardtlevende midtpunkt. 
Men også mindre roller skinner. 
Som Helen Mirren i sin pressede redaktørrolle. 
Unge Rachel McAdams er 100 prosent troverdig på sin vei fra ørlite lettbent nettblogger til en skikkelig gravende journalist. 

(En ørliten plottvist på slutten ergrer - i alle fall meg. 
Jeg forsto - og forstår - den ennå ikke. 
Men det får vi overlate til kommende dagers diskusjonsfore på nettet!) Men, generelt: 
Gjennomsolide greier! 
