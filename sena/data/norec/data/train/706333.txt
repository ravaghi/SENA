Andreboka - en seig affære
Førsteboka var bra, men oppfølgeren er en seig affære - full av metaforer, besjelinger og tunge skildringer. 

Frederik Svindland: 
Engelsk tåke. 
Cappelen Damm. 
91 sider. 

Frederik Svindlands andre roman “Engelsk tåke” handler om et aldrende ektepars forsøk på å tilpasse seg en ny pensjonisttilværelse. 
Gjennom deres sønns følsomme blikk fortelles en historie om to mennesker på vei inn i livets siste fase, som hverken moren, faren eller sønnen vet hvordan de skal håndtere. 

Debutromanen til Svindland, “Pelargonia” (2016), ble godt mottatt som en forfriskende debut om barndom, foreldre og naturen. 
Det han nå følger opp med, er mindre vellykket. 
Denne gangen er blikket vendt mot alderdom, språket er fortsatt lyrisk og billedlig, men det fungerer ikke like godt i en roman denne gangen. 

“Engelsk tåke” begynner med en beskrivelse av hovedpersonens far, en forhenværende lege, som har blitt tvunget til å førtidspensjonere seg som en konsekvens av nedskjæringer på sykehuset. 
Han blir altså tilsidesatt, og det er en tøff erkjennelse. 
Videre følger skildringer av naturen, foreldrene, forholdet deres, skogen, veier og dyr. 
Her er det i det hele tatt lite handling, og mye skildring av ulike kvalitet. 
Litt for ofte er skildringene lange og billedtunge, for eksempel her: 

“Det er en særskilt lydighet i morgentimene, en lempelig avstand til lyset. 
Rundt hver sving venter noe som kan lindre. 
Nyansene som oppstår, alle de ulike temperaturene, de stryker rundt husene med luft og skumring, streker opp et rom av sobre linjer. 
Mellom bygningene finnes det stillhet som får meg til å tenke at jeg har et og annet å lære om ubestikkelighet”. 

Et rom av sobre linjer? 
En lempelig avstand til lyset? 
Hva er det som egentlig sies her? 
Dette språket fjerner meg fra det som foregår i romanen og skygger over fortellingen. 

Skildringene av foreldrene og deres utfordringer er derimot fine. 
Her får Svindland fram hvor sterk og sårbar faren er på samme tid, hvor usikre de begge er i møte med den nye fremtiden. 
Men dette overskygges av alle metaforene, besjelingene og de tunge skildringene, og dermed blir Frederik Svindlands andre roman “Engelsk tåke” en seig affære. 
