TEST:Citroën C4 
- Se opp, Golf! 

Vi har med testkjøring på norske veier fått bekreftet våre gode førsteinntrykk av C4 - med noen nyanser. 

I 2004 introduserte Citroën erstatteren for den relativt trauste Xsara i kompaktklassen. 
Det var første generasjon C4 og utgjorde et spenstig bidrag til bilhverdagen selv om den etter vår mening ikke nådde helt opp blant de beste i klassen. 
Spesielt tredørsversjonen så spenstig ut og kan minne om en slags forløper til dagens Honda CR-Z. 

To parallelle serier 

I fjor høst kom generasjon nummer to av C4 og vi har kjørt den i vårløsningen. 
Bilen er på de fleste områder helt ny, men den er basert på samme plattform, som også deles av Peugeot 308. 
Eksempelvis er akselavstanden fortsatt 261 centimeter. 
I stedet for å lansere C4 i to versjoner som sist, følger Citroën denne gangen merkets nye strategi som går ut på å lansere en "fornuftig" modell - forrige gang C3, denne gang C4 - og en mer "vidløftig" eller eksotisk variant - forrige gang DS3, denne gang DS4. 

Bedre plass 

Bilen har vokst i forhold til forgjengeren tross uendret akselavstand. 
Den er syv centimeter lengre, to centimeter bredere og hele seks centimeter høyere. 
Den økede lengden medfører heldigvis mer overheng bak og ikke foran - derav større bagasjerom, faktisk et av de romsligste i klassen. 
Ellers er innvendige plassforhold bedre. 

"Regular" og "premium" 

For de som synes C4 virker litt "døll" i forhold til det de forventet fra Citroën burde denne artige vrien på begrepet produktstrategi virke beroligende da den viser at det franske bilmerket nok en gang beviser at de kan tenke nytt og "utenfor boksen". 
De eventuelt skuffede kan da også glede seg til DS4, som vi vil prøvekjøre om en snau måned. 

Tradisjonelt, men individuelt 

Men artige, innovative løsninger som det faste rattnavet er en saga blott - kundene har stemt det ned. 
Det samme gjelder futuristiske instrumentpaneler midt på dashbordet. 
Kundene vil inntil videre ha mer tradisjonelle løsninger og det får de. 
Men de kan velge mer eller mindre farge på displayet - kunden bestemmer selv hvor heftig det skal være; produsenten trer ikke en forhåndsbestemt løsning ned over hodet på den. 
(Kunden, altså). 

Interiørbilder: 

Kvalitet i fokus 

Her dreier det seg altså om C4, anno 2011. 
Designen har vi kommentert før, likeledes det gode inntrykket vi får av interiøret. 
(Les her fra lanseringen av nye C4). 
Citroën har helt klart gjort en betydelig innsats på kvalitetsfronten de siste årene og innsatsen bærer sine frukter i dag. 
Vi konstaterte for eksempel at sammenføyninger mellom karosserikomponenter er mer sømløse og presise enn tidligere. 
Her bidrar bruken av laser. 
Også når det gjelder driftssikkerhet er også nyere statistikk angående Citroën og franske merker generelt hyggeligere lesning enn for få år siden, men modellene som lanseres nå må selvsagt bevise at trenden vedvarer, hvilket vil ta enda noen år. 

Eksteriørbilder: 

Utmerket dieselmotor 

Motoren er den oppgraderte versjonen av 1.6 HDi som mange kjenner som 1.6 TDCi i diverse Ford-modeller og som benyttes i mer eller mindre modifiserte varianter i en rekke andre bilmodeller. 
Det er utvilsomt en av verdens beste kompakte dieselmotorer i dag og den er nå Euro 5-kompatibel. 
Citroën, som søstermerket Peugeot, velger å hente ut 112 hestekrefter mot tidligere 109. 
(Versjonsbetegnelsen forblir, som tidligere, "110"). 
Markedsførernes veier er uransakelige. 

Vi prøvekjørte denne i kombinasjon med en sekstrinns manuell girkasse med høy utveksling. 
Som vi skal se muligens ikke den beste kombinasjonen. 
Den kommer også med en halvautomatisk girkasse (altså uten kløtsjpedal da kløtsjfunksjonen er "robotisert"), av typen EMG. 
Denne, i samarbeid med den beskrevne motoren og start/stopp-funksjon, gir de laveste forbrukstallene og den mest attraktive prislappen. 

Sterk og kultivert - men... 

Dreiemomentet er nå 270 newtonmeter fra 1.750 omdreininger og det er rikelig med trekkraft, som gir seg utslag i gode forbikjøringsegenskaper og generelt god spenst i middels turtallsområde. 
Allikevel - vi hadde ventet mer spenst, basert på våre tidligere erfaringer med denne motoren. 
Bevares, bilen er ikke treg og objektivt sett kan vi ikke utsette noe på ytelsene selv om 11,6 sekunder fra 0 til 100 virker mer enn nødvendig. 
Vi forsket litt i årsakene til vår (svært relative) skuffelse og fant, som vi mistenkte, at det har med behovet for gode utslippstall å gjøre. 
Bilen er ganske tung og Citroën har valgt en ganske langbent utveksling for den ellers ganske ålreite sekstrinns-girkassen. 
Resultatet er at kreftene utporsjoneres over et bredere register og at det tar noe mer tid å få opp farten. 
Hvorav inntrykket av at bilen ikke var fullt så kvikk som vi forventet. 

Dette er langt fra dramatisk, og det skal presiseres at gangkultur og lydnivå er svært tilfredsstillende. 

Komfort 

Komforten og lydnivået generelt er, i tråd med ovennevnte, så bra som man forventer fra Citroën. 
De forfengelige vil merke at korte ujevnheter merkes bedre med lavprofildekk og felger over 16 tommer. 
Vi kjørte på 17-tommere og ville ha foretrukket 16-tommer for bedre å nyte komforten - som er noe Citroën virkelig er gode på. 
Lydnivået er en av denne bilens sterke sider; det er noe luksusbil-aktig over det milde suset som er eneste støy ombord under normal kjøring i tillegg til en ganske fjern rumling fra hjulene. 
Man behøver ikke å heve stemmen for å samtale mellom for- og bakseter. 

Kjøreopplevelse preget av kompromiss 

Først: 
Kjøreegenskapene er ryddige, godmodige og generelt betryggende. 
C4 er ikke en bil som er bygget for de som vil ta opp kampen med Sebastien Loeb på det sportslige planet. 
(Dessuten er det DS3 som er rally-kortet fra Citroën fra nå av). 
Vi har lovprist komfortnivået og vi synes Citroën har fått til et godt kompromiss mellom kjørekomfort og kjøreegenskaper. 
Disse er nemlig forutsigbare og godt balanserte. 
Utfordringen for den aktive fører vil bestå i å kjenne hva som foregår på bakken og dette vil fremstå som bilens svakhet: 
Tilbakemeldingene via understell og styring kan oppleves som for indirekte. 
Ujevnheter filtreres riktignok effektivt vekk, men impulsene de tross alt gir, og som man vanligvis forsøker å korrigere for med dosering av gass og styring, når frem til føreren med en viss forsinkelse. 

Relativt konkurransedyktig 

C4 110 HDi koster 245.000 kroner i utførelsen Séduction, som er greit utstyrt - og som er den man finner på Citroëns nettsider i skrivende stund. 
Vår testbil var den meget velutstyrte Exclusive, og koster kr 268.000,- Bilen var i tillegg utstyrt med følgende ekstrautstyr: 
Metallic lakk til kr 4 200, navigasjon e-My Way kr 9 900, panorama glasstak til kr 5 900 og bi-xenon hovedlys til kr 5 900. 
Det blir tilsammen kr 293 850,- hvilket da er med "rubbel og bit" av utstyr. 
For de som kunne tenke seg en større motor: 
Det blir adskillig mer bil for pengene i denne konfigurasjonen. 

Konklusjon 

Konkurransen i C-segmentet hardner til og det finnes noe for enhver smak. 
Noen produkter hever seg over snittet i klassen når alle egenskapene veies opp. 
VW Golf er selvskreven i denne kategorien, men er ikke lenger selvskreven ener. 
Vi har allerede konstatert at nye Ford Focus truer. 
Opel Astra kan også for mange fremstå som et bedre alternativ og i dag nøler vi ikke med å hevde at Citroën C4 for svært mange kompaktbilkunder vil være et utmerket alternativ. 
Løp og kjøp? 
Nei, men løp og sammenlign. 
