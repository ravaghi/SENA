Dugende dansenummer
«The Office»-inspirert fra dansegulvet. 

HANDLER OM: 
Mr. Jonathan har et ønske om å redde verden ... gjennom dans. 
Med sin trupp av purunge danseskoleelever håper han å formidle et budskap, samtidig som han gjerne ser at de når til topps i årets store konkurranse. 
Men overambisiøse mødre og snusfornuftige konkurrenter står i veien. 

DOM: 
Med håndholdt kamera ledes vi i denne liksom-dokumentaren inn i danseskolenes magiske verden. 
Filmen består i stor grad av intervjuer med et knippe voksne som figurerer rundt barnetruppene. 
I begynnelsen virker dette forvirrende, når skal barna komme til orde? 
Det gjør de aldri i særlig stor grad, og det er et merkelig grep fra filmskapernes side. 

Filmen blir etterhvert repeterende, men dens styrke sitter i detaljene, og skildringene av de sosiale analfabetene av noen danseentusiaster. 
Spesielt er Mr. Jonathan en god, pinlig figur totalt uten kontroll på sine egne metaforer. 
Hans politiske engasjement skal hamres inn i de dansende jentene: 
«Hvordan ville du følt det dersom du var slave i et multinasjonalt konsern?» 
Assistenten hans, grilldresskledde Barbara, har også sine kostelige øyeblikk. 

Både dokumentarstilen og humoren her er tydelig inspirert av suksessen «The Office». 
Det er en serie det er nesten umulig å nå til knærne, men «Razzle Dazzle» gjør et ærlig forsøk. 
