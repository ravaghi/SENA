Mongol
Spektakulær historie om Dsjengis Khan. 

”Mongol” fra Khasakstan har fått den norske undertittelen ”den ukjente historien om Dsjengis Khan”. 
Og det er nettopp det den er: ukjent. 
Det finnes lite dokumentasjon om hans unge år, så dette må betraktes som et fiksjonsverk basert på noen få historiske fakta. 

Og som fiksjon er dette god, tradisjonell underholdning. 
Regissør Sergei Bodrov har åpenbart sett andre filmer i samme sjanger, for ”Mongol” ligner på noe jeg har sett før. 
Det er litt ”Braveheart” gift med ”Tuyas to ektemenn”. 
Og den miksen er slett ikke verst! 

Store utfordringer 

Før Dsjengis Khan ble mongolhersker, var han kjent som Temudjin. 
Vi møter ham føsrt som 9-åring mot slutten av 1100-tallet, når han peker ut sin brud, Borte. 
Like etter blir han stammens nye Khan (høvding) når faren myrdes. 

Men en eldre rival tar kommandoen og Temudjin må rømme for å berge livet. 
Årene som kommer bringer store utfordringer, i forhold til både venner, fiender og sin kjære Borte. 
Og, til sist, en kamp for å samle hele Mongolia. 

Litt av et heltebilde 

Det er litt av et heltebilde som tegnes. 
Det er ikke måte på hvor mange hinder Temudjin møter på. 
Kanskje blir det litt for mye av det gode, eller rettere sagt, det vonde, men det gir i alle fall et slags forvarsel på hvorfor Temudjin utvikler seg til å bli den grusomme Dsjengis Khan. 

Det går an å stille spørsmålstegn ved filmens overveiende positive fremstilling av en av historiens verste mordere, men kanskje vil vi få et mer nyansert bilde senere. 
Det ryktes at dette er den første av tre filmer, selv om ingen oppfølgere er annonsert ennå. 

Får hjertet til å pumpe 

”Mongol” er spektakulær på mange måter, med fantastiske scope-scener fra de mongolske stepper. 
Den gamle kulturen er detaljrikt skildret, og skuespillerne er solide, med unntak av noen svake prestasjoner. 

Kampscenene får hjertet til å pumpe litt hardere, selv om enkelte sekvenser er forvirrende redigert. 
Men det er blodig så det holder, og en sekvens med mongolryttere med buede sverd er veldig flott utført. 

Liker du storslagne sverdfilmer med historisk tilsnitt, er ”Mongol” vel verdt et kinobesøk 
