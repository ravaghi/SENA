Skyline
Drar sci-fi ned i søla. 

Alec Gillis og Tom Woodruff er veteraner innen spesialeffekter, og har blant annet kreert skapninger til flere Alien-filmer. 

Nå gjør de det igjen i Skyline, og det er det beste jeg kan si om filmen. 
For alt som ikke er monstereffekter holder en kvalitet fra middels til dårlig. 

Det er blant annet vanskelig å tro at noen faktisk leste manuset før det ble satt ut i produksjon. 

Spiser hjerner 

En gruppe mennesker du aldri vil bry deg om våkner i en toppleilighet når Los Angeles invaderes fra verdensrommet. 

Store romskip henger over byen og suger opp folk i hopetall for å spise hjernene deres. 

Resten av filmen handler om hvordan disse folka du aldri vil bry deg om forsøker å unnslippe bygningen. 

Gjør dumme ting 

Dette er kanskje en slags hyllest til Steven Spielbergs War of the Worlds, som Skyline må ha hentet mye inspirasjon fra. 

Det finnes enkelte greie spenningssekvenser, som når en alien med lange tentakler entrer en leilighet på jakt etter folk. 
Men den nærmer seg dessverre ikke Spielberg-nivå. 

Forsøkene på å skape troverdige figurer strander på grunn av et manus fullt av irrasjonelle handlinger. 
For mange av dem gjør dumme ting som ingen ville gjort under risikable omstendigheter. 

Ned i søla 

Skuespillerne i denne filmen er av et usedvanlig lavt kaliber. 
Navn som Crystle Reed, Brittany Daniel og Eric Balfour vil aldri pryde toppen av en kinoplakat. 

De er dessuten utstyrt med den typen lattervekkende dialog som dessverre drar science fiction-sjangeren ned i søla. 

Forsøkene på å skape drama mellom hovedfigurene feiler grusomt. 
Det er derfor du aldri vil bry deg om dem. 

Umoden guttedrøm 

Regissørene Colin og Greg Strause har laget spesialeffekter til over 60 filmer. 
Manusforfatterne Joshua Cordes og Liam O’Donnell har også samme bakgrunn, og det er nok derfor filmens hovedpersoner er, nettopp, effektmakere. 

Uten at dette spiller noen rolle i historien. 
De skildres som rike rockestjerner med fete biler og store penthouseleiligheter, omringet av lekre damer. 

Skyline fremstår som en umoden guttedrøm. 
