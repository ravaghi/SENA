«Som en blakk Brian Wilson med halskatarr»
Dette er likevel en av Daniel Johnstons streiteste plater noensinne. 

||| 
ALBUM: 
«I?m just a psycho trying to write a song», synger 48 år gamle Daniel Johnston, kjent for hjerteskjærende, hjemmeinnspilte låter som speiler bipolar lidelse og angst. 

Siden 80-tallet har han vært en ekte kulthelt og pioner for lo fi-musikken. 
Beck, Tom Waits og David Bowie er alle fans. 

Dette er noe av det streiteste Johnston har gitt ut, selv om det fortsatt låter umiskjennelig skranglete. 

Albumet er nøysomt og lett psykedelisk arrangert av produsent Jason Falkner, og «Is And Always Was» høres omtrent ut som en blakk Brian Wilson med halskatarr. 

Alle bør i løpet av livet høre musikk laget av Johnston, men platene hans spenner som oftest mellom skrap og smaragd, og noe helhetlig mesterverk vil han kanskje aldri gi ut. 

Det er heller ikke dette, men albumet viser at vi fortsatt bør følge med på en av popens mest fascinerende personligheter. 
