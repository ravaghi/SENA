RETRO:Townes Van Zandt: 
«Legend» 

(Charly/VME) 

Dokumentarfilmen «Heartworn Highways», innspilt i 1975, har én uforglemmelig scene. 
En eldre farget herremann besøker Texas-sangeren Townes Van Zandt på sistnevntes kjøkken. 

Etter en diskusjon om whiskydrikkingens gleder og farer, spiller Townes «Waiting Around To Die» - «den første låten jeg skrev». 
En sang hvis nakne eksistensielle uro man må til den mest beinharde skillingsvise for å finne maken til; Van Zandt fremfører den med en merkelig, zen-aktig ro, mens den sorte mannen etter hvert bryter ut i gråt. 

Townes Van Zandts sanger kan stadig få voksne menn til å gråte. 
Country-, blues- og folkemusikk som evner å kle av livet slik den selv er blitt avkledd av det: 
Dypt desillusjonert, men velsignet med en avvæpnende verdig, sporadisk galgenhumoristisk, stoiskhet. 

De konvensjonelle albumutgivelsene hans er alle noe ujevne, så dette - en dobbelt samling med alle klassikerne hans i nær prikkfritt utvalg - er det perfekte stedet å begynne. 

Ingen som hører disse sangene, vil kunne glemme dem. 
