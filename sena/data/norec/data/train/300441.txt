Svetteperler for svin
Thrilleren «Kvinnen i buret» er upåklagelig ubehagelig. 

FILM: 
Hvis ambisjonen var å vekke klaustrofobisk ubehag, og det var de sikkert, en av dem i all fall, er «Kvinnen i buret» overmåte vellykket. 
Den kidnappede Merete (Sonja Richter) holdes fanget i et trykkammer der presset skrus opp til det blir stadig mer ulevelig, og synet av den utslitte, utpinte Richter kan få noen hver til å snappe etter pusten og bli glad for luften som er der. 

Svett thriller 

Mens Meretes tilværelse blir stadig litt verre, tror København-politiet at hun har falt overbord fra en ferje og druknet. 
Som så ofte må det en virkelig strevende og svarsynt politimann til, den betimelig døpte Carl Mørck (Nikolaj Lie Kaas), for å forstå at alt ikke er slik det virker. 
Mørck er ennå i sjokk etter at han satte igang en aksjon som fikk fatale konsekvenser, og skal ta det pent og rolig i den første tiden tilbake på jobb. 
Tror han. 

«Kvinnen i buret» er basert på Jussi Adler-Olsens storselgende roman og fungerer godt som svett thriller der alt handler om å nå frem i tide. 
Bildene er velkomponerte og vakkert belyste uten å miste grimheten, og dynamikken mellom den mannevonde Mørck og hans mer joviale kumpan Assad (Fares Fares) duver fint avsted. 

Motorvei 

Så er kanskje ikke selve intrigen så godt utmeislet som ønskelig. 
Det savnes et overraskelseselement, en ekstra komplikasjon, som ville gjort det hele til noe mindre av en plottmessig motorvei. 
Mørck er en helt av det motstrebende, utmattende slaget, og Lie Kaas strever litt med å gjøre ham interessant nok: 
Det er en troverdig hovedrolle, med fint plantede nyanser, men en rolle som er tilstede i nesten hver eneste scene, kunne trengt å fetes opp litt. 
To kilo karisma til burde holde. 

Regissør Nørgaard, som har erfaring fra blant annet «Borgen», er god på å fortelle raskt og ordknapt og videreformidle stemningen og spenningen på et kontor eller i en konferansesal. 
Nicolaj Arcels manusadaptasjon forteller deg det du trenger å vite, om jobben og privatlivet til de involverte, henslengt og i bisetninger. 
Det er nok. 
Så kan filmen gjøre det den skal gjøre: 
Haste videre. 
