The Perks of Being a Wallflower
Sympatisk og engasjerende om tidløs ungdomsangst. 

I rekken av filmer om tenåringsangst og kjærlighet kommer en som er skikkelig god! 

The Perks of Being a Wallflower innrømmer i sin egen dialog at dette er en ungdomssåpe, men regissør Stephen Chbosky pakker det inn i vakker nostalgi med indiefilmpreg. 

Denne filmen har også godt skuespill, et solid soundtrack og en sympatisk historie som gjør meg engasjert. 
Dette kan trygt anbefales! 

Gir slipp på vond fortid 

Sky og sjenerte Charlie (Logan Lerman) er venneløs fersking på high school, men møter redningen i form av den eldre klassekameraten Patrick (Ezra Miller), hans stesøster Sam (Emma Watson) og deres vennegjeng. 

Møtet med disse frie sjelene åpner en ny verden for Charlie, som gradvis gir slipp på sin vonde fortid. 
Men hans nye virkelighet skal vise seg å være like skjør som ham selv. 

Filmens omgivelser, mote, musikk og bruk av mixteips avslører på en subtil måte at vi er ett sted på starten av 1990-tallet, men handlingen kunne foregått når som helst. 
Temaet er tidløst og universelt. 

Emma Watson viser at hun definitivt har mer inne som skuespiller 

De fleste som går eller har gått på videregående, vet noe om å være usikker på livet, venner, familie, fremtid, etc. 
Det gjør godt å se en film som skildrer usikkerhetsmomenter i unge liv som mange vil kjenne seg igjen i. 
Jeg gjør også det. 

Med hjertet i hånda 

Logan Lerman (Percy Jackson og lyntyven) er god som Charlie, en varm sjel holdt tilbake av tidlige utfordringer. 

Ezra Miller (Vi må snakke om Kevin) overbeviser som frika edger med legningsproblemer, mens Emma Watson viser at hun definitivt har mer inne som skuespiller enn vi har sett i Harry Potter-filmene. 

Samspillet mellom dem er inderlig nært. 
De står der med hjertet i hånda. 

Det er kanskje tilfelle at filmen inneholder velbrukte historieelementer, sågar flere klisjeer, men regissør Chbosky bruker dem for alt de er verdt, og kommer svært godt ut av det. 

The Perks of Being a Wallflower er en god film som vil både meg og sine figurer alt godt, og når rulleteksten kommer, er jeg grundig påminnet om hvilke utfordringer som ligger i ungdomstiden, og hvor grusomt og fantastisk det kan være på samme tid. 
