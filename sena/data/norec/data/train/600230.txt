Stolthet og fordom
Komedie/Drama 

Storbritannia 2014 

Regi: 
Matthew Warchus 

Skuespillere: 
Bill Nighy, Dominic West, Paddy Considine, Andrew Scott, Imelda Staunton, George MacKay, Joseph Gilgun, Ben Schnetzer, Chris Overton, Faye Marsay, Freddie Fox, Jessica Gunning, Joshua Hill, Lisa Palfrey, Liz White, Monica Dolan, Menna Trussler 

Manus: Stephen Beresford 

Musikk: 
Christopher Nightingale 

Aldersgrense: 7 år 

Egnethet: 
Ungdom/voksen 

En «feelgood»-film om homoaktivisme og gruvearbeiderstreiker i det tidlige 80-tallets deprimerende England, kan kanskje høres ut som en umulighet. 
Men er det noe engelskmennene er flinke til, er det å lage varme, morsomme filmer med klassebevissthet. 
Tenk bare på «I blanke messingen» (1997) eller «Billy Elliot» (2000). 
«Pride» er en ny slik. 

I 1984 sto mange britiske småsamfunn i fare for å bli rasert av Margaret Thatchers brutale økonomiske politikk og regelrette krig mot fagforeningene. 
Og mens streikene raste som verst, bestemte en gruppe London-homser seg — og dette er ikke oppdiktet - for å vise sin solidaritet med Wales' hardt prøvede gruvearbeidere. 
By møtte land, fordommer møtte fordommer og flere møtte seg selv i døren. 

Rollelisten domineres av kjente ansikter. 
Og spesielt Bill Nighy («Love Actually«) og Dominic West («The Wire«) - i rollene som henholdsvis aldrende gruvearbeider og flamboyant homse - er de rene nytelser å se. 
Men dette er en film med mange gleder å by på, alle betydelige. 
Den er troverdig som tidsbilde, fornøyelig som komedie og gripende som drama. 
Dessuten er den noe så sjeldent som en genuint inspirerende budskapsfilm. 

Denne vil du få lyst til å se igjen. 
