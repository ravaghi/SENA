Energisk og røft
Lowdown ble offer for publikumssvikt da de spilte på Metropolis i går kveld. 
Det er kanskje prisen man må betale når mange band spiller samtidig rundt omkring i byen. 

Dessverre maktet ikke Lowdown å få med seg publikum, som forble ganske stillestående gjennom hele konserten. 

Men selv om det kunne vært mer liv i leiren, er det kjekt å høre på et såpass energisk og rutinert band. 
Gutta i Lowdown har tydeligvis hørt mye på Sepultura og Pantera, og det har blant annet resultert i et røft lydbilde og tunge gitarriff. 
Til tross for at lyden ikke var optimal, kom nyansene i musikken relativt godt fram. 

Bandet har sine sterkeste kort i trommisen, som spiller fabelaktig bra, og i det jevne trøkket i musikken. 
Forbedringspotensialet ligger mye i kontakten med publikum, som ikke alltid er så god. 
Det er klart at dette ikke er lett når man spiller på en lav scene og tilhørerne samler seg agorafobisk bakerst i salen. 

Heldigvis får Lowdown en ny sjanse til å vise hva de er gode for på Folken i morgen. 
