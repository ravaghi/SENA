Lett underholdning
Teddy Walker (Kevin Hart) må tilbake på skolebenken, noe som byr på utfordringer siden han har store lære- og skrivevansker. 

Heldigvis har han en engasjert lærer som finner nye og uortodokse måter å lære ham på. 
Forloveden derimot vet ikke hva som foregår. 
Og rektoren, som han gikk på high school med, hater ham. 

«Night School» er laget av Kevin Hart og produsent Will Packer, som også samarbeidet på filmer som «Think Like A Man» og «Ride Along»-filmene, og regissør Malcolm D. Lee («Girls Trip»). 
Filmen er lett og underholdende, men uten de helt store høydepunktene. 
Den inneholder mange morsomme enkeltscener og et fargerikt persongalleri. 
Men fyllmassen innimellom blir til tider litt kjedelig, og de største latterkulene uteble for undertegnede. 

Hovedgrunnen er at karakterene blir vel stereotypiske, både de hvite og de afrikansk-amerikanske. 
Vi har sett og hørt det meste før, foruten hurtigmatkjeden Teddy jobber for, Heavenly Taste! 
Christian Chicken, som er noe av det morsomste og mest originale i filmen. 

Skuespillerne leverer gode prestasjoner, både hoved- og birolleinnehaverne, og er med på å løfte helhetsinntrykket og kompenserer for noen av manusets svakheter og verste klisjéer. 
