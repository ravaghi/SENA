The Expendables
Ikke pent, men herregud, så tøft! 

Hvordan kan jeg anbefale en film som The Expendables? 
Den har jo elendig handling, råtten dialog, slett skuespill, og mildt sagt tvilsom moral. 

Men å se gode, gamle tøffinger sparke ræv på ekte 80-talls-vis, med overdreven blodsprut og ekstreme eksplosjoner, er vanvittig deilig! 

Filmen er en treer etter normale kriterier, men følelsen av å se den er en ren femmer. 

Jeg gikk ut av kinosalen med en tre-meters ereksjon! 

Skurker på sør-amerikansk øy 

Historien er av typen men-on-a-mission. 
En gjeng leiesoldater skal eliminere en general på en sør-amerikansk øy. 

De oppdager at oppdraget stinker, og trekker seg ut. 
Men Barney Ross (Sylvester Stallone) greier ikke å glemme den kvinnelige kontakten på øya. 
Når hun tas til fange av narkoskurker, drar teamet tilbake for å redde henne. 

Nei, det er ikke mye til historie, men hvor mye historie trenger en slik film? 
Ikke mye! 

Ikke pent, men tøft 

The Expendables handler ikke om troverdige rollefigurer og interessante konfliktskildringer. 
Den handler om barske bad-asser, harde never og gigantiske gønnere! 

Stallones regi er alt annet enn sofistikert, og kjører kaotiske actionscener over publikum som en bulldoser. 
Det er ikke pent, men herregud, så tøft! 

Resultatet av varselskuddet Dolph Lundgren avfyrer tidlig i filmen, fikk haka mi til å gå gjennom gulvet. 
Og når Terry Crews tar i bruk sin vanvittige haglekanon, følger resten av kroppen etter. 

Dette er tøft med en ekstra stor T! 

Latterlig tøff 

Sylvester Stallone er i sitt 64. år, og har åpenbart farget både håret og det velfriserte skjegget, men har en ekstremt velpumpa kropp som enhver boler kan misunne ham. 
Han fungerer utmerket som gammeldags actionhelt, selv når figuren fremstår som latterlig tøff. 

Det er liksom en del av moroa. 
Man SKAL le av stereotypene. 
Og dem er det mange av i The Expendables, spilt av blant andre Jason Statham, Jet Li, Mickey Rourke og Eric Roberts. 

Ønsker sterkt en toer 

Neida, The Expendables vinner ingen Oscar-priser. 
De fleste kritikere vil sikkert slakte den. 

Jeg ser at den har mange elementer som kunne vært bedre, men ville det gjort filmopplevelsen bedre? 
Jeg tviler på det. 
Den tilhører en sjanger der vanlige kvalitetskriterier ikke gjelder. 

Jeg synes det er usedvanlig stilig at filmen er laget, og ønsker sterkt at Stallone lager The Expendables 2. 
Men da må han få med Van Damme og Seagal på laget! 
