Pop til å bli i godt humør av
Vanedannende sanger fra band med røtter i Haugesund og Stavanger. 

FordRekord: 
"Bravo-bravo" (CCAP) 

Haugesund-baserte FordRekord har forgreininger til Stavanger, og med album nummer fire håper de også å nå utenfor landets grenser. 
I det minste til naboland som skjønner språket. 

Bassist Ole-Jørn Borum lager låtene, mens Lars Wegner Sørensen sørger for dialekten. 
De fire andre er Leif Åge Vestbø, Lars Eirik Støle, Jarle Strømsvold og Åsmund Glette. 
Produsent er Anders Bjelland. 

De åpner sterkt med "Oss mot verden", drivende pop av det medrivende slaget. 
Du har svensker som lyder slik, men ikke så mange her hjemme. 
"Savna meg" og "Fjern" er av samme type, mens "Blodtype" er en kraftballade av det kreative slaget. 

"Orions belte" og "Hundretusen hjerter" er flott oppbygd, og de resterende kuttene er heller ingen nedtur. 

FordRekord har lagd en usedvanlig frisk popplate. 
Noen av sangene har vært ute på singel, men det er nok ubrukt godlyd her til å kunne fylle eteren framover. 

Beste spor: 
"Oss mot verden", "Blodtype", "Orions belte", "Hundretusen hjerter". 
