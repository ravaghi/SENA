Peugeot 308 SW testet:Velkjørende plassmester 

Peugeot er den overlegent mestselgende franske bilprodusent i Norge. 
308 SW er en god grunn til at det kan fortsette. 

Vi har tatt for oss den nye stasjonsvognen, denne gang med en 3-sylindret bensinmotor med 1,2 liter slagvolum. 
Det høres pinglete ut, selv om den har fått det politisk velklingende navnet PureTech. 

Vi forventet oss da heller ikke allverden. 
Men bilen ga oss et aldri så lite hakeslepp nokså raskt. 

Vi visste fra før at Peugeot 308 SW hadde stort bagasjerom og et fint interiør, så det var ikke dét som ga oss denne positive overraskelsen under den første kjøreturen på norsk vei. 

Ei heller totalforbedringen i forhold til da vi testet forrige 308 SW... 

En av verdens beste motorer 

Nei, det var den oppsiktsvekkende fine bensinmotoren. 
Den gir imponerende ytelser og god drivstofføkonomi i denne familiebilen - og det altså fra en 3-sylindret motor på 1,2 liter. 
Vi gir mer detaljert informasjon om denne lenger ned. 
Først til bilens hovedfunksjoner, som jo er å transportere folk og bagasje på best mulg måte. 

Typiske konkurrenter vil være VW Golf stasjonsvogn, Toyota Auris Touring, pluss stasjonsvognene av Hyundai i30 og Kia Cee'd. 
La oss heller ikke glemme den litt uklassifiserbare Skoda Octavia stasjonsvogn. 

Best som SW 

Årets bil for 2013 var Peugeot 308 - og det basert på kombiversjonen. 
Ikke et vondt ord om den, som er en utmerket kompaktbil, men med stasjonsvognen kommer Peugeots nyskapning virkelig til sin rett. 

Nye 308 SW er i likhet med kombiutgaven basert på PSAs nye modulære plattform, EMP2 . 
Som alle bilprodusenter er Peugeot svært opptatt av vektreduksjon om dagen, noe den nye plattformen er en del av. 
Dette tillater igjen en downsizing i forhold til motoriseringene, uten at det går på bekostning av ytelsene. 

Vokser seg stor 

Bilen måler nå 458 centimeter i lengden og vel 180 centimeter i bredden. 
Vi får dermed bekreftet at bilene i det såkalte C-segmentet vokser seg større, men dette er ikke den lengste i klassen. 
Opel Astra Tourer, for eksempel, måler 470 centimeter - da er vi så å si oppe i mellomklassen. 

Flere kunder kan altså i dag velge å gå en bilklasse ned, ettersom det utgjør veldig lite rent fysisk. 
Man får altså nesten like mye til en lavere pris. 
Peugeot-konsernet har slitt med økonomien noen år, så dette var tvingende nødvendig, og bærer nå sine frukter i form av de første overskuddene gruppen Peugeot-Citroën (PSA) har hatt på lenge. 

Grei pris 

Prisene, ja. 
De er temmelig gunstige i sin klasse, og det er nå en god del utstyr tilgjengelig. 
For eksempel er automatisk nødbrems nå tilgjengelig slik som Ford introduserte på Focus og VW på Golf. 
Dette er i henhold til Euro NCAPs anbefalinger. 

For 242.000 kroner får du rimeligste versjon, en 308 SW 1.6 HDi Access, med 5-trinns manuell girkasse og 92 hestekrefter under panseret. 

Testbilen, 308 SW 1.2 130 hk Allure (høyeste utstyrsgrad), koster 287.000 kroner - det er en god pris. 
Den hadde i tillegg en del ekstrautstyr som panoramatak, navigasjon, Denon HiFi-anlegg, 17-toms alufelger og det store panoramaglasstaket. 
Dermed kom totalprisen på den testede bilen opp i 335.200 kroner. 

Aha-opplevelse, igjen 

Så var det altså denne motoren. 
Når det gjelder PureTech, dreier seg allerede om en hel familie motorer. 
De vil finne veien til flere modeller - både hos Peugeot og søstermerket Citroën og det finnes allerede i noen markeder versjoner uten turbo på 1,0 liter med 68 hestekrefter og 1,2 med 82 hester. 

Det viser seg at den 3-sylindrede arkitekturen har en rekke fordeler, både når det kommer til plassutnyttelse, vektbesparelse og generell effektivitet. 
De moderne 3-sylindrede motorene er også mye mer kultiverte i gangen enn forrige generasjon, som var utpregede småbil-motorer og i verste fall opplevdes som de reneste rakleverk. 

Vi lot oss besnære både av generell gangkultur, disponibilitet og kraftfullhet. 
En morsom detalj vi hadde det morsomt med er «sport»-knappen, som gjør at bilen faktisk endrer karakter. 
Motorlyden blir mer sportslig, gassresponsen raskere, styringen tyngre - og instrumentbeløsningen blir knallrød. 
Dette er ekstrautstyr på Allure-graden og heter Driver Sport Pack. 

Motoren var ellers godt sekundert av en 6-trinns manuell girkasse som er av den nye generasjonen, behagelig i bruk med mer kontante og presise girskift enn tidligere, uten helt å nå VW-nivå. 
Bilen er for øvrig også tilgjengelig med en moderne sekstrinns automat fra Aisin, som vi har hatt en første erfaring med hos Citroën. 
Der fungerte den meget bra og er milelangt foran den nå fordums EMG-girkassen med automatisert kløtsj. 
(Peugeot hevder ellers at det var biljournalistene som bidro til å fremskynde dens død...) 

Smånervøs uten last 

Men tilbake til vår manuelle utgave. 
Vi fikk under testen bekreftet vårt inntrykk fra tidligere av et godt avpasset understell som takler de fleste kjøresituasjoner bra, med god stabilitet og balanse, med unntak av litt nervøsitet i bakkant over korte ujevnheter under aktiv kjøring. 
Betryggende kjøreegenskaper er standard i klassen nå og Peugeot er intet unntak, med et relativt stramt oppsett som favoriserer skarpe svingegenskaper og sidestabilitet i svingene fremfor klassisk komfortfølelse. 

Dette er noe Peugeot har lagt seg til de senere årene, og vil muligens skuffe tilhengere av den mer «klassisk franske» komfortfølelsen. 

Litt fast komfort 

Men det duver ikke og krenger langt fra plagsomt - og med 18-tommersfelgene testbilen var utstyrt med føltes til og med bilen på grensen til stump på ujevnt underlag. 
Er komfortabel kjøreopplevelse en prioritet for deg, bør du nøye deg med 16-tommere. 
Men fjæringen kunne uansett med fordel vært hakket mer effektiv. 
Men et pluss for komforten generelt er det ganske lave lydnivået. 
Bensinmotoren gjør sitt til at dette er lavt også i lave hastigheter. 

Har ryddet grundig 

I motsetning til det relativt konservative ytre, er førermiljøet klart fremtidsrettet. 
Nyvinningene vi oppdaget med introduksjonen av 208, som det lille rattet og instrumentene høyt plassert, er videreført i 308 
Dette kan kreve tilvenning, men de som tidligere klagde over dårlig ergonomi i Peugeots modeller på grunn av for mange knapper og uoversiktlig førermiljø, er blitt hørt til gagns. 

Nå er det nemlig «i-Cockpit» som gjelder, og så å si alle knapper er eliminert til fordel for betjening via en (relativt) intuitiv berøringsskjerm midt i senterkonsollen. 
Den interaktive delen er en syv-tommer - de ni Peugeot skryter på seg, inkluderer betjeningsfeltene på hver side. 
Det er imidlertid ikke noe problem i praksis, fant vi ut med litt øvelse, selv om vi fortsatt ville ha ønsket oss en egen betjening for klimakontrollen. 
Men har man lært seg sekvensene man må gjennom via berøringsskjermen, er vårt inntrykk fortsatt at det er ikke er mer trafikkfarlig enn å famle etter små knapper med liten skrift, slik tilfellet var tidligere. 

Trivelig 

Ellers lever interiøret opp til den gode kvalitetsstandarden Peugeot har lagt seg til de senere årene og det er lett å trives - særlig hvis man går for det 1,7 kvadratmeter store panoramataket vi hadde på testbilen. 
Det gir en svært lys og luftig kabin. 
(tilvalg - 9.500 kroner). 

Foran finnes ingen forskjell i forhold til kombiversjonen, men bak er bilen annerledes. 
I alt er stasjonsvognen 33 centimeter lengre enn kombien - fordelt på 11 centimeter større akselavstand og 22 centimeter ekstra overheng bak. 
Bakseteplassen er bedre enn i kombien selv om den tross alt ikke når opp til standarden i klassen over. 
Den er ikke helt på nivå med Golf, Skoda Octavia eller Honda Civic Tourer, men den er bedre enn Toyota Auris Touring Sports og Ford Focus stasjonsvogn. 
I hvert fall er det plass til to voksne på nær 190 centimeter bak hverandre - men bare såvidt. 

Masse bagasjeplass 

Bagasjeromsvolumet når derimot helt klart opp til standarden i klassen over: 
Bagasjerommet rommer hele 610 liter - og det er før man legger ned seteryggene. 
Når setene er lagt ned blir gulvet så godt som helt flatt, og er dermed svært praktisk. 
Med unntak av Honda Civic Tourer er dette best i klassen hårfint foran Golf stasjonsvogn (605 liter), og større enn både VW Passat og Volvo V70. 
Det har også en fasong som gjør det praktisk i bruk. 

Når man ser hvor mye stasjonsvogn for pengene man nå får i kompaktklassen, vil det for stadig fler fortone seg som unødvendig å legge 100.000 kroner ekstra på bordet for å kjøpe en bil i klassen over og dette gjelder i høyeste grad for 308 SW. 

Velfortjent femmer 

Vår konklusjon er overveiende positiv: 
Peugeot har vist at de mer enn holder følge med konkurrentene på de fleste områder og denne bilen er et meget godt alternativ til både VW Golf stasjonsvogn og de andre bilene i klassen. 
Alle punkter tatt i betraktning er den etter vår mening en av de aller beste stasjonsvognene på markedet i dag, og det uten å være overlegen på noe bestemt område. 
Det kan bemerkes at de negative punktene i oppsummeringen under ikke nødvendigvis er gyldige for alle, mens interiøret, som vi synes er godt nytenkt, kanskje vil fremstå som vel uvant for enkelte. 

Totalt er dette en soleklar femmer på terningen. 
