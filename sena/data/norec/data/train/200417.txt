Asus Transformer Book TX300
Godt forsøk, men ikke helt topp. 

Jakten på den perfekte hybrid mellom PC og netbrett fortsetter, og Asus Transformer Book ser, i hvert fall på papiret ut som en god kandidat. 
Det er snakk om et 13,3" brett med full HD-oppløsning, med all maskinvaren innebygd - og ikke hvilken som helst maskinvare. 
Her sitter det blant annet en Core i7-3517U-prosessor, 4 GB RAM, 128 GB SSD, samt et batteri som i følge våre målinger holder til 5-6 timer med lett bruk. 
Operativsystemet er Windows 8. 

Ser helt ut som en ultrabook 

Det som imidlertid gjør hybridløsningen helt spesiell er tastaturet som skjermen dokkes i. 
Ikke nok med at du da får noe som i praksis ser ut som en helt vanlig ultrabook på 1,9 kg, en designmessig ganske vakker sådan, du får også ekstra lagring i form av en harddisk på 500 GB - samt et ekstra batteri som øker levetiden et par timer. 

Ytelsen på denne prosessoren er veldig god til det meste av vanlig PC-arbeid, men vi vet at siste generasjon ULV-prosessorer fra Intel, Haswell garantert ville ha bydd på enda bedre batteritid. 
Grafikken besørges av den integrerte Intel HD 4000-brikken som sitter i CPU-en, og sørger for fin flyt i alt av 2D-jobber, inkludert alt av høyoppløst video vi har prøvd. 
Noen spill-PC for hardcore gamers er dette imidlertid ikke, forståelig nok. 

Solid utførelse 

Maskinens ytre gir et solid inntrykk, med utstrakt bruk av metall, og Gorilla glass dekker den meget lyssterke og gode skjermen. 

Berøringsresponsen er helt super, og som nettbrett fungerer Transformer Book meget bra. 

Alt er ikke like bra 

Men så var det dette med kombinasjonen brett og tastatur, og her må det ha gått litt fort i svingene hos Asus denne gangen. 
Det første vi reagerer på er at vi ofte knoter for å få plassert skjermen i dokking-kontakten. 
Etter å ha testet Microsoft Surface, som bare smetter på plass takket være magneter, blir riktignok det meste annet knotete. 

Det som er verre er at når skjermen står i arbeidsvinkel, når ikke de bakre gummiknottene nedi bordblaten. 
Dette er en real designblunder, som gjør maskinen ustødig. 
Og når vi først er inne på designblundere, strøminntaket er plassert rett ved siden av SD-kortleseren, og gjett hva, den har omtrent identisk utforming. 
Resultat? 
I 50% av tilfellene prøver vi forgjeves å putte strømkontakten i SD-sporet. 

Vi er imidlertid fornøyd med at Asus har fått til en strømkontakt som holdes på plass med en sterk magnet, noe vi blant annet har sett på Apple-maskiner i årevis, samt på Microsoft Surface. 

Tastaturet er helt supert, det er baklyst, fast og responsivt- definitivt noe av det bedre vi har vært borti. 
Og nevnte vi at det har innebygd basshøyttaler? 
Det gjør at lyden faktisk blir meget bra under musikkavspilling. 

Slitsomt 

Men så var vi dessverre ikke helt ferdig med klagingen vår: 
Pekeplaten fungerer dårlig. 
Det skjer stadig at den "henger igjen", og vi må gjenta bevegelser flere ganger for at musepekeren skal reagere. 
Det er for dårlig. 
Jobber man i skrivebordsmodus med tastatur, egner ikke alltid skjermberøring seg, og en pekeplate må fungere hver gang. 
Noe annet blir bare slitsomt. 
La oss håpe dette er et driverproblem som lar seg rette med en oppdatering. 

Og harddisken Asus, hvorfor i alle dager er den delt i to like store partisjoner? 
Du sitter da plutselig med stasjon C, D og E når du har dokket brettet i tastaturet. 
For folk flest blir dette bare oppstykket og rotete. 

Vi opplevde også at Windows har krasjet - ved en anledning under testingen. 
Det kan selvfølgelig være tilfeldigheter, men er i hvert fall ikke med på å heve stemningen hos testpanelet. 

Konklusjon 

Denne minitesten avslører at heller ikke Asus Transformer Book er den perfekte hybrid mellom PC og nettbrett. 
Som nettbrett er den blant de bedre Windows 8-baserte vi har testet, og står til terningkast 5. 
Men dokket til tastaturet er vi ikke like begeistret for. 
Til denne prisen bør du faktisk forvente prima vare på alle punkter, mener vi. 

Se våre plusser og minuser under før du eventuelt bestemmer deg for Asus Transformer Book, eller les våre tester av andre hybridløsninger først: 

Asus Transformer Book TX300CA-C4005H 
