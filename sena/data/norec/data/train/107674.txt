Ray Charles:«Ray - Original Motion Picture Soundtrack» 

(Rhino/Warner) 

Det krangles stadig om hvem som var den første rockeren. 
Soulmusikken, derimot, får nylig avdøde Ray Charles stort sett alltid æren for. 
Nå også på det store lerretet, i den kinoaktuelle og kritikerroste filmen «Ray». 

Dette er lydsporet derfra, og således ikke et vanlig samlealbum. 
Platen stopper, på en håndfull konsertinnspillinger nær, med to kutt fra det fabelaktige «Modern Sounds In Country And Western Music»-albumet fra 1962, der Ray Charles offisielt ble musikalsk pioner for annen gang. 
Som en sort mann som, fullstendig uten avstand til materialet, fremførte sanger fra «den hvite manns blues», countrymusikken. 

At det bøyes av etter denne genistreken, er ikke egentlig så galt. 
Ray Charles skulle bare unntaksvis begå stor musikk i årene etter. 

Den stoltgutturale stemmen ble aldri borte, men innsatsviljen svant hen med årene. 
At «Ray» forbigår de mer rendyrkede jazz- og gospeltingene hans, er kanskje leiere. 
Seriøst interesserte vil med andre ord trenge samme plateselskaps «Ultimate Hits Collection» (1999). 

Og vi gærninger den gedigent lekre 5CD-boksen «Genius & Soul: The 50th Anniversary Collection» (1997). 

MORTEN STÅLE NILSEN 
