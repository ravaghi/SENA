Cry-baby
Johnny Depps første hovedrolle på Blu-ray! 

Fans av Johnny Depp, John Waters, musicals og rockabilly, hør etter! 
Endelig er Cry-baby fra 1990 ute på Blu-ray! 

Dette er en skrudd, morsom og underholdende film som rocker, morer, sjarmerer og sjokkerer (litt). 

Regissør John Waters har laget slemmere filmer, men ikke mer fengende! 

Drapes mot Squares 

Cry-baby er både en hyllest til og parodi på Grease og gamle filmer fra 1950-tallet der rockere var ungdomsforbrytere som utfordret det etablerte samfunnet. 

Wade ”Cry-baby” Walker (Johnny Depp) leder Drapes, de utagerende dongeri- og skinnjakkekledde villstyringene som står i opposisjon til Squares, de skjorte- eller kjolekledde besteborgerne. 

Snille Allison er lei av å være skikkelig jente og blir sammen med Cry-baby. 
Men dette kan ikke Squares være kjent med, og setter i gang en prosess for å ødelegge romansen. 

Depp unslapp TV 

Dette var John Waters sin første store studiofilm etter små lavbudsjettsuksesser som Polyester og Hairspray. 
Det betød større penger og større stjerner. 

Johnny Depp så sitt snitt til å unnslippe sin daværende tv-tilværelse i 21 Jump Street og bevise at han kunne mer. 
Han sier selv i den medfølgende dokumentaren at rollen i Cry-baby førte til at han fikk rollen i Tim Burtons Edvard Saksehånd. 

Dokumentaren er for øvrig It Came From Baltimore, en 50-minutters velprodusert film der mange av skuespillerne og folka bak kamera mimrer tilbake med glede. 
Det er også veldig morsomt å høre John Waters fortelle om innspillingen på kommentarsporet. 

Kanaliserer en ung Elvis 

Waters skildrer ofte ganske spesielle miljøer i sine filmer, men i Cry-baby måtte han tone det litt ned, siden et stort filmselskap finansierte det hele og krevde 13-års aldersgrense. 

Likevel er det nok å elske her. 
Jeg synes filmen er herlig. 
Jeg storkoser meg hver gang jeg ser den. 
Full av heftig musikk, fargerike figurer og skrudd humor. 

Johnny Depp er konge i sin første store filmrolle, der han kanaliserer en ung Elvis. 
Depp synger kanskje ikke selv (det gjorde James Intveld), men han mimer og danser godt. 

Han er også omgitt av et morsomt og skrudd persongalleri, med blant andre Iggy Pop, Traci Lords, Patty Hearst, Willem Dafoe, Ricki Lake og Joe Dallesandro på rollelista. 

Dessverre ikke director's cut 

Det er lite å si på kvaliteten på denne Blu-ray-utgivelsen, men det er et par ting som irriterer meg. 

DVD-utgaven som kom for noen år siden, inneholdt en 7 minutter lengre director’s cut, som er å regne som den definitive versjonen. 
På Blu-ray får vi bare kinoversjonen. 
Vi får heller ikke se de ekstra scenene som ekstramateriale. 

Lyden er kun presentert i stereo, ikke 5.1, men gjør likevel jobben greit nok. 

En snill introduksjon 

Cry-baby er den eneste John Waters-filmen på Blu-ray til nå. 
Det er ikke så dumt, for den kan fungere som en snill introduksjon til hans univers. 

Det er kanskje ikke en film for alle, men jeg elsker den! 
Kjøp den gjerne på Blu-ray for bedre billedkvalitet, men har du allerede director’s cut-en på DVD, hold på den! 
