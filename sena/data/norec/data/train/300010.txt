Anmeldelse:Han er popens nye wonderboy 

Sondre Justad kan gjerne synge så det river enda mer i hjertet. 

ALBUM: 
Det vokser fram en ny generasjon unge sangere og låtskrivere som synes det er helt naturlig å formulere seg på morsmålet, og aller helst på dialekt - sånne som Daniel Kvammen fra Geilo, Moddi fra Senja og nå en som er svært beslektet med sistnevnte, Sondre Justad (24) fra Lofoten. 

Om Sondre Lerche hadde sunget på norsk, innbiller jeg meg at det ville blitt noe sånt. 

«Bare min» 
Mannen bak sommerhiten «Bare min», Morgan Sulele, låter ikke så veldig annerledes, men har med sin bakgrunn i det mer pubertale russesegmentet ikke den samme kreden. 
Like fullt gjorde Justad på oppfordring en versjon av hans «Bare min» på VG-lista-showet i sommer. 

Felles for dem er at disse karene gir litt blaffen og skaper sin egen, luftige sound et sted mellom pop og rock. 

13 år Sondre Justad har skrevet låter siden han var 13 år, og flyttet til Bodø da han var 16 - og for et par år siden til Oslo. 

I fjor begynte ting virkelig å skje. 

«Bli hos mæ» tok av og Justad ble lagt merke til på Bylarm i Oslo i mars i år. 
Coverversjonen av Sam Smith-hiten «Stay With Me» er for øvrig ikke med på albumet - her skal det ikke surfes på «gamle hits». 

Kjærlighet 
Tekstene oser av tapt og funnet kjærlighet, som det summer seg en ung håpefull, med titler som «Tilbake», «Nu har du mæ» og «Det e over». 

Justad har et godt grep om tekstene, og også her er han i fint selskap. 

Store spørsmål Det handler om både de store spørsmålene (som døden) og mindre ting. 
Her og der skildrer han sin egen generasjon som en Håkan Hellström: 
(«E æ på rett sted, hæng æ med de rette / ka e det egentlig æ driv med? 
(...) gje meg noko som betyr nå / noko æ verkelig kan tru på / æ vil kjenne at æ lev / kjenne at det riv i hjertet», synger han i tittellåten, som også er albumets beste - ved siden av fengende og litt såre «Tilbake» og neddempede «Tett inntil mæ» og «Snart klar» mot slutten av plata. 

Henholdsvis strykere og et trekkspill setter stemninga, og følelsene ligger utenpå. 
Dette sporet kunne han godt fulgt mer. 
For Justad har enda mer inne. 
Jeg kunne ønske meg at neste album får en mer «voksen» sound i den retningen, framfor den mer lettbente popen som er dominerende her. 

Turné Justad starter en lengre turné på Union Scene i Drammen i dag (23. oktober). 
Turneen avslutter på Rockefeller i Oslo 5. desember. 
