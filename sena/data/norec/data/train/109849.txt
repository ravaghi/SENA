Robbies «norske» singel imponerer ikke
Robbie Williams' nye singel lener seg på en norsk DJ. 
Men står ikke støtt av den grunn. 

LÅT: POP Robbie Williams «Candy» (Universal) Det begynner å bli noen år - jeg tror vi kan si syv - siden en førstesingel fra et kommende Robbie Williams-album var en begivenhet i seg selv. 

For alle med spesiell interesse for hvordan norske artister livnærer seg er det et poeng ved «Candy» at singelen er basert på en gammel låt av den velrenommerte DJ-en Todd Terje. 

Nordmannen har høstet mye skryt internasjonalt for klubbkuttet «Inspector Norse» i sommer, og det er ikke utenkelig at det er dette som har satt Williams på sporet av Todd Terjes «Eurodans» - hvis melodilinje er ryggraden i Robbies comebackforsøk, ellers unnfanget med hjelp av Take That-kollega Gary Barlow. 

Bla, bla. 
Er låten noe bra? 
Tja. 

Det er en blåserdrevet og strykerdrapert discosang, fri for Williams' tidvise forsøk på å lage hits med «edge». 
En «hei og hå»-låt som noe anstrengt jager gla'stemning. 
Lettfordøyelig tøv som underholder mildt i tre minutter, for så å forlate bevisstheten for alltid. 

Man forventer ikke mer enn passabelt poptjafs fra Robbie, og sånn sett kan vi si at «Candy» innfrir. 
Samtidig er det en klart svakere låt enn «The Flood», sangen som åpnet Take That-albumet Williams deltok på for to år siden. 

At han bet i det sure eplet og lot seg gjenforene med sine gamle kolleger sier nok mest om hvor langt nede han faktisk er som soloartist - og «Candy» er neppe rustet til å gi storkjeften poptronen tilbake. 

Det er morsomt at den gir penger i kassen til en norsk DJ som til daglig opererer langt unna mainstreamsfæren. 
Men som singel betraktet er den nok en bagatell fra Williams' kant. 
