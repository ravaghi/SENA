Film:Skummelt for de små 

Sveriges første animasjonsfilm i 3D (ikke at det gjør så stor forskjell fra eller til), regissert av en danske, har en tøtsj av Hayao Miyazaki ved seg. 
Spesielt i sin vilje til å anerkjenne at også barn opplever sorg. 

«Reisa til Fjørkongens rike» kan oppleves som ganske uhyggelig, faktisk, især i løpet av den første halvtimen. 

«Reisa til Fjørkongens rike» («Resan til Fjäderkungens rike») 

Moren til lille Johan – en kanin på tynne stankelbein – blir plutselig borte, tilsynelatende tatt av tittelens mystiske regent. 
Johan og faren befinner seg snart på en båt på havet (bildene av havet og stjernehimmelen er blant filmens aller fineste), i et brått et sceneskifte som ikke blir utførlig forklart for oss. 

At eventyret ikke innprenter oss informasjon hele tiden, er både en styrke og en svakhet. 
Det er helt OK for de voksne, som tidlig forstår at «fjærkongens rike» er en metafor for dødsriket, og at dette er en fortelling om at man ikke kan «krysse over» dit før tiden er moden (men heller ikke miste «kontakten» med dem som er der). 
Men jeg vil tro filmen kan virke forvirrende på den jevne 7-åring. 

Skummel er den også. 
Man rekker å bygge opp en viss frykt for Fjærkongen før han åpenbarer seg, og «drukningsscenene» er klaustrofobiske. 

De norske stemmene fra Sørvestlandet kan være vanskelige å forstå. 
Dette sagt, så er Martin Svendsen Dimmen kjempegod som Johan. 
Så har han da også spilt kanin før, i NRK Supers «Petter Kanin». 

MORTEN STÅLE NILSEN 
