Spillanmeldelse:«Journey» 

(VG Nett) 
«Journey» er ikke et spill i tradisjonell forstand. 
Det er magi. 
Ren magi. 

I Playstation Network-spillet «Journey», starter du i en endeløs ørken. 
Du får ingen informasjon om hvem du er, hvor du er eller hvor du skal. 

Men du skimter et fjell i det fjerne. 
Du starter reisen mot det eneste som bryter med sanddynenes monotoni. 
Og det blir raskt klart at i dette spillet er det selve reisen som er målet. 

«Journey» er nemlig ikke et tradisjonelt spill. 
Du bruker én knapp til visse typer enkel interaksjon, én knapp til å hoppe og styrespakene til å flytte på figuren din og kameraet i spillet. 
Og det er det. 

I plattformspill, for eksempel, er mestringsfølelse og en jevn strøm av belønning for dine enestående ferdigheter hele poenget. 
I «Journey» er belønningen av den mer udefinerbare, følelsesmessige sorten. 

Du er vitne til hjertebarnet til et av de mest interessante spillselskapene i verden, det vesle, uavhengige ThatGameCompany. 
I likhet med deres to tidligere PSN-spill, «Flow» og «Flower», er det konkrete og definerbare erstattet med det abstrakte. 

Du får til en viss grad belønning for grundig utforsking av dette slående universet, men dette plasseres i skyggen av behovet for å komme deg videre i spillet og dypere i opplevelsen. 

ThatGameCompany har selv sagt at «Journey» representerer livets reise. 
Den eventyraktige historien det hintes til og de forskjellige stadiene i reisen blir altså gjenstand for din egen tolking. 

Og for min egen del, var de tre timene reisen tar en helt fantastisk opplevelse. 
Det var som å dykke ned i et maleri, som å få en jevn strøm av vakre opplevelser fra PS3-kontrolleren, opp armen og dypt inn i sjelen. 

VGD-bruker Justice 96: 
Hæ? 
To fattige timer? 
Stakkarslig. 
Diskutér Journey her! 

Det som hevet opplevelsen fra det deilige og interessante til det altoppslukende og uforglemmelige, var da jeg mot slutten plutselig fikk følge av en annen spiller. 
Denne tilfeldige linken mellom to «Journey»-spillere som befinner seg på samme sted i spillet, er en genistrek av ThatGameCompany. 

Jeg visste ikke hvem han eller hun var. 
Vi skulle ikke slåss mot hverandre eller mot noen andre. 
Vi skulle ikke løse oppgaver sammen. 
Vi skulle bare reise sammen. 
Oppleve dette universet sammen. 
Og i enkelte tilfeller støtte og hjelpe hverandre. 

Her er ThatGameCompany inne på noe brilliant. 
Jeg er nesten sjokkert over hvor rørende dette tilfeldige møtet var, hvor mye det hadde å si for spillopplevelsen. 

Det er umulig å plassere «Journey» i bås, det ligner ikke på noe annet jeg har spilt til nå. 
Det er også vanskelig å komme med noen konkret forbrukeranbefaling, kanskje befinner vi oss nærmere kunst enn spill her. 

Men det jeg kan si, er at «Journey» er en opplevelse som la hendene sine rundt hjertet mitt og klemte varsomt til. 

Jeg kjenner grepet fremdeles. 

PS: 
Tilgjengelig på Playstation Network fra 14. mars til rundt 100 kroner. 

JOURNEY Plattform: 
PS3 (PSN) 
Genre: 
Interaktiv kunst Alder: 
7 Utvikler: 
ThatGameCompany Utgiver: 
Sony Mer info 
