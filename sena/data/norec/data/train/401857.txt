«Crazy Rich Asians» er forførende virkelighetsflukt med en bitter ettersmak
Romantisk komedie som gjør jobben. 

Den romantiske komedien Crazy Rich Asians har fått mye ros for å ha et asiatisk rollegalleri, men mye kritikk for likevel å være for hvit. 
Det man heller burde satt spørsmålstegn ved, er fremstillingen av den ekstreme rikdommen og det abnorme forbruket, som skildres uten en kritisk tanke. 

Romantiske komedier er, i likhet med pornofilmen, en sjanger med et klart mål. 
Crazy Rich Asians vil ikke at du skal tenke. 
Den vil forføre deg, få deg til å sveve på en rosa sky og drømme om ridderen på det hvite hesten – eller limousinen. 
Det greier den så det holder – høyt oppe på surfebrettet på toppen av et luksushotell i Singapore. 

Stiller rikdommen til skue 

Hvis vi for et lite øyeblikk legger bort hjernecellene våre og lar oss forføre, er Crazy Rich Asians et ekte Askepott-eventyr. 
Rachel Chu (Constance Wu) er datter av en immigrant og alenemor. 
Rachel har fulgt drømmen og blitt økonomiprofessor i New York. 

Hun er sammen med Nick (Henry Golding), som hun tror er en helt normal fyr. 
Da han inviterer henne med på familiebryllup i Singapore, skjønner hun at han ikke bare er rik, men at han kommer fra en familie som får Donald Trump til å fremstå som en miniputt. 

Nicks mor (Michelle Yeoh) er selvsagt ikke begeistret. 
Det som følger, er en regissert oppvisning i «flaunting ones riches» – her stilles rikdommen til skue. 
Rachel blir dratt fra den ene storslåtte festen til den andre mens hun føler seg mindre og mindre verdig. 
På veien kan du drømme deg bort i en verden full av overdådig luksus, og gråte en skvett over at ekte kjærlighet vinner over Singapores adel, Jimmy Choo, Gucci og Chanel. 

Kvalmende bismak 

At den oppegående Rachel nesten mister bakkekontakten i møte med de superrikes verden, er lett å forstå. 
At du som publikum også blir betatt, er naturlig. 
Film er et mektig medium, men likevel gir den meg en kvalmende bismak. 

Jeg husker godt hvor forført jeg ble av Julia Roberts’ vei bort fra prostitusjonens verden og inn i hjertet til rike Richard Gere og de glamorøse butikkene på Rodeo Drive i Pretty Woman (1990). 
Det var ikke før etterpå jeg satte spørsmålstegn ved hva slags moral filmen egentlig forfektet. 
Veien til lykke er altså å makte kunsten å handle i verdens dyreste luksusbutikker. 

Det er mange scener i Crazy Rich Asians som forfekter moralen at penger er lik lykke. 
Etter at Rachel har fått en kalddusj av Nicks mor, tar hun opp kampen. 
Hvordan gjør hun det? 
Jo, hun ifører seg selvsagt bryllupets lekreste kjole. 
For hva annet skal til for å bli akseptert i de rojale sfærer enn å bære sine merkeklær med stil? 

Drømmerier 

Det er kanskje sosialdemokraten i meg som reagerer når jeg ser den typen overforbruk som regissør Jon M. Chu skildrer. 
At filmen vil få mange til å drømme seg bort i en verden hvor du kan gå inn i en butikk og impulshandle ørepynt til over en million dollar, skjønner jeg godt. 
Crazy Rich Asians er ren eskapisme, og som virkelighetsflukt er den solid. 

For mange kritiske spørsmål kan ødelegge filmopplevelsen. 
Det er kanskje derfor Chu har styrt unna? 
Samtidig gir filmen et glimt inn i en virkelighet som ligger fjernt fra de fleste av oss. 
Det er kvalmende ekkelt, men det er fascinerende å betrakte en verden hvor alt handler om det ytre. 

Når det er sagt, så er Constance Wu sjarmerende, og hun gir filmen en menneskelig side. 
Kjemien mellom henne og Henry Golding er god. 
Det er likevel Michelle Yeoh som stjeler showet, i rollen som den iskalde matriarken. 

Filmen skal ha skryt for å bryte med de stereotype fremstillinger asiater ofte lider under. 
I Hollywood-filmer står de oftest bak disken på vaskeriet. 
