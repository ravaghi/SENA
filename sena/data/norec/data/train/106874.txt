Teit mammagutt
Regi: 
Tom Dey. 
Med: 
Matthew McConaughey, Sarah Jessica Parker, Kathy Bates. 
Am. romantisk komedie. 
For alle. 

Det er forunderlig å se hvor mange teite påfunn som er skrudd sammen i en film der voksne langt opp i 30-årene oppfører seg som pubertale high school-elever. 

Matthew McConaughey er en atletisk smukkas, Sarah Jessica Parker er et sensuelt sjarmtroll. 
Det betyr dessverre nokså lite når de tillegges atferd og replikker som tidvis oser av plattheter og usexy timing. 

McConaughey fremstiller en 35-åring som fremdeles bor hjemme hos pappa og mamma (derav filmens besynderlige norske tittel «mambo»). 
Der er han like rølpete som en yr tenåring. 
Ikke rart at opphavet hyrer en vakker kvinne, hvis spesialitet består i å få slike karer til å flytte hjemmefra. 

Siden dette er en romantisk komedie, oppstår det naturligvis «love» mellom de to. 
En mengde komplikasjoner dukker opp underveis; ymse dyr og eksentriske venner er med på å gi filmen et noe uforståelig og anstrengt alibi. 

Med litt godvilje innrømmer jeg filmen en viss sjarm, et par verbale scoringer er holdbare. 
Men det meste er stang ut. 
