Dessverre er dette en feilslått komedie
Til tross for George Clooneys komiske timing. 

||| 
FILM: 
På papiret ser det muligens ut som en vinneroppskrift: 
George Clooney som superhemmelig amerikansk våpen, en mann som (tror han?) har evnen til å drepe geiter og flytte skyer med tankekraft. 
Alt basert på sanne opplysninger om det amerikanske forsvarets forsøk på 80-tallet, da de prøvde å utvikle en avdeling bestående av mennesker med paranormale evner. 

The dudeMen veien fra morsom idé til ferdig film er lang, og på reisen har regissør Grant Heslov gjort «Menn som stirrer på geiter» til en dum komedie, i stedet for en treffende og snerten satire. 
Noe som gjør filmen, vel, dum, i stedet for vittig. 

Historien om det amerikanske forsvarets såkalte First Earth-bataljonen er såpass absurd i seg selv, at den med fordel hadde klart seg uten billig slapstick, overtydelig klovnekomikk og tydelig parodiering. 

For eksempel spiller Jeff Bridges en avart av The dude («The Big Lebowski»), en new age-militær med hippieskjerf og hasjpipe, som sammen med mye annet bidrar til at filmen føles lite gjennomtenkt. 

På jaktFilmen forteller i det hele tatt en usedvanlig tynn historie, og ønsker ikke mer enn at vi skal le av amerikanernes jedi-tropp, som forsøkte å vinne krig med gode tanker og intensjoner. 
Heldigvis for filmen har George Clooney alltid et glimt i øyet, og jeg syns at han nok en gang viser god komisk timing. 

Ewan McGregors karakter, en mislykket journalist på jakt etter det store scoopet, er derimot et par hakk for lite intelligent til å virke troverdig. 

«Menn som stirrer på geiter» er full av små feil som hadde vært lett å rydde opp i for en regissør som visste hvor han ville. 
Regissør/produsent Heslov har jeg derimot en stygg mistanke om at mest av alt ønsket å være med gutteklubben grei på tur. 
Han makter i hvert fall aldri å styre denne filmen verken i den ene aller den andre retningen. 
I stedet ender det som en feilslått komedie som flyter i alle retninger. 
