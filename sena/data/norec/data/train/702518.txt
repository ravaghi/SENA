Mer av det samme
DE TRE første Olsenbanden jr-filmene er sett av 660.000 tilskuere og har spilt inn 53 millioner kroner. 

Da synes jo ikke regissør Arne Lindtner Næss og Nordisk Film at det er noen vits i å snu på flisa. 

Fjerde film om den unge Olsenbanden er lik sine forgjernere. 
Her finnes lite å bli opphisset av. 
Ikke dårlig, ikke bra. 
Inn det ene øyet, ut det andre. 

Den oppskrudde spillestilen i Olsenbanden er jo en prøvelse i seg selv, men den er du nødt til å henge med på når du først har løst billett. 

Prisen for filmens aller mest karikerte figur går til Iren Reppen i rollen som moren til Preben (uttales Pjeben) fra Vindern. 
Hun beviser at selv i Olsenbande-universet er det mulig å overspille. 

Feil dosering er også Robert Opsahl utsatt for i rollen som Kjell. 
Han er den myke, litt redde gutten i gjengen. 
Men regissøren maser så mye om disse egenskapene, at vi går lei. 
«Hjertet mitt knuses i tusen biter og kanskje fler», sukker Kjell stadig. 

DU KAN lett gjette deg til 95 prosent av det som skjer i «Sølvgruvens hemmelighet», der handlingen foregår rundt 1960. 
Men plutselig får vi en scene med datidens tekstmelding. 
Morsomt. 
Og hvorfor får vi ikke flere slike overraskelser? 

Kan vi håpe på et kvikkere manus nå når regissør Lindtner Næss går i gang med den femte junior-banden? 
Da for øvrig med nye skuespillere ettersom dagens Olsenbande blir for gammel. 

Filmen starter med at Egon slipper ut av husarrest og treffer en ny og rik gutt, Preben. 
Nå er det Preben som har en plan, men den mislykkes slik at Egon må flykte i vill fart. 

EGON VIL ha hevn, og tar med seg de til nå forsmådde kameratene Kjell og Benny. 
Etter jakt på en rød sparegris og litt bløtkakehumor, bokstavelig talt, er vi framme ved tittelen: 
Sølvgruvens hemmelighet. 

Det viser seg nemlig at foreldrene til Preben har stjålet selveste Kongens kronjuveler. 
Og de ligger gjemt i en nedlagt sølvgruve i Kongsberg. 
Dette får Egon greie på mens han sitter innelåst i et skap hjemme hos rikfolket. 

Snart er både Prebens foreldre, i Rolls Royce med privatsjåfør, og Olsenbanden ,«forsterket» med politi, på vei til Kongsberg for å hente ut kronjuvelene. 
Hvem kommer først? 
Og tror du kong Olavs fornøyde latter triller ut av filmens aller siste bilder? 
