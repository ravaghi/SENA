Whimsical «The Glow»
(Alphabet City/Tuba) 

Tidvis glimrende hip hop-debutalbum 

Jo Morten Weider (24) fra Tønsberg, bedre kjent som rapperen Whimsical, er omsider debutklar med «The Glow», et album som til tider er glimrende. 

Dessverre inneholder «The Glow» et knippe låter som strengt tatt er nokså middelmådige sammenlignet med albumets beste spor. 

Whimsical rapper med flyt og presisjon. 
Han er ingen brautende og autoritær skravlefant, men kompenserer med en sløy og litt nasal stil som skiller ham fra den store hopen. 

Når halvt koreanske Whimsical får frie tøyler på nakne, funky og rytmiske spor som «Crane Style (La La La)», «Sho Kosugi» og «The Curse», fremstår han som original, annerledes og spennende. 

Soul-pastisjen «Coming Home» er også verdt noen ord der den ruller tilbakelent og rustikt av sted. 
Det samme gjelder reggae-infiserte «Somebody's Watching Me» og nydelige «Everytime», hvor Maria 
Mena dukker opp på refrenget. 

Whimsical har vært lovende lenge, og han innfrir i alle fall delvis på «The Glow». 

ESPEN A. HANSEN 
