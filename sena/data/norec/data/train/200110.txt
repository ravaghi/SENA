Toyota Yaris, liten bil med stort hjerte
De små bilene overrasker stadig mer, og nye Yaris er intet unntak. 

Det er bare å forberede deg på ny hverdag med en gang. 
I fremtiden vil folk flest kjøpe mindre og mindre biler. 
Da er det ikke merkelig at bilprodusentene gjør bilene bedre og bedre, for denne klassen biler skal fortsette å vokse. 
Toyota Yaris er en av de bilene som må forsvare sin plass, og vi har testet 2012-modellen. 

Ingen kompromiss 

Små biler er ikke hva de engang var. 
Nå bruker produsentene alle midler for å gjøre de små bilene like høyverdige som de store. 
Det er en god tanke. 
Hvorfor skal interiørkvaliteten i en liten bil være lavere enn i en stor bil? 
Hvorfor skal utstyrsnivået i en liten bil være lavere? 
Nettopp disse tingene blir det stadig tatt mer tak i, med stort hell. 
Nå kan man endelig kjøpe en liten bil kun fordi man faktisk trenger en liten bil. 
Å kjøpe liten bil trenger derfor ikke lenger være et kompromiss med tanke på utstyr og opplevd kvalitet. 

Se Yaris utvendig: 

Gammeldags forbrenning 

Det snakkes veldig mye om små biler med elektrisk drift. 
Dessverre er det et godt stykke igjen før dette blir allemanseie, og forbrenningsmotoren kommer til å henge ved disse småbilene lenge enda. 
I beste fall må vi først få opp volumet på små hybridbiler før vi er i en situasjon at alle velger elektrisk. 
Men hva skal man velge? 
Bensin eller diesel? 

Diesel kommer, bensin består 

Bilprodusentene er så godt som entydig i sin tale. 
Diesel kommer til å vokse i store deler av markedet de kommende årene, men ikke i de små bilene. 
Renseprosessen som er nødvendig fra 2014, da Euro 6 kravene slår til, blir for kostbar på små dieselbiler. 
Her er det med andre ord bensinbilene som kommer til å råde. 
Derfor er det naturlig at vi har tatt for oss bensinversjonen av nye Yaris. 
Denne gangen med CVT girkasse, ettersom denne går for å være den mest effektive. 

Kjente saker 

Plassen i Yaris bærer preg av at den er bygget på samme lest som Verso-S, og det er lett å kjenne seg igjen. 
Bilen er romslig innvendig, mye bedre enn man skulle tro når man ser bilen utenfra. 
Det er begrenset hvor mange rom og lagringsplasser det er plass til, men Toyota har klart å utnytte de fleste. 
Bakerste chassisløsning er av typen torsjonsfjæring, og er laget for å stjele minimalt med plass, for på den måten få så god innvendig plass som mulig. 
Ikke noe nytt i dette, men her er det godt gjennomført. 

Se Yaris innvendig: 

Smarte løsninger 

Bakseteryggen kan legges ned stykkvis og delt, 60/40. 
Med seteryggene nede har du et lasterom med helt flatt gulv og en stor flate. 
Takhøyden bak er god, takket være den rette taklinjen. 
Legg også merke til at sidedørene bak ikke begynner å runde av i bakkant, men holder en rett og høy linje hele veien. 
Dette vil spare mange for en kul i bakhodet etter inn og uttreden. 
Selv om Yaris er en relativt liten bil, så sitter du akseptabelt høyt i den. 
Det er ikke en bil du må krabbe ned i, men gå mer gå inn i, sammelignet med andre biler på samme størrelse. 

Effektiv, men kjedelig 

La det være klart med en gang. 
CVT-gir er ikke favoritten, rent generelt. 
Faktisk vet jeg ikke om noen som oppriktig liker den, annet enn fordi den rett og slett er effektiv med tanke på forbruk, og derav også utslippet. 
Nå skal det sies at det er kommet mer intelligente CVT-kasser etterhvert, og i disse slipper du mye av det turtallsjaget som gjør at mange misliker CVT. 
Kassen i Yaris er effektiv, går rimelig, men skaper i likhet med de fleste en irritasjon over turtallsjaget. 
Noen ganger ville den heller ikke ned igjen, og måtte overstyres manuelt. 
Det bidrar ikke til det positive i det hele tatt. 

Kjent materie 

Motoren er en kjenning fra andre biler fra Toyota, som blant annet Verso-S og IQ. 
Den gjør en grei jobb, og kraftresursenen er forbløffende gode til å være en såpass liten motor. 
Ulempen er at flere konkurrenter kommer med enda mindre motorer, som til og med virker vel så godt. 
Det er antagelig en grunn til at Toyota nå har inngått en avtale om å kjøpe de mindre bensinmotorene fra BMW, i bytte med hybrid og batteriteknologi. 

Se videopresentasjon fra Toyota: 

Godt nok rustet? 

Den 1,33 liters VVT-i motoren leverer 99 hk ved 6.000 omdreininger, og har et dreiemoment på 125 
Nm ved 4.000 o/min. 
Da ligger det i kortene at man må opp i turtall for å finne kraftresursene. 
Rent ytelsesmessig er det lite å si på leveransene, og kreftene kommer relativt lineært. 
Med et oppgitt forbruk på 0,51 l/mil (0,54 m/manuelt gir), så spytter Yaris ut 118 gram CO2 (123 gram m/man). 
Det er akseptabelt, men disse bilene burde nå komme seg ned rundt 100-tallet. 
Flere konkurrenter er nå bedre rustet i CO2-kampen. 

Nytt uten nyvinning 

Utover den nevnte CVT-kassen er Yaris en fornøyelse å ratte. 
Den kjører så godt som det er forventet i en japansk bil, og sikter mer mot det komfortable enn det sportslige. 
Den forsøker heller ikke å signalisere noe annet. 
Også foran i bilen har du en luftig kupé, og fin romfølelse. 
Av utstyr kan det nevnes at Toyota har utviklet et nytt multimediasystem, kalt Touch & Go, og systemet er greit nok. 
Det er bare ikke greit nok for i dag å skulle ha blitt presentert for fremtiden. 
Grafikken i navigasjonen er langt fra så god som nyere håndholdte enheter fra eksempelvis Tomtom, noe de burde fått på plass i 2012. 

B-klasse-mester? 

Systemets øvrige funksjoner fungerer derimot veldig fint, og du styrer både ringefunksjonen og musikkspilleren på mobiltelefonen med knapper på rattet, eller på enheten i midtkonsollen om du vil. 
Yaris har kontroller for det aller meste i nærheten av rattet, og ergonomien er således ivaretatt. 

Yaris kommer i tre alternative utstyrsvarianter, Sense, Active og Style. 
I Norge er det ikke utenkelig at det er sistnevnte mange kommer til å velge. 
Den har mer eller mindre full pakke, og er priset på et nivå som gjør at du antagelig ikke vurderer alternativene. 
En bil som testbilen vil da koste deg 211.000 kroner, med søkke og snøre. 
Bilen er allerede på markedet, så det er bare å taste kode og klar. 
