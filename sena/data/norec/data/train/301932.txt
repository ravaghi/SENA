Oppstemt etterfest
Superduoen Broken Bells setter opp tempoet. 
Litt. 

ALBUM: 
«After The Disco» har Brian Burton (Danger Mouse) og The Shins' James Mercer kalt dette andre samarbeidsalbumet sitt. 

Tittelen spiller nok heller på en setting musikken er egnet for enn hvordan forgjengeren låt — den besto nemlig av en samling rolig luntende, men svært velskrevne poplåter. 

Denne gangen har duoen giret opp et hakk, men ikke mer enn at de i det store og det hele holder seg i et behersket terreng. 

«Beck møter The Shins»-soundet er skrudd en anelse mot det syntetiske, som i tittelsporet og den finfine åpningslåta «Perfect World», hvor synth-istapper skjærer gjennom duoens gjenkjennelige melodiske basslinjer og myke og lette trommedriv. 

Bee Gees-falsetten i singelen «Holding On For Life» er en artig discolek, men det er fortsatt klassisk, avslappet elegant popsnekkeri som er den store styrken — hør bare «The Changing Lights» og den strålende, cinematisk orkestrerte avslutningen «The Remains Of Rock & Roll». 
