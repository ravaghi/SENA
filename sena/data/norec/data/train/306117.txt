Sanger med dyster klangbunn
Camlla Rosenlund på Bylarm. 

BYLARM: 
Camilla Rosenlund (32) fra Stavanger ga ut ep-en «Fortune of Memories» sist høst, og den lover veldig godt for langspilleren som må komme. 
Live har hun fortsatt litt å gå på. 

Død og sorg 

Hun sier sjøl at «alt handler om død og sorg og skit». 
Det er forståelig. 
Sangene får en helt spesiell klangbunn når man kjenner historien om hvordan de er blitt til. 
Hun begynte å lage musikk da forloveden tok livet sitt, og det blir liksom litt keitete å danse til dem, som hun sjøl uttrykker det. 

Trist 

Og for å ta det med én gang: 
Avslutningslåten «Empty Seat» er så trist at du får lyst til å grine. 
Det er en nydelig sang om han som ikke er der: 
«This room is incomplete (…) 
Still I look at your empty seat». 

Aldri synger hun med mer innlevelse enn i akkurat denne saken. 
Jeg innbiller meg at sangene er terapi for henne og har en viktig misjon i seg sjøl. 
Men det blir veldig trist for oss som lytter, også. 
Og hun veit det. 
«Håper den reiv», sier hun før hun forlater oss fem minutter før den tilmålte tida. 

Og «Empty Seat» (på ep-en en duett med Oliver Hohlbrugger), er aleine verdt turen til Krøsset – i konkurranse med veldig mye annet. 
Her får også bandet utfolde seg litt mer. 
Men jeg tror det er mer å hente ut her. 

Lydige musikere 

For 
- Rosenlund har en flott stemme som får det meste av oppmerksomheten. 
Det føles som om musikerne er i overkant lydige, og du venter bare på at de skal briste ut i et eller annet som skaper litt liv (unnskyld) i sangene. 
De er triste, men må musikken være så stillestående og lei seg også? 
Sangene formelig skriker etter et eller annet som kan gjødsle håpet og lyset i tunnelen. 
Sett de gode musikerne i arbeid! 

First Aid Kit 

På ep-en kan Rosenlund, spesielt i «In The End», minne skummelt om First Aid Kit. 
Men det er ikke så representativt for repertoaret hennes, som er typisk singer/songwriter-materiale. 

Dessverre går de sangene vi blir presentert denne fredagskvelden stort sett i samme tempo. 
Den riktige produsenten kan gjøre noe med det. 
