Skotsk popmoro
S/T. 
(Turnstiles records/VME) 

Til tider er dette sangskriverkunst på sitt beste når vi snakker om klassisk pop fra den rike og melodiøse arven fra 60— og 70-tallet. 
Jonny er sideprosjektet til skottene Norman Blake fra Teenage Fanclub og Euros Childs fra Gorky's Zygotic Mynci. 
Det de gjør stilmessig i disse bandene er ikke så langt unna det vi får levert av Jonny. 
Dave McGowan fra Teenage Fanclub spiller bass, og Stuart Kidd fra BMX 
Bandit gjør sitt beste bak trommene. 

De tretten låtene er fengende og fengslende så det holder. 
I alle fall de fleste av dem. 
Den kjedelige, stillestående og sære «Cave dance» er det bare å hoppe over. 
Resten er det bare å kose seg med om du liker småpsykedelisk og flott pop litt slik som for eksempel The Jayhawks står for. 
«Candyfloss» er første single og en gryende hit. 
Hør på gitarspillet der som spilles akkurat som Shocking Blue gjorde det på slageren «Venus». 
Hvem vet, det er kanskje tilsiktet. 
Her er uansett flust med godbiter å kose seg med. 
