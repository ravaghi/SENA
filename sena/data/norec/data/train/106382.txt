Jay-Z «Kingdom Come»
(Roc-A-Fella/Universal) 

Den pensjonerte kongen er tilbake. 

Vi trodde vel aldri helt at Jay-Z mente alvor da han ville trekke seg etter «Black Album» for tre år siden, bare 32 år gammel, og han har da heller aldri forsvunnet helt fra mediebildet. 
«Kingdom Come» er intet radikalt steg fremover, men strutter like fullt av kvalitet, enten vi snakker tekster, den utrolige flowen til Jay-Z eller velplukkede samples (som Rick James' «Super Freak» i tittelsporet). 

Gjestene er også velvalgte, men ikke så mange at de overskygger kongen selv. 
John Legend gjester på Kanye West-produserte «Do U Wanna Ride», mens Neptunes skaper bouncy dansegulvtilstander på «Anything». 
Kanskje er det heller ikke tilfeldig at Jay-Z viser sine aller ypperste evner som ræpper i nettopp låten hvor kjæresten Beyoncé også synger, «Hollywood». 
«Kingdom Come» fremstår rett og slett som en grusom maktdemonstrasjon fra hihop'ens flotteste! 

ANBEFALTE KJØP: 
«Kingdom Come», «Show Me What You Got», «Do U Wanna Ride» og «Trouble». 
