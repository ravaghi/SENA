Veit fortsatt hva vi vil ha
LCD Soundsystem: 
This Is Happening 

Losing your edge? 
Oh no, James Murphy! 
Ingen ramler rundt i discopønken som deg. 
Inspirert av ditt pophistoriske anthem takker Lydverkets anmelder for grundig og godt planlagt fest: 

Jeg hørte at du og bandet ditt bestemte dere for å bare lage tre plater og la det bli med det. 

Jeg hørte at du og bandet ditt, LCD Soundsystem, ville gi dere før tenåringene tok over helt. 

Jeg hører at åpningslåta på ditt aller siste album er sterk som et velplassert spark ut i lufta på dansegulvet. 
At "Dance Yrself Clean" er det endelige mantraet i LCDs evangelium, og at med den slags styrke, befester du deg som seremonimester for et rave alle som også liker rockeinstrumenter kan forsvinne i og bli renset av. 

Jeg hører at du og bandet ditt flytta inn på en ranch i en skikkelig varm del av USA for å få med lyden av rommet på låter som "One Touch" og "All I Want". 

Jeg hører hvordan kontrasten av live-lyden på disse kler plastikken i platas melankolske, luftige synthpoplåter. 
Og at du fortsatt har sans for harmonier. 

Jeg var der like etter at du oppfant discopønken på nytt. 
Da du satte gulvene i kok for 7 år sida. 

Jeg var der da du fulgte opp danserockrevolusjonen. 
Med en følsom og variert plate sist og hører igjen at du kan kombinere det følsomme med det tøffe. 

Jeg hører den ramlete overgang til låta "You Wanted A Hit", og slår fast at du fortsatt skriver titler og låter som en lakonisk standup-komiker med metablikk på musikkbransjen. 

Og slår fast at om det er noen som har mista noe her, er det Franz Ferdinand som har mista grepet om danserockpublikummet, og iallefall ikke deg, der du rir gjentakelsene mellom hvite støytopper på melodibølgene. 

Jeg hører at du på din siste plate har laget ei låt slik Talking Heads ville gjort det 
Og at du varter opp en kjærlighetshungrig gjeng gamle vampyrer inne i den innerste loungen. 
og tar opp stemmene deres til "Somebody's Calling Me" og de høres ut som Eno, Bowie og nightclubber Iggy, i 2010! 

Og jeg mister sjøl grepet før vi ramler inn døra hjemme til en nydelig popmelodi. 
Det føles godt, skikkelig godt på LCDs aller siste låt "Home". 

Du var den første til å spille Daft Punk for rockefolket. 
Vi trodde ikke du var gal, men vi veit det alle: du var der. 

Jeg var der i 2010 da du ble gammel nok til å låte solid, men fortsatt frisk nok til å få unga til å danse. 

Du veit virkelig hva vi vil ha 
Du veit virkelig hva vi vil ha 
Du veit virkelig hva vi vil ha. 

This Is Happening kom som stream tidligere i vår - nå er den her fysisk og til nedlasting. 
Teksten til gjennombruddslåta til LCD 
Soundsystem fra 2002 kan du for eksempel lese her - eller se en oversikt over hele tematikken i den her 
