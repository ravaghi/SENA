Elefanter og død om hverandre
Svenske Laleh tar tilbake kontrollen over talentet på sitt tredje album. 

ALBUM: 
Etter knalldebuten i 2005 har musikkleveransene fra svenske Laleh Pourkarim dessverre vært av noe varierende kvalitet. 
Men, på hennes tredje album, «Sjung», strammer hun inn grepet om sine mange inspirasjonskilder. 

Denne gang holder Laleh seg til tekst på engelsk og svensk, men selv om ingen låter — som på tidligere utgivelser — fremføres på Farsi, oppleves hennes iranske røtter som avgjørende for de mange vidtfavnende formuleringer underveis. 
Både i tekst og tone. 

På den ene siden finner man spor som den afrikansk inspirerte og fortellende «Samuel», på den andre elektronisk drevne «What You Want». 
Og et sted midt i mellom svever den kosmiske pianoballaden «In The Comet». 

Laleh synger like uanstrengt om elefanter og familiebånd som døden — som med den nydelige og kjærlighetsrike «Some Die Young» - på et ytterst velskrudd og varmt album. 

Denne anmeldelsen sto på trykk i papirutgaven 27.01.12. 
