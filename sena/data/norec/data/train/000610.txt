Trine 2
Ett av årets vakreste eventyrspill er best i lag med gode venner. 

Plattformspillet 
Trine overrasket mange spillere da det kom i 2009, med vakre brett og en eventyrfortelling etter alle kunstens regler. 

Oppfølgeren perfeksjonerer plattformelementene og eventyrfortellingen, men sliter med å kombinere de to. 

Trine 2 har ellers alt det en oppfølger skal inneholde; det er større, bedre og morsommere. 
Det finske spillstudioet Frozenbyte har rett og slett voksesmerter, jeg kan føle at ambisjonene om å fortelle et enda større eventyr ligger og lurer. 

Kongeriket er i trøbbel 

Våre tre helter blir på nytt oppsøkt av en magisk fakkel, det er trøbbel i gjære. 
De tre er knyttet til fakkelen, 'the Trine', med et magisk bånd, og må igjen samles for å slåss mot ondskapen. 

Klassiske eventyr gjennomsyrer alle sider ved Trine 2. 
Fra navnet, som på engelsk kan bety 'en gruppe på tre', til de gjentakende fortellergrepene. 
De tre heltene representerer ett av de viktigste tallene (ved siden av syv) i eventyrfortellinger – i Trine 2 kommer nemlig alt tre om gangen. 

De tre heltene har tre forskjellige egenskaper, som alle er nødvendige for å komme seg fra en ende av brettene til en annen. 
Ved å trykke på talltastene på tastaturet kan du raskt bytte mellom enten trollmannen, tyven eller krigeren. 

Med trollmannen kan du løfte objekter og mane frem esker ut av tynn luft. 
Med krigeren kan du svinge sverdet og holde skjoldet høyt, eller dra frem slegga for å ødelegge hindringer i veien. 
Med tyven kan du svinge deg over takene, eller ta ned fiender på avstand med pil og bue. 

Variasjonen mellom disse gjør at spillopplevelsen hele tiden føles dynamisk, og du har stor valgfrihet i hvordan du velger å komme deg forbi hindringene i spillet. 

Trine 2 er designet rundt samarbeidsmodus, og kommer til sin absolutte rett når du får med deg to venner på eventyret. 

Trine 2 har en annen ting som gjør at det skiller seg markant fra andre plattformspill. 
Det er i utgangspunktet et siderullende plattformspill, men grafikkmotoren gir dybde til brettene og monstre kan komme susende fra alle kanter. 

Vakkert! 

Detaljrikdommen er nesten overveldende, det kan best beskrives som et overflødighetshorn! 
Jeg tror spillet kunne vært like bra om de valgte å lage et fullblods 3D-spill av det. 

Frozenbyte holder seg likevel den klassiske plattformsjangeren og 2D-perspektivet. 
Derfor er det ekstra deilig å se hvor mye kreativt de likevel klarer og gjøre. 

Det er lenge siden jeg har spilt et brett på nytt bare for å se på omgivelsene. 

Trine 2 er uten tvil et av årets beste plattformspill, men sliter med å sy sammen selve brettene og fortellingen. 

Mye av historien formidles i en bok via mellomsekvenser, og din rolle som spiller handler nesten utelukkende om å komme deg fra en side av brettet til et annet. 

Med et så solid eventyrmanus, burde Frozenbyte skapt en mer helhetlig opplevelse. 

Likevel, når spillet bare koster 100 kroner, så må jeg faktisk si dette: 
"Løp og kjøp!". 

Spillet er sluppet til Mac og PC, men vil også bli tilgjengelig for Xbox 360 og Playstation 3 senere i desember. 
