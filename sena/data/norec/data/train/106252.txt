«Il Caimano»
Regi: 
Nanni Moretti. 
Drama. 
Italiensk. 

STJERNER: 
Silvio Orlando, Margherita Buy, Jasmine Trinca 

HANDLER OM: 
En overvintret filmprodusent fra 1960- og 70-tallets blodige B-filmbransje i Italia, Bruno Bonomo (Orlando), får et satirisk manus om Silvio Berlusconi i hendene. 
Mot bedre vitende, og mot et bakteppe av en separasjon fra konen Paola (Buy), bestemmer han seg etter mye om og men for å gå i gang med det. 
Men er filmen i det hele tatt mulig å få laget i et land hvor skyteskiven, selveste statsministeren, kontrollerer så mye av mediebransjen? 

DOM: 
Merkelig splittet film, dette. 
Dels en sympatisk fortelling om en familie i oppløsning, men fremst en politisk satire hvis brodd nok vil føles skarpest av italienere, subsidiært folk med intim kjennskap til italiensk samfunnsliv (velkledd og glamorøst, men stanken fra korrupsjon og trusler er aldri helt blitt vasket ut). 
Metaaspektet - dette er nemlig også en film om å lage film - vil utvilsomt ytterligere forvirre folk som forventer en «streit» politisk satire. 
Men to stimulerende klisjéfrie timer er det. 
