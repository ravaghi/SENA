Musikalsk magi
Jeg roper sjeldent hurra for en remake, men når den er hundre ganger bedre enn originalen og gir oss et av årets beste lydspor, er det bare å juble. 

«A Star Is Born» har ikke bare blitt laget én gang siden originalen i 1937, men også i 1954 og i 1976, men denne versjonen er noe helt spesielt. 

Den suksessfulle musikeren Jackson Maine (Bradley Cooper), er som så mange artister en plaget sjel som selvmedisinerer seg med alkohol og piller. 
Da han en sen og fuktig kveld får høre Ally (Lady Gaga) synge, våkner imidlertid noe til live inni ham. 
Hun har gitt opp å slå igjennom etter en rekke avslag, men Jackson ser stjernen i henne. 
Men mens han løfter henne frem i lyset, forsvinner han mer og mer inn i mørket. 

Bradley Cooper, som står for regi og har vært med på å skrive manuset, har gjort flere geniale ting i denne filmen som å caste Lady Gaga, og å kjenne sin egen stjernefaktor og bruke den for alt det er verdt uten å få det til å fremstå som en selvdiggende egotripp. 
Musikken sammen med den rørende kjærlighetshistorien danner et sterkt fundament, og han har klart å navigere rundt i det sentimentale landskapet uten å gå i de verste klisjéfellene. 
Filmen er ærlig, usminket, romantisk og den knuste hjertet mitt – på en god måte (ta med lommetørkle). 
