For et blodbad!
«Piranha 3D» er den mest spennende, blodige og sjangersikre sjømonsterfilmen som er laget etter at «Haisommer» tok verden med storm i 1975. 
Et godt manus og spektakulære filmeffekter brukt på edruelig, men effektivt vis er hovedårsaken til det. 

I 1978 var «Piranha» en av mange monsterfilmer som ble sluppet i kjølvannet av «Haisommer». 
Årets «Piranha» er remake av Joe Dantes film. 
Regissør Alexandre Aja (The hills have eyes) har jazzet opp med unge, brennhete tv-skuespillere som Jessica Szohr (Gossip girl) og Steven R. McQueen (The vampire diaries), fest og moro anno 2010, pupper & rumper, spektakulære filmeffekter – og 3D. 

Sjømonstersjangeren har en klar formel, og «Piranha» er spekket med «Haisommer»-referanser. 
Historien er den klassiske: vakre, festglade ungdommer på spring break som ikke gidder å høre på sheriffens partydempende advarsler, mystiske forsvinninger som ingen forstår noe av, glede og idyll på overflaten mens monstrene lurer under vann, masse folk som uvørent ramler i vannet. 
Og monsterfisk. 
Og blod – massevis av blod. 
Detaljene er like spektakulære som de er groteske. 
En ekstra sexy ingrediens er et glamourmodellteam på location, noe som blant annet resulterer i en skikkelig lekker havfruescene under vann. 
Her får 3D-effekten virkelig komme til sin rett, noe den slett ikke gjør gjennom hele filmen. 
Det virker som om 3D-effekten skrus av og på, noe som er bra for de «hverdagslige» scenene. 
Noen ekstra kick får vi av 3D-effekten, men ofte bidrar den bare til å «mølje til» blodbad og undervannsscener. 
