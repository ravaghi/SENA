R.Kelly: 
«Double Up» 

(Jive/Sony BMG) 

Drøy på så mange måter. 
R. Kelly har kanskje et av amerikansk musikkbransjes mest frynsete rykter, men han har også en av de aller beste og mykeste stemmene. 

Her får den i overkant eksponering - tyve spor og 76 minutter - men det er umulig å mislike den produktive r&b-stjernen når han bretter ut den ene lekre og spartansk produserte godbiten etter den andre. 
R. Kelly er absolutt på sitt beste når soveromssoulen dominerer, men han viser også at samarbeidet med Jay-Z har inspirert ham («Rollin'»). 

Albumet bugner for øvrig av celebre gjesteartister (Usher, Nelly, Snoop Dogg, T.I., Chamillionaire, men R. Kelly burde selvfølgelig ha strammet inn på flere områder - trenger vi for eksempel en eksplisitt sang om fødsel? 
Samtidig er det lett å trekke på smilebåndet over de drøye avstandene mellom sexy tekster og bespisning av blingbling på coveret til den (sikkert) ektefølte dedikasjonen av platen til ofrene ved Virginia Tech. 
Drøyt, ja. 
Men også i perioder svært bra. 

Anbefalte kjøp: 
«Double Up», «Tryin' To Get A Number», «Same Girl» og «Leave Your Name». 
