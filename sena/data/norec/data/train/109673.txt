Diverse artister - «War Child Heroes»
Gode hensikter, halvgod plate. 

Konseptet bak denne samleplaten for krigsrammede barn er at noen av rockhistoriens største ikoner har invitert noen av dagens heteste artistnavn til å tolke noen av deres aller mest klassiske låter. 

Elendig idé - å få velge coverlåter selv burde være en lovfestet rett for alle artister. 

Dette bringer i det minste frem noen interessante avsløringer: 
Duffys utgave av Wings' «Live And Let Die» og Lily Allens tolkning av The Clash' «Straight To Hell» er så parodisk elendige at de burde være karriérepunktum for dem begge. 

Ellers er dette en typisk coverlåtplate, hvor mange gode artister (som TV On The Radio, Rufus Wainwright og The Like) gjør fantastiske låter i greie, ubetydelige versjoner. 
Og med noen få lykketreff: 

ANBEFALTE KJØP: 
Scissor Sisters gjør omtrent det samme med Roxy Musics «Do The Strand» som de gjorde med Pink Floyds «Comfortably Numb» - lager pulserende, mørk disco. 
Underkjente Elbow tar fullstendig eierskap i U2s «Running To Stand Still», selv om de er svært originaltro. 
Hot Chip lager minimalistisk klubbpop av Joy Divisions «Transmission», fremmedgjort og forståelsesfullt. 
