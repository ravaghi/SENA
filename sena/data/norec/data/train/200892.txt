Asus Zenbook UX31
Den vekket umiddelbart "skal ha"-følelsen hos undertegnede. 
Men hva sier vi etter å ha testet den første ultrabooken? 

PC-salget har stagnert. 
Stadig flere av oss foretrekker å bruke nettbrett og mobiltelefonen til oppgaver vi tidligere brukte PC-en til, og en samlet PC-bransje - med Intel i spissen - har innsett at innovasjonstakten må økes betraktelig, for å unngå at PC-en ender sine dager som museumsgjenstand før dette tiåret er omme. 

Det foreløpige resultatet ser du her: Ultrabook. 
Intel har klokkertro på at den vil føre til at salget av bærbare datamaskiner igjen vil skyte fart. 
Innen utgangen av 2012 forventer Intel at nesten halvparten av de solgte datamaskinene vil være av denne typen. 

Men hva er det som skiller ultrabooken fra vanlige PC-er? 
En god del. 
For det første er de syltynne, maks 2 cm på det tykkeste. 
For det andre har de verken harddisk eller optisk drev. 
Og veier de mer enn 1,4 kg, så er det slett ikke noen ultrabook. 
Dette er bare noen av kravene, du kan lese mer om de andre her. 

Asus er i disse dager klare med sine to første ultrabooks, Zenbook UX21 og Zenbook UX31. 
DinSide har vært så heldige å være blant de aller første som har fått Zenbook til test. 

Stor interesse 

Da vi pakket den ut stimlet fotografer og journalister fra Digi, DinSide og ITavisen til for å betrakte fenomenet som mange spår skal bli PC-bransjens frelser. 
Større nysgjerrighet har vi ikke sett siden utpakningen av Macbook Air i januar 2008, og opplevelsen ble på mange måter et slags deja vu. 
Hvis du lurer på hva vi mener, bør du kikke på bildekarusellen under: 

Joda, likhetene med Macbook Pro er mange, og i tabellen under har vi sammenlignet noen av de viktigste spesifikasjonene: 

Som du ser er Asus noe bedre spesifisert, og UX31 har dessuten en god del lavere pris. 

Byggekvaliteten er imidlertid svært lik. 
Her er benyttet aluminium rund baut, og et sirkelformet mønster i lokket skal symbolisere "de uendelige mulighetene som ligger i denne maskinen", som Asus selv formulerer det. 
Vi er mest opptatt av at fingeravtrykk nesten ikke vises, verken på utsiden, innsiden og under. 

Vi liker også at klistremerkene er nesten fraværende. 
Designen er stilren og virker meget godt gjennomtenkt. 

Skjermen måler 13,3 tommer, den er blank, og har en oppløsning på 1600 x 900 piksler. 
Det er langt mer enn de vanlige 1366 x 768, og det merkes. 
Du får plass til mer på skjermen, teksten blir riktig nok litt mindre, men takket være meget god lysstyrke og kontrast oppleves det bare som en fordel. 

Over tastaturet sitter et par skjulte høyttalere, merket Bang & Olufsen ICEpower. 
Men har du forventninger om at det betyr superlyd, blir du skuffet. 
Den er riktig nok litt fyldigere enn mange andre bærbare vi har testet, men spesielt høyre høyttaler på vårt testeksemplar får en metallisk skurring når lyden skrus opp litt. 
Det kan virke som at det skyldes små vibrasjoner - og det kan naturligvis være knyttet til at dette er et tidlig produksjonseksemplar. 

Selve tastaturet er eksemplarisk utformet, etter vår oppfatning. 
Tastene er faste og gode, støynivået er minimalt. 
Det eneste vi savner er baklyset fra Macbook Air og Samsung 7 series, og så synes vi kanskje at en maskin til 9000 kroner burde hatt et helnorsk tastatur, og ikke et fellesnordisk som her. 

Pekeplaten under tastaturet er trykk- og multiberøringsfølsom, med to integrerte felt for venstre- og høyreklikking. 
Den fungerer etter vår mening bedre enn den tilsvarende store i Samsung 700Z. 
Ingen store innvendinger, med andre ord. 

Alle tilkoblingene sitter på siden, her finner du en USB 3.0- og en USB 2.0-port, SD-minnekortleser og en kombinert lyd-utgang og mik-inngang. 
For øvrig finner du en mini-VGA og micro-HDMI-utgang. 

Det følger med adapter fra mini-VGA til VGA, slik at du kan koble maskinen til for eksempel en projektor. 
Det følger også med en overgang fra USB til kablet nettverk (Ethernet), hvis du skulle få behov for det. 
Støtte for trådløst nett er naturligvis på plass (Atheros-kort B/G/N), samt Bluetooth 4.0. 

Mer er det altså ikke. 
Er du ute etter flest mulig tilkoblingsmuligheter, er dette med andre ord ikke maskinen for deg. 

Slik er den i bruk 

Det tok 18 sekunder fra vi skrudde på maskinen til Windows var ferdig lastet og vi kunne begynne å bruke den. 
Det er nøyaktig like kjapt som Samsung Z700, som var utstyrt med en hybrid SSD/harddisk-løsning, mens her er det SSD for alle penga. 

Maskinen kommer med en del forhåndsinstallert programvare, inkludert nettsikkerhetspakke fra Trend Micro (prøveversjon). 
Denne påvirker ikke bruksopplevelsen i særlig grad, PC-en responderer kjapt i nær sagt alle situasjoner. 

Windows egen opplevelsesindeks sier følgende om ytelsen, og her går skalaen fra 1.0 (svakest) til 7.9 (best): 

Prosessor: 6.9 Minne (RAM): 
5.9 Grafikk: 
5.5 Spillgrafikk: 
6.0 Primær harddisk: 
7.9 

SSD-en får altså full pott, og dette er en vesentlig grunn til at maskinen oppleves som meget rask. 
Ifølge Passmarks ytelsesmålinger er lese- og skrivehastigheten meget høy, i diagrammet under har vi sammenlignet med typiske tall for harddisker med 7200 rpm og en 5400 rpm som sitter i PC-er vi nylig har testet: 

Core i7-prosessoren i Zenbook UX31 er en såkalt ULV-variant, altså en svært strømsparende modell. 
Likevel får den 6.9 i Windows egen rangering, som i praksis betyr at den bør holde i bøtter og spann for de aller fleste oppgaver i 2011. 

I tabellen under har vi sammenlignet ytelsen med noen av de vanligste 2-kjerneprosessorene i andre bærbare PC-er, samt i5-prosessoren som sitter i basisutgaven av MacBook Air. 
Alle tall er hentet fra Passmark Performance Test 7.0: 

Morsomt å se at ytelsen er så å si identisk med prosessoren som sitter i MacBook Air, men altså noe under ytelsen som sitter i mange PC-er til halve prisen. 
Men takket være SSD-en vil Zenbook UX31 oppleves som langt raskere likevel. 
Man kan godt si at det er totalen som betyr noe her. 

Ikke noe for gamere 

Grafikkytelsen er derimot veldig ordinær. 
Intel HD Graphics 3000 fungere utmerket til 2D-opptegning, og PC-en hadde overhodet ingen problemer med å spille av absolutt alt av vårt videomateriale - og med nok futt til å gjøre andre oppgaver i bakgrunnen. 
Det er lett å la seg imponere av slikt, med tanke på hvor tynn og lett denne maskinen er. 

Noen spillmaskin er dette (naturlig nok) ikke. 
Til det er 3D-ytelsen litt for svak. 

Litt rusk? 

Men helt stille er maskinen dessverre ikke. 
Selv om viften ikke akkurat kan betegnes som plagsom, setter vi et lite spørsmålstegn ved den likevel. 
Vi synes den spinner opp litt for ofte (og uten grunn). 
Dessuten er det også her tilløp til små vibrasjoner i kabinettet, noe vi opplevde blant annet med PC-en på fanget. 
Dermed blir viften mer hørbar enn nødvendig. 

Det er imidlertid mulig å gjøre noe med viftehyppigheten, noe du kan lese mer om i denne artikkelen. 

Vi opplevde også at det trådløse nettverkskortet hadde noen stabilitetsproblemer med et par av nettverkene vi koblet PC-en til. 
Det er ikke dermed sagt at du også vil oppleve dette, men det er uansett greit å gjøre oppmerksom på det - siden det er svært sjelden vi opplever slike problemer med test-PCer med de to trådløse ruterne fra Cisco og Netgear. 
Det har imidlertid skjedd, og da også med Atheros-kort. 
Hvordan vi har løst det kan du lese mer om her. 

Hele arbeidsdagen 

Når det gjelder batterilevetiden, er det meste derimot bare fryd og gammen. 
Asus antyder rundt 7 timer med variert bruk. 
Våre målinger tyder på at dette stemmer meget bra. 
Hele 8 timer og 40 minutter klarte vi å tyne batteriet, med minimal belastning. 

Det som imponerte oss minst like mye, er at vi kunne spille HD-video gjennom Windows Media Player i hele 5 timer før batteriet gikk tomt. 
Det er imponerende, tatt i betraktning at dette flatbrødet av en PC både er relativt kraftig, og bare veier 1,3 kg. 

Vi må også legge til at maskinen har hele 14 dager standby-tid. 
Bare knepp igjen lokket; den klar til bruk på sekunder etter at det er åpnet igjen. 

Konklusjon 

Asus Zenbook UX31 er, hvis vi ser bort fra MacBook Air, den første ultrabooken vi har til test. 
Den innfrir langt på vei forventningene våre, og vi gleder oss stort til fortsettelsen. 

Vi setter kun et par spørsmålstegn: 
Det første er til vibrasjonene i kabinettet og tilhørende skurrelyder, som vi tidvis opplevde. 
De har sitt utspring i høyttalerne og vifta, og kan naturligvis være knyttet til at vi fikk et tidlig produksjonseksemplar til test. 
Det andre er trådløs-kortet fra Atheros, som stadig mistet kontakten med våre Cisco- og Netgear-aksesspunkter. 
Også her er det håp om at problemet er forbigående, og mulig å få bukt med gjennom fremtidige driveroppdateringer. 

Vi lander til slutt på en femmer på terningen, men plussene og minusene under bør leses av deg som vurderer en slik maskin. 
Merk også at det kommer flere ultrabooks til testbenken de neste ukene. 

MacBook Air 13,3" fikk forresten terningkast 6 i vår test. 

Asus ZenBook UX31E-RY012V 
