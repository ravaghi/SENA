«The Walking Dead»:Dødelig drama 

Dette er en serie som klorer deg i ryggmargen. 

TV-PREMIERE «THE WALKING DEAD» TVNorge, søndager kl 22.30 Thriller/drama/horrorserie i 6 deler 

I tide for Halloween, slipper TVNorge første sesong av «The Walking Dead» løs på skjermen. 
TV-serien er basert på tegneserien ved samme navn, skapt av Robert Kirkman og Tony Moore i 2003. 

«The Walking Dead» følger politimannen Rick Grimes (Andrew Lincoln), som våkner opp fra koma i en forlatt sykehusbygning, strødd med lemlestede kadavre og tildekkede lik. 
Etter å ha funnet sitt eget hjem tomt og fått et hardt møte med to overlevende, forstår Grimes at store deler av befolkningen er forvandlet til zombier. 
Han legger ut mot Atlanta, hvor han har hørt det er et senter for overlevende, for å lete etter kona og sønnen. 

En av seriens største styrker er at den tar seg selv på alvor. 
De billige zombiespøkene må vike for nærmest poetisk portrettering av de stabbende kjøttmonstrene. 
Det gjør at «The Walking Dead» rommer både ekte drama og ekte horror. 
Den neddempede fargeskalaen får fram de levendes skrøpelighet og de dødes heslighet. 

Serieuvikler Frank Darabont er ingen nykommer når det gjelder uhyggelige og dramatiske filmfortellinger. 
Han hadde regi og manus på «Frihetens regn» (1994) og «Den grønne mil» (1999). 
«The Walking Dead» leverer både utblåst hjernemasse, snikende skrekk og troverdige menneskelig relasjoner. 

En skrekkens Kinder-egg. 

Anmeldelsen er basert på de tre første episodene. 

INGVILL DYBFEST DAHL 
