Oslo Ess ligger ikke på latsiden
Klar med sin tredje plate på tre år. 

ALBUM: 
Oslo Ess har blitt sett på som en slags forlengelse av det spydspissene innen norskspråklig rock, Raga Rockers, Jokke, CC Cowboys og DumDum Boys foredlet på 80- og 90-tallet. 
Likhetene er udiskutable, men samtidig er det urettferdig mot Oslo Ess å selge dem inn som et slags noveltyband. 

De har for lengst bevist at de har en egen stemme, både som historiefortellere og låtskrivere. 
Det er ikke mer enn knappe fire år siden det hardt arbeidende bandet fremdeles hadde garasjen som arena. 
Nå har de tre album bak seg og opp til et par hundre spillejobber i året å ta unna. 
Slikt blir det folk av, og Oslo Ess fortsetter ufortrødent i samme gode tralt på «Alle hjerter deler seg». 

Mange hits 
Det handler fortsatt om livsbejaende rock, hvor de små tingene i livet blir store. 
Tankegangen er fremdeles å holde det enkelt og levende. 
Ingen grunn til å overkomplisere. 
Den resepten har Oslo Ess fått maks utteling for på debuten «Uleste bøker og utgåtte sko» og oppfølgeren «Verden på nakken, venner i ryggen». 
Med kun to album å vise til føles det alikevel som om bandet har mer enn en god håndfull hits å vise til. 

Her kommer noe av dilemmaet på det nye albumet til overflaten. 
Plata låter kuler og krutt, og ved første gjennomlytting får man bestemt et inntrykk av at gjengen har gjort det igjen. 
Det bobler av energi, instrumenteringen er lekker og «Alle hjerter deler seg» fremstår som et dynamisk og varmt album. 
Men etter runde fem og seks, så sitter man fremdeles og leter etter låten som skal gi de allerede etablerte slagerene konkurranse. 

Variert Tilløpene er mange. 
Åpningslåten «Stormen» er typisk Oslo Ess. 
Høyt tempo, vokalen tett på, gitaren nede på knærne, hektisk riffende. 
Refrenget sitter fort i øregangene og det blir garantert en ny livefavoritt. 
Springsteen-tendensene er tilbake på «Under Radaren», mens den tospråklige og anmassende «Down at the Docks» demonstrerer at Oslo Ess gjør seg best på norsk. 

Det er når Oslo Ess drar capen godt ned i panna på hektende «Midnatt», eller når de fyrer av reggaeturboen som i «Det brenner under beina mine» at de er på sitt beste her. 
Rancid ville garantert ha applaudert. 
Selv om det er et noe ujevnt løp her, låtmessig, er det ingenting som er direkte dårlig. 

«All hjerter deler seg» er velgjort, ærlig og godt håndverk. 
Men man savner de to låtene som virkelig løfter taket. 
