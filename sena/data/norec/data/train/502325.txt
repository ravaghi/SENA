Fin lek med assosiasjoner
Slitte tursekker blir til fisk, og en lysekrone forvandles til en blekksprut i denne oppfinnsomme forestillingen. 

Teater for småtasser er en ærlig affære. 
Er det kjedelig, vil ungene gå og begynner å rope «hadet» til skuespillerne på scenen. 
Er det for mørkt eller skummelt, griner de høylytt. 

På den andre siden gisper de kanskje henrykt også når lyset slukkes, eller strekker de små hendene ut mot scenen entusiastisk for å kjenne på rekvisittene. 

«Skvulp» er teatertilbudet for de aller minste på Den Nationale Scene i høst. 
Matias Askvik og Ingvill Espedal møter publikum ute på gangen og forteller litt opp spillereglene. 

Mange av de oppmøtte er bittesmå babyer. 
Skuespillerne inviterer oss med inn i boden sin. 
Der åpnes en flaske, og plutselig blir scenerommet og den lille boden om til et hav. 

Netting heises opp, pappesker dingler fra taket, lampeskjermer og annet skrot får nytt liv. 
Lyset i salen slukkes og det blir blått rundt oss. 

Det finnes ingen konkret handling, men «Skvulp» er likevel et fargerikt møte med mange av fiskene i havet. 

En ødelagt sekk har fått lysende øyne og ligner veldig på en breiflabb. 
En stor parasoll ligner mistenkelig på en glassmanet som siger over scenen, mens den åpner seg og trekker seg sammen igjen. 

«Skvulp» er en assosiasjonslek som passer for barn i mange aldre. 
Det er mange dimensjoner og lag i scenebildet, som gjør at det er mye å kikke på og henge seg opp i. 

Skuespillerne gjør en god innsats i å puste nytt liv i det som tilsynelatende bare skulle være boss, og forestillingen er virkelig fin å se på. 

Skuespillerne synger og danser med gamle lamper og lys, og lydkulissene av Felipe Ignacio Noriega bygger godt under stemningen av å være i havet. 

Skvulp varer bare en liten halvtime og har en god utvikling. 
Det skjer stadig nye ting, og de ulike fantasifiskene utvikles. 

En stor fisk lagd av tannbørster for barn både ser stilig ut og vekker begeistring. 

Men i disse koke-kloden-tider: 
Når man lager en forestilling om boss som blir til fisk, er det merkelig at miljøspørsmålet som liksom ligger der, ikke løftes høyere opp. 

Det ville vært en smal sak å binde dette sammen, slik at at forestillingen kunne føles mer aktuell og relevant. 

Klimakunst for småtasser er vel også noe kulturrådet kaster penger etter, vil jeg tro. 
