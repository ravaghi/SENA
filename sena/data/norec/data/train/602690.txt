Sukkersøtt
Popstjernen Sia overrasker med julealbum. 

Sia Furler har skrevet flere monster-hits som David Guetta sin «Titanium», «Diamonds» med Rihanna og «Wild Ones» med Flo Rida før hun selv ble verdenskjent med låten «Chandelier» i 2014. 

Hun skriver fortsatt for verdenskjente artister samtidig som hun holder sin egen karriere varm. 
Denne gangen overrasker hun med å satse på et julealbum. 

Med samarbeidspartner Greg Kurstin har hun kokt sammen alle klisjeene et julealbum skal ha. 
Lydbildet er inspirert av 50-talls og 60-talls klassikere i rockabilly-stil med blåsere, klokkespill og bjeller. 
Hun stør om seg med candy canes, puppies, snowflakes, snowman og misteltoe, men fortsatt skal man lete lenge etter julestemningen her. 

Maset starter allerede på låten «Candy Cane Lane» hvor hun sukkersøtt synger repetitive linjer – er du ikke stressa for julestria allerede, så blir du det nå! 

Heldigvis får vi noen pusterom med balladene «Snowman» og «Snowflake» i ekte Sia-stil før vi blir kastet inn i noen av årets verste låter «Ho Ho Ho» og «Puppies Are Forever». 

Nå skal det sies at det muligens er en liten humoristisk undertone bak dette albumet og derfor er det verdt å sjekke ut, men dette blir nok ikke en ny tradisjon. 
