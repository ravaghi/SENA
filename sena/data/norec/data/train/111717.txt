Vilde Frang - «Sibelius - Prokofiev:Violin Concerto» 

(EMI Classics) 

Den 22-årige fiolinisten Vilde Frang har definitivt trådt inn i de voksnes rekker. 
Utenlandske aviser utroper henne til den nye «Miss Violin», og hun har spilt sammen med ingen ringere enn Anne-Sophie Mutter, for å nevne noe. 

Denne nye CD-en med fiolinkonserter av Sibelius og Prokofiev forsterker bare inntrykket av at hun er på vei til å bli en av vår tids store fiolinister. 
Hun spiller med WDR Sinfonieorchester Köln under ledelse av Thomas Søndegård. 
Og det lyser av dette spillet. 
Hun har en fantastisk tone. 
Hun klarer på mesterlig vis å balansere mellom å være solistisk og å gå inn i orkesterhelheten. 
Musikken har, med sitt senromantiske tonespråk, store spenn - fra det helt svake og vare til store og mektige klangflater. 
Hun er fantastisk når hun nesten lister seg inn i musikken i det svakeste pianissimo i Sibelius-konserten. 

På den muntrere siden av skalaen er faktisk Sibelius-humoreskene noe av det aller beste. 
Platen viser en kunstner vi kommer til å høre mye til i årene fremover. 
