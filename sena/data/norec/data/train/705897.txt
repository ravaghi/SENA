Susanna:Eklektisk skattekiste 

Susanna er tilbake med mørke tolkninger. 

Susanna: 
"Go dig my grave" (SusannaSonata) 

Susanna Wallumrød gjorde seg tidlig bemerket for egne tolkninger av låter fra artister som Dolly Parton og Abba, og hennes versjon av Joy Divisions «Love will tear us apart» ble kåret til en av tidenes 50 beste coverlåter. 
Forgjengeren «Triangle» fra 2016 var hennes eget materiale, mens dette albumet igjen er et utvalg sanger som Susanna tolker på sin måte. 

Det er også en vending tilbake til det akustiske. 
Med seg har hun den sveitsiske harpisten Giovanna Pessi, trekkspilleren Ida Løvli Hidle og felespiller og folkesanger Tuva Livsdatter Syvertsen. 
Sammen lar kvartetten barokken møte folkemusikken, Baudelaire og Purcell møte Lou Reed og Joy Division. 

Død og begravelse er gjennomgående tema. 
Alt formidlet gjennom Susannas særegne, sakrale stemme, et selvstendig instrument, tidløst i tonen. 
«Freight train» åpner derimot litt lysere, nesten som en vuggesang. 

Et dempet trekkspill danner bakteppet i «Cold song» med vokalen i repeterende støt, mens harpen tilfører det vakre og sørgmodige. 
Med «Invitation to a voyage» tar hun utgangspunkt i et dikt fra Baudelaires forbudte «Les fleurs du mal», i en nyskrevet sang. 

«The willow song» handler om svik og tapt kjærlighet, og for de som kjenner sin Shakespeare så kan en gjenkjenne Desdemonas sang til Othello. 
Jeg fryder meg over det repeterende «Oh willow, willow, willow», særlig når flere vokalspor stemmer sammen. 

Joy Divisions «Wilderness» får små hint av elektronikk, før de sklir over i den engelske folkeballaden «The three ravens». 
Med Lou Reeds «Perfect day» avslutter hun med en glipe av noe håpefullt. 

Det er særlig de engelske balladene og barokkpregede sporene som fanger. 
De amerikanske tradisjonelle folklåtene faller mer gjennom. 
«Go dig my grave» oppleves som en eklektisk skattkiste av referanser til litteratur og musikk. 
Det er en dunkel liten diamant, som fortjener å stråle i den norske musikkvinteren. 

Utgis 9. februar. 

Beste spor: 
«Cold song», «Invitation to the voyage», «The willow song». 
