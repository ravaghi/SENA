Spillanmeldelse:«Monkey Island 2 Special Edition» 

Et av tidenes beste adventure-spill er pusset opp og nylansert. 
Og for en nylansering det er! 

- Det virker sinnssykt, men det kan faktisk funke! kvitrer Guybrush Threepwood i «Monkey Island 2». 
Før han tar en hund ut av innerlommen og sender den inn i en stabel med papirark. 

Sorry for spoileren, men utbruddet - og oppgaveløsingen - står som et treffende symbol for hele designfilosofien bak «Monkey Island»-serien. 
Selve årsaken til at mange anser serien for å være det aller ypperste innen pek-og-klikk-genren. 

Og da særlig de to første spillene i serien, spillene hvor Ron Gilbert (nå aktuell med «Deathspank») satt ved roret og fikk god støtte fra Tim Schafer («Grim Fandango») og Dave Grossman (involvert i den pågående Telltale Games-suksessen). 

Sprudlende humor. 
Unik oppfinnsomhet. 
Ellevil lekenhet. 
Og en enestående evne til å koke sammen puzzles og oppgaver som i utgangspunktet virker umulige, men som har sin egen helskrudde logikk. 

Dette er denne trioens gave til spillenes verden, og alt dette når sin topp i «Monkey Island 2: LeChuck's Revenge» fra 1991. 

Etter å ha pusset opp det første «Monkey Island»-spillet i fjor, er det derfor ikke spesielt rart at turen nå har kommet til oppfølgeren. 
Og for en nylansering det har blitt! 

Sveinboer: 
Har testa det litt nå, og det var absolutt et gledelig gjensyn :) Diskuter Monkey Island 2 SE her! 

Spillet følger originalen animasjon for animasjon, dialog for dialog og bilde for bilde. 
Men den grafiske overhalingen, den moderniserte musikken, den nyinnspilte dialogen og det nye kontrollsystemet er fantastisk. 
Mye bedre enn det tilfellet var med forgjengerens oppgradering, til og med. 

Dessuten er redesignet av Guybrush langt mer treffende denne gangen, og for å gjøre en allerede essensiell nyutgivelse enda mer tiltalende, er spillet ledsaget av et herlig kommentarspor fra Gilbert, Schafer og Grossman. 

«Monkey Island 2 Special Edition» er en nydelig gave til alle med et nostalgisk forhold til serien. 
Det er en påminnelse om hvor morsomme, givende og vellagede spillene fra adventure-genrens gullalder egentlig var. 

Og, ikke minst: det er et puzzle- og dialogdrevet spill jeg mener står som en påle den dag i dag - selv uten nostalgiens lyserøde skjær. 

PS: PC-versjonen er testet. 
Spillet er også ute på PS3, iPhone/iPod Touch, iPad og Xbox 360. 
En Mac-versjon er under utvikling. 
