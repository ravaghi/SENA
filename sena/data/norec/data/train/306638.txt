Kjempet som en helt
Det danske pop-våpenet MØ lot seg ikke stoppe av tekniske problemer eller et noe tilbakelent Øya-publikum. 

Siden hennes forrige norske sommerferie på Stavernfestival, rakk MØ å glede Oslo-fansen med et novemberbesøk på Rockefeller, før hun denne helgen var tilbake igjen på norsk jord for tredje gang i løpet av et drøyt år. 

Uten et nytt albumslipp siden debuten i 2014 er det fortsatt ikke det mest oppdaterte materialet dansken har å by på, men sparker Øya-konserten i gang friskt med sin seneste singel, det sympatiske bestevenn-anthemet «Nights With You». 

Hennes danske tilstedeværelse gir en ekstra hyggelig festivalstemning i Tøyenparken, og gjør det klart for publikum at det også er deilig å være dansk i Norge. 

Etter den noe seige «Slow Love» blir Diplo-produserte «Kamikaze» et første høydepunkt med sitt nærmest folkemusikkaktige driv. 

Allerede her er MØ i full gang med sin imponerende utholdenhetstrening av en opptreden, som både er gøy og engasjerende å følge med på. 

Full av attitude og spilleglede spretter hun rundt som en slags kredibel versjon av vår egen Ina Wroldsen, og marsjerer taktfast over scenen til «Pilgrim» fra nevnte 2014-debut. 

Hun forsvinner over gjerdet og ned på plenen til sitt ventende publikum, som faktisk er høflige nok til å la henne få bevege seg forholdsvis fritt. 
Men når åpningen av «Waste of Time» plutselig blir avbrutt av et uventet teknisk problem, er det dessverre tilbake til start idet man akkurat hadde begynt å få opp stemningen. 

Selv takler hovedpersonen opptrinnet som en proff, og legger seg raskt i høygir med «Drum» og Snakeships-singelen «Don’t Leave». 
Svett og anpusten headbanger hun i vei til «True Romance», som avslutningsvis etterlater henne i vannrett stilling på scenen. 

Likevel er det ikke før Major Lazer/Justin Bieber-samarbeidet «Cold Water», samt Cashmere Cat sin fine «After Coachella», at MØ endelig får lønn for strevet - og heldigvis får hjelp av publikum til å sette et velfortjent, energisk punktum for kvelden med «Final Song» og «Lean On». 

Takk for innsatsen, Karen. 
Nå kan du slappe av i Oslo-natten! 
