Våre inntrykk
En så stor flat-TV til 9.990 kroner må vel være belemret med en og annen skavank. 
Eller? 

Vi koblet til XBox, Mac mini, satellitt-tuner og kabel-TV, og fulgte den lettfattelige installasjonsveiviseren som dukket opp på skjermen. 

Alle UPC-kanalene var på plass etter fem-seks minutter, og flere av dem var allerede registrert med kanal-navn. 
Vi hadde valgt dansk menyspråk (norsk mangler), og oppdaget raskt at tegnene æøå var byttet ut med fremmede tegn. 

Det er ikke veldig elegant, synes vi. 

Men menyene viste seg å være veldig oversiktlige og forståelige. 
Symboler og tekst er store og klare, og totalt sett er dette bedre enn på mange andre billig-produkter vi har sett. 

Bytting mellom inn-enhet var også enkelt, fjernkontrollen har knapper øverst merket TV, AV.SV, Scart1, Scart2 og PC. 
Noe venting på påregnes før signalet gjenkjennes, men med prisen i bakhodet kan vi ikke kalle dette plagsomt. 

Bildekvalitet 

Førsteinntrykket av bildekvaliteten var omtrent som på så mange andre rimelige LCD-TVer vi har sett. 

Sortnivået er ikke ordentlig sort, men gråaktig. 
Dette er en av innvendingene mange har mot LCD-teknikken. 
På grunn av at panelet er bakgrunnsbelyst, vil det ofte slippe gjennom litt lys som påvirker sortnivået. 
Lysstyrken og skarpheten var imidlertid meget bra, og bidrar til at kontrasten blir god, og det er først i scener med mye sort at svakheten blir synlig. 
Sortnivået blir raskt enda gråere når du betrakter skjermen fra en litt skrå vinkel. 

Men dessverre har bildet en annen svakhet som vi oppdaget med det samme - evnen til å gjengi detaljer i mørke partier av bildet er svak. 
Det betyr i praksis at du vil oppleve at nattscener vil bli for mørke, og at strukturer i mørkt hår blir borte, etc. 

Denne svakheten ble dessverre veldig synlig da vi sammenlignet bildet mot vår gamle CRT-TV. 
Ikke bare så vi langt flere detaljer i mørke partier, vi fikk også en friskere og mer naturlig fargegjengivelse på CRTen. 

Vi føler samtidig at det er helt på sin plass å fortelle at dette ikke er uvanlige svakheter å finne på LCD-TVer til langt høyere pris, og at TV-bildet slett ikke oppleves som verst - dersom det betraktes isolert. 

Lyden fra de to 8 watts-høyttalerne var helt kurant, og vi gir et pluss i boken for at TVen har utgang til aktiv sub. 
Det gir naturligvis en langt bedre fylde. 
For tilkobling til hifi-anlegg må du bruke øretelefon-utgangen. 

Venting 

TVen har tekst-tv med kun 250 siders minne, og det er ikke uvanlig at nye TVer har langt bedre minne. 
Det er likevel ikke hovedproblemet her; det er responstiden. 

Det tar cirka 5 sekunder fra du trykker på tekst-tv-knappen til teksten dukker opp. 
I mellomtiden har lyden på TVen vært borte noen sekunder, så det kan virke som om du har skrudd av TVen. 
I tillegg er teksten ullen i fargene, og dette ble vi slett ikke imponerte over. 

Bra data-bilde 

Vi hadde koblet Mac mini via DVI-inngangen i TVen, og det gav oss svært godt, skarpt og balansert bilde - med behagelig lysstyrke. 

Teksten du leser nå vi la inn i vårt redaksjonssystem via TV-skjermen, på to meters avstand. 
Det fungerte utmerket, og til dette bruket er vi meget godt fornøyd med skjermen. 

Her finner du mange flere bilder fra testen! 

Konklusjon 

Denne TVen fra Medion sprenger grenser. 
Ikke når det gjelder kvalitet og funksjoner, men på pris. 
Det er kvalitetsmessig en god del ting å utsette på den, men i rettferdighetens navn må vi ta i betraktning at dette er et svært billig produkt, og at vi har sett mange av de samme svakhetene på langt dyrere modeller. 

Derfor må vi si at du får mye for pengene dersom du går for denne skjermen - akkurat nå, vel og merke. 
Det vil neppe gå særlig lang tid før vi vil se mange 30-32" LCD-TVer i denne prisklassen. 
