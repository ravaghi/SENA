Cato Salsa Experience:«Cato Salsa Experience» 

(Garralda Records) 

Tidvis fett album med høy retrofaktor 

Cato «Salsa» Thomassen og hans utmerkede Experience er tilbake med en nokså feit samling spenstige låter på sitt tredje album. 

Retrofaktoren er ikke tonet ned på «Cato Salsa Experience». 
Vi snakker tross alt om et band som er født to-tre generasjoner for sent, minst. 

Cato Salsa Experience er stort sett bare opptatt av musikk som hadde sin storhetstid mot slutten av 60-tallet og begynnelsen av 70-tallet. 

Det betyr at du får skarpskodd garasjerock, klassisk poprock og tøff melodiøs rock. 

Jeg måtte faktisk sjekke hvilke coverlåter bandet hadde gravd frem fra glemselen, men Cato Salsa Experience har signert alt materialet selv. 

Uansett er du garantert å finne kanonlåter som «Burn A Hole In The Night», «It's Gonna Be Easy», «What A Day That Was», «Milk For Revolution» og ikke minst «Big Buck», som er med på å understreke at Oslo-kvartetten er blant Norges mest groovy band. 

På sitt aller beste er Cato Salsa Experience et band av internasjonalt kaliber. 

ESPEN A. HANSEN 
