Medrivende om en dikter og hans tid
Ordkunstneren, rimsmeden, poeten, lyrikeren, kriminalforfatteren, debattanten og alt dette andre som André Bjerke var gjennom store deler av forrige århundre. 

Svært mange har et forhold til tekster av André Bjerke (1918-1985), selv nå, 33 år etter hans død. 
Et stikkord kan være Farao på ferie hos farmora og mormora, så er vi der. 
Så har vi ham. 
Ordkunstneren, rimsmeden, poeten, lyrikeren, kriminalforfatteren, debattanten og alt dette andre som denne markante kulturpersonligheten var gjennom store deler av forrige århundre. 
Dette er den store biografien om ham, en omfattende, detaljrik og velorganisert bok på over 500 sider. 

Samtidig er det et portrett av en tid, samtiden til dem som var foreldre til oss som nå begynner å bli gamle. 
Han var ungdom på 30-tallet, russ i 1936, ung voksen under krigen, og ble etter krigen en av de mest sentrale ikke bare i den litterære debatten, men også i det bredere kulturfeltet, ikke minst moral- og språkdebatt. 

Bare å lese om russetiden er en stor fornøyelse, om gymnasiast Bjerkes og hans russevenners drabelige utspill i russeprogrammet med oppfordring til «Yppersteprestinner i Satans tempel! 
Nu er tiden inne. 
Nu gjelder det. 
Det står i deres makt å ta knekken på bluferdigheten», osv. 

Hvorpå Oslos domprost Johs. 
Hygen i Aftenposten setter seg til dommer over ungdommene: 
«Dette er det råeste og mest svinske jeg i mitt liv har sett. 
De som har skrevet dette stempler seg som rennestenspøbel». 
Det er da man undres om ikke dagens russ er bedre enn sitt rykte? 

Fornøyelig er også beretningen om unge Bjerkes meritter i Gymnasiesamfundet på Fagerborg skole. 
Og hans vesle fascinasjon for nazismen, som raskt ble kurert. 
Peter Normann Waage går grundig til verks med å vise André Bjerkes tvers igjennom nasjonale holdning og går i rette med det som skjedde i forfatterforeningen etter krigen. 

Det handler mye om alkohol, som var en svøpe like mye for André Bjerke som for hans fetter, to år yngre Jens Bjørneboe. 
Detaljrikdommen er bokas styrke og svakhet, men leseren belønnes med innsikt i en tid og et menneskeliv. 
