Estetisk voldsballett
Regi: Louis Leterrier. 
Med: 
Jason Statham, Amber Valetta, Allesandro Gassman, Katie Nautia. 
Amerikansk action. 
15 år. 

Energisk og rå-kul actionhelt i en overdådig estetisk voldsballett av en film. 

Louis Leterrier har regien, men Luc Bessons manus og ånd hviler over denne tempofylte gutteleken. 
Intet stunt - ingen utvei er for vanskelig når eks-elitesoldat Frank begir seg ut på jakt etter banditter. 
Agent 007 blir en blek kopi av den velkledde, sexy, stillferdige, men uhyre effektive «transporter»-helten i Jason Stathams stilige skikkelse. 

«Transporter» kom ut for noen år siden, men endte rett på DVD. 
Oppfølgeren kommer altså på kino. 
Handling og intrige er underordnet. 
Kort fortalt er transportøren denne gang sjåfør for en guttunge. 
Frank og guttungen trekkes inn i et kidnappingsdrama der narkotikahandel er den egentlige kjerne. 
Alt spinnes rundt heltens evne til å slå, vri og brekke - hans eleganse i kampsport, og hans evner til å håndtere enhver umulig trafikal situasjon. 
Oppfinnsomheten i det umuliges kunst er så stor, at det er bare å flire i takt med de spektakulære usannsynligheten. 

For enhver som drømmer om å bli actionregissør, er dette rene lekseboka. 
Som ren actionunderholdning er det uhyre veldreid og tempofylt, men ikke så rent lite ensporet. 
