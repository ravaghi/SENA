Neko Case:«Fox Confessor Brings The Flood» 

(Anti/Bonnier Amigo) 

Refrengfattig, men fin indie-country. 

Neko Case er et ekte og aktivt indiebarn av sin tid. 
Størst suksess hun hatt med punkpopbandet The New Pornographers. 
Men til daglig er 35-åringen en av de fryktelig mange «alternative» countryartistene, noe som har gitt henne oppvarmingsjobber for Nick Cave og plenty kritikerros. 

Dette er hennes femte soloplate, og en jevnt underholdende en. 
Neko har en superdigg, smidig stemme i Patsy Cline-gaten, og hun vet å bruke den godt. 
Musikalsk er det lekent og lekkert, med folk fra så vel The Band som Calexico i rekkene. 

Men «Fox Confessor Brings The Flood» har et problem som ofte kjennetegner vår tids countryplater fra sidelinjen: 
Formen er fin, men det skorter litt på innhold. 
