Fire-åringenes opprører
De rebelske familie-musikalene om Kaptein Sabeltann og hans uvørne gjeng underernærte gullseilere er antakelig de mest populære norske musikkspillene gjennom tidene, og suksessen ser ikke ut til å ta noen ende. 

Denne DVD-en er Terje Formoes egen filmatisering av den nyeste oppsetningen om den forheksede øya, der det durabelige mannfolket Greven av Gral (mors favoritt) faktisk tryller Sabeltann i fengsel og skremmer vettet av så mange fireåringer at han antakelig bare overgås av faren til Emil. 

Filmen er dramatisk, sangene sitter som klister og barn tar like selvfølgelig til den urimelige og egoistiske, umoralske og bestefargretne sjørøveren som når de etter et par år foretrekker Darth Vader framfor Luke Skywalker. 
Årets bonus er at sjørøverne i Afrika robinhooder vestlig olje med stor symbolverdi. 

Terje Formoes piratromantikk er skamløst folkelig og så langt fra normal politisk korrekthet at det er en fryd å synge med. 
Filmen er tatt opp i Dyreparken i Kristiansand i sommer. 
