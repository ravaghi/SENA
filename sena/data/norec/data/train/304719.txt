Sex og popintelligens
En av hjernene bak «Umbrella». 

||| 
ALBUM: 
Selv om han er mest kjent for å være en av låtskriverne bak Rihannas «Umbrella» og Beyoncés «Single Ladies», burde Atlanta-mannen Terius Nash få minst like stor oppmerksomhet for sine sødmefylte og velskrudde R&B-plater; under navnet The-Dream. 

Hjerte og hjerne «Love King» er hans tredje soloalbum, og vi får nok en gang pophåndverk av ypperste klasse. 
Produksjonene er detaljerte og stilfulle, men samtidig fullstendig rosaskimrende og nesten latterlig radiovennlige (man kaller jo ikke plateselskapet sitt «Radio Killa» for ingenting). 

Enkelte kan nok finne The-Dreams falsett irriterende, eller til og med infantil, men det er noe med det helhetlige uttrykket der vokalen glir ubesværet og naturlig rundt i lydbildet som blir så uimotståelig etter noen gjennomlytninger. 

Og som The-Dream selv er inne på i en av låtene her: 
Dette handler om både sex og intelligens. 

Honningstrøm Høydepunktene er mange: 
Prince-siterende «Yamaha», tilbakelente «F.I.L.A.» og sommerens beste slå opp-anthem «Florida University». 
Det hadde kanskje gjort seg med ett gjestevers til — i tillegg til det vi får fra T.I. — liksom bare for å legge et saltkorn i honningstrømmen, men det blir småplukk. 

For om du ikke føler dette på en eller annen måte, er det på tide å tenne et stearinlys, ta blikket vekk fra VM-sendingene på TV og rette det mot partneren din i stedet. 
