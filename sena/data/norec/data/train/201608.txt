Vi har kjørt elektrisk Hummer!
Det kunne kanskje vært en aprilspøk, men kalenderen viser januar og bilen er et faktum. 

Tekst og foto: Tommy Simon Norum 

På lisens 

Hummer HX ble lansert av Hummer i 2008, og rett før Hummer satte kroken på døra i 2010 fikk My Electric Vehicle rettigheter til å produsere en elektrisk mini-Hummer. 
En kombinasjon i retning bunad og gummistøvler. 

Allikevel er det noe som appellerer til følelsene. 
En elbil som er tøff, i motsetning til små kantete bærplukkere som passerer morgenrushet i kollektivfeltet. 
Frontpartiet gir klare assosiasjoner til Humvee, bilen som trollbandt selveste Arnold Schwarzenegger. 

HXen importeres av Elbil AS, og selges av Automedia AS som allerede har solgt tre stykker. 
Går du for versjonen uten tak, har du et solid alternativ til mopeden. 
Testbilen er nemlig registrert som mopedbil og har en toppfart på 45 km/t. 
Det finnes også en versjon registrert som firehjuls motorsykkel, da med toppfart 70 km/t. 

Alternativt kan du få en fireseter cabriolet laget som golfbil. 

Kort rekkevidde 

Å sette seg inn i HXen gir samme følelsen som å presse seg inn i en Postmann Pat gyngebil for barn på kjøpesenteret. 
Forskjellen er at sentervakta ikke kommer og kjefter på deg, og at du slipper å putte på en tier. 

Det humper og rister, så den justerbare fjæringen skulle vært justert mykere. 
Bilen er understyrt og tung på rattet, og glassfiberkarosseriet gir følelsen av å kjøre rundt i en eggekartong. 

Fordelene er store hjul og god bakkeklaring, og veldig stor ”her kommer jeg” faktor. 
Likevel: 
Det er bare å konstatere at batteriindikatoren synker fort nedover, og at rekkeviddeangsten melder sin ankomst tidligere enn vi ønsker. 

Rekkevidden fulladet er nemlig kun oppgitt til åtte mil. 

Håp i sikte 

Bilen produseres i Kina, og det er planlagt en ny utgave laget i lettvekt-stål. 
Da også med toppfart på 70 km/t, så du såvidt klarer å holde trimmede mopeder bak deg. 

Til tross for bagasjerom både foran og bak, får du ikke med deg stort mer enn to handleposer, gummimadrassen og ei kasse med drikkevarer. 
Men så er den heller ikke ment for å ta opp kampen med Toyota Hiace. 

Har du 134.500 kroner og et stort ønske om oppmerksomhet, er dette bilen for deg. 
Men spesielt praktisk er den altså ikke. 
Ingen kan likevel nekte for at den er et friskt pust i elbil-verdenen. 
