Espers «II»
(Wichita/Bonnier Amigo) 

Folksomme greier. 

Denne Philadelphia-gruppen lager folkrockinspirert nypsykedelia så barokk i stilen og furet i uttrykket at det høres ut som om musikken er mange hundre år gammel. 
Dramatisk melankolsk og mørkt teatralsk; du skal ikke tvile et sekund på at Espers tar kunsten sin svært, svært alvorlig. 

Men det er til tider meget vakkert. 
Vokalist Meg Baird har en transparent stemme det er vanskelig å verne seg mot, og den bruntonede, akustiske musiseringen er intet om ikke betagende. 
Hvis noen skulle laget en oppdatert versjon av TV-serien «Mot alle vindar», kunne Espers meget vel stått for soundtracket. 
Hvis de ikke dukker opp i musikken til den kommende nyinnspillingen av «The Wicker Man», må det være fordi noen har gjort en feil, glemt noe. 

«II» er en av årets mest ramsalte plater, og forårsaker sjøsyke i store doser, men den har et genuint uttrykk som gjør stort inntrykk. 

ANBEFALTE KJØP: 
«Cruel Storm», «Mansfield And Cyclops» 
