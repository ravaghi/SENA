TV-anmeldelse:Robinson cruising 

Det er duket for Twitter-fest når to realitykonsepter kolliderer på en øde øy i Malaysia. 

TV-premiere TV3, søndager kl. 20.00 Norsk realityserie i 14 deler. 

«Robinson» har fornyet seg før. 
Sist sesong ble utfordringene flyttet fra strålevarmen i Asia til iskulden i Norge, og førte med seg både frostskader og fallende seertall. 

Nå er vi tilbake i varmen igjen, og i den 13. sesongen parer eventyrerekspedisjonen seg med kåtskapskollektivet «Paradise Hotel», når de to konkurrerende lagene består av henholdsvis «Robinson»-veteraner og «Paradise»-deltakere. 

Og det er gøy det, altså! 

Paradise-laget disker straks opp med sitatskred som skapt for sosiale medier: 
Amir «kan ikke realisere at jeg er her», Silje tror det «kommer til å bli helt insane», og Carl mener det hele er «YOLO». 

Det er selvfølgelig en fare for at trofaste «Robinson»-seere vil finne siste evolusjonsetappe en smule fordummende. 
Samtidig kan hybriden lokke til seg yngre trash-TV-tittere. 
Og vi skal ikke kimse av tilfredsstillelsen det gir å se Paradis-nyterne møte virkeligheten (les: 
En annen TV-virkelighet). 

For det aner oss at de vil møte litt større utfordringer i orkanutsatte strøk uten noe å ligge på, enn å finne noen å ligge med. 
Spesielt når det de selv tror blir verst er ettervekst i bikinikanten, samt at nøkkelen til «Robinson»-suksess ligger i å «være seg selv», eller å «studere Bear Grylls». 
Allerede etter én natt uttaler en deltaker, muligens mer opptatt av å nyte livet enn lingvistikken, at «det går på siste verset». 

Robinson-laget på sin side fremstår som en gjeng blærete besserwissere som slår seg på brystet og er skråsikre på seier over dem de kaller «hormonbarna». 

Begge deler er veldig severdig. 

Hva synes du om årets deltakere? 
Si din mening her. 

Foruten de nye ingrediensene, følger «Robinson» en velkjent oppskrift. 
Det blir kappestrider, matmangel og øyråd, hvite strender, azurblått hav og mørke skyer i horisonten. 

Mens første episode går rett på de åpenbare konfliktene, viser den samtidig at flere ligger og vaker under overflaten: 
Vi har far og sønn på hvert sitt lag, gamle fiender på samme, og ekskjærester i samme båt. 

For nye seere kan tekstingen med navn, alder, sivilstand, personlig eiendel og yrke på hver deltaker gå litt for fort til at man får med seg all informasjonen, men de blir gjentatt. 

Sex-fokus er det så langt overraskende lite av. 
Sikkert som en naturlig bieffekt av sult, solbrenthet og sand i sprekken. 
Like fullt byr siste skudd på «Robinson»-stammen på noe for enhver realitysmak. 

Så gjenstår det å se om «survival of the fittest» i 2013 innebærer Instagram-betydningen av «fit», eller den mest tilpasningsdyktige deltakeren. 

INGVILL DYBFEST DAHL 
