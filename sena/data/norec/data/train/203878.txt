Råskinn og gentleman
VROAARRRRR! 
Når V8-eren i den nye Range Rover Sport SVR fyres opp, er det ikke fritt for at nakkehårene reiser seg. 
Ute på testbanen bekreftes førsteinntrykket: 
Dette er heftige saker. 

Range Rover Sport ble lansert i 2005 til stor begeistring, selv om bilen med rette ble ansett for i overkant tung og lite generøs med innvendig plass i forhold til størrelsen. 

Dessuten gjorde den svært høye vekten at bilen ble i overkant treg med sin V6-dieselmotor på 190 hestekrefter. 

I august 2013 kom 2. generasjon; en kraftig forbedret bil med bedre plass, bedre veiegenskaper og - ikke minst - slanket med 400 kilo. 

Vi kunne konkludere med at den i fullt monn var verdig Range Rover-navnet og helt oppe i toppen blant verdens beste SUV-er. 
Særlig satte vi pris på V8-utgaven, en kompressormatet maskin med fem liter slagvolum som produserte 510 hestekrefter og ga bilen imponerende ytelser. 

Det er en oppgradert versjon av Sport II vi nå har prøvekjørt. 
Av nye versjoner er det den ladbare hybriden som nok vil interessere norske kunder mest. 
Denne drivlinjen testet vi nylig i broren, Range Rover P400h. 

Som SUV er Range Rover Sport, sammen med storebror, det beste som kan skaffes for (mange) penger i dag, med luksusfølelse, det beste av høyteknologisk utstyr, gode ytelser og klasseledende terrengegenskaper - for de relativt få som kan tenkes å bruke bilen offroad. 

Også terrengbil 

Systemene for firehjulsdrift på Range Rover Sport er, i likhet med det på Range Rover, basert på avansert elektronikk - og vi kan garantere at det fungerer utmerket. 

I terrengløypa har vi opplevd den forsere hindre de færreste kundene vil komme ut for, og med sin variable bakkeklaring (maksimalt 28 centimeter), hjulvandring på 26 centimeter foran og 27 bak samt en vadedybde på 85 centimeter, kommer denne bilen seg frem der de fleste andre for lengst har måttet gi opp. 

Når man så er ute på veien igjen, stiller man inn på veibruk og bilen kan altså der vise til utmerkede kjøreegenskaper, høy komfort og imponerende ytelser. 

Bare husk å sjekke dekkene etter kjøring i grovt terreng... 

Range Rover Sport kan selvsagt leveres med elektrisk utfellbart tilhengerfeste og kan dra en tilhengervekt på opptil 3,5 tonn. 
Sykkelstativ med kapasitet på opptil fire sykler kan leveres som tilbehør. 

Hjuldimensjonene er ganske heftige - med felger fra 19 til 22 tommer. 

Vår testbil: 
SVR 

Men Range Rover Sport kom også i etterkant av lanseringen av 2. generasjon i en toppversjon, med betegnelsen SVR, som konkurrent til eksempelvis Porsche Cayenne Turbo og BMW X5 M. 

Det betyr også at våre kriterier for å bedømme bilen blir noe annerledes enn da vi prøvekjørte Range Rover P400e. 
Ytelsene for SVR er på papiret imponerende, men klarer denne mastodonten å takle det i praksis? 

Sammenligning med konkurrentene: 

Etter å ha fått oppleve bilens terrengegenskaper med Terrain Response II og alle innstillingene for offroad-kjøring, tross sommerdekk på usedvanlig sleip gjørme, ble hjulene rengjort og vi fikk sette bilen på prøve både på veien og på Jaguar Land Rovers testanlegg med tilhørende bane et steinkast fra fabrikkene i Solihull. 

Herlig motor 

Motoren er et kapittel for seg; den buldrende, tidvis brølende V8eren, lager en herlig, velklingende lyd. 

Avhengig av kjøreinnstillingene kan denne dempes, eksempelvis ved oppstart tidlig morgen eller når man ferdes i rolige nabolag. 

Ute på åpen vei er det bare å gi jernet og nyte den inspirerende klangen i fulle drag, og potensialet fikk vi oppleve i fullt monn på testbanen. 

Det dreier seg om den samme femliters-blokken som sist, og Range Rover har, i motsetning til konkurrentene som sverger til dobbel turbomating, valgt å benytte seg av en kompressor. 
Med det har de nå klart å skremme maksimal effekt opp i 575 hestekrefter - det tangerer den imponerende konkurrenten fra BMW, som vi testkjørte sommeren 2015. 

Akselerasjonen er særdeles brutal, og oppleves ekstra heftig takket være V8-brølet. 
0-100 går unna på 4,5 sekunder - antakelig ble det noe mer på det sleipe føret vi kjørte på, men fort går det. 

Imponerende når man tenker på at bilen veier over 2,3 tonn. 

Toppfarten er 280 kilometer i timen; av konkurrentene er det bare Porsche Cayenne Turbo som slår den. 
I ren akselerasjon når den derimot ikke helt opp til konkurrentene. 

Imponerer på veien 

SVO-ingeniørene (SVO står for Special Vehicle Operations) har lagt ned en imponerende jobb for å gjøre bilen så sportslig som det går an med en svær og tung bil som Range Rover Sport. 

Den kunne vært enda tyngre, men man har for eksempel et panser i (synlig) karbonfiber og en hel del andre vektbesparende tiltak som har gjort at Sport SVR tross alt veier over 300 kilo mindre enn den opprinnelige generasjonen med V8-motor. 

Til og med de imponerende sportssetene har de spart 30 kilo på, men de gir utmerket støtte og komfort likefullt. 
De står i stil til det sportslig-nøkternt luksuriøse interiøret som i vår testbil var i brunt skinn. 

Digitalt instrumentpanel kan konfigureres på et utall måter, og under aktiv kjøring med sportsprogram innkoblet kan den - eller en av de to store skjermene på midtkonsollen - vise alt av ytelsesdata på en tydelig måte. 

Fortsatt stor og tung 

Der kan man blant annet se at det blir en del G-krefter sidelengs når man kjører fort gjennom svinger og kurver. 

Styringen er god og presis, og chassiset er tunet så optimalt det har latt seg gjøre for å forene bilens høyde/vekt på den ene siden og ytelsespotensial på den andre. 

Likevel - når svingene kommer tett er det ikke mulig å lure føreren til å tro at dette er en sportsbil. 
Range Rover Sport er og blir stor og tung. 
Porsche og BMW ligger akkurat på dette området hakket foran. 

Konklusjonen blir likevel at dette er en utmerket høy-ytelses-SUV. 
Den slår etter vår mening sine konkurrenter på luksusfølelse, design og stil, men i denne kategorien er også ytelser og sportslighet viktige kriterier. 
Den gjør dette også bra - men ikke best. 
Samtidig er den dyrest i klassen, i hvert fall i innstegspris. 

Fasit denne gang er terningkast 5. 

Tekniske data: 

Flere bilder: 

Reiseomkostningene til denne reportasjen er dekket av importøren. 
Les mer her 
