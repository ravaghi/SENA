«The Sims 2»-kisten er tom
Simmelivet er for stort til at det på vellykket vis kan presses inn i små leiligheter. 

Selv om tittelen skulle tilsi det, hander ikke «The Sims 2: Byliv» egentlig om livet i byen. 
Simmene lever fortsatt i de samme småbyaktige strøkene med eneboliger og koselige kvartaler, men et lite knippe leilighetshus har siden sist dukket opp i området. 

I disse leilighetene kan simmene flytte inn uten å måtte sørge for store kjøpesummer og bo i fred og mak for en ukentlig tusenlapp eller to. 
Den store utfordringen som melder seg er å tilpasse liv og eiendeler til et liv på strengt oppmålte kvadratmeter i en liten leilighet. 

Som leietaker har simmene dine dessuten ikke anledning til å gjøre store forandringer og utbygginger på boligen slik det er mulig i eneboligene, men utover dette er forskjellene fra livet i enebolig strengt tatt ikke av enorm betydning. 

Noen småartige detaljer er imidlertid lagt til, som støy fra naboleiligheter, klaging med intens vegghamring og muligheten til å ta inn en hybelboer, samt artige aktiviteter som å betale husleie. 
Hybelboerne kommer og går som de vil og fungerer litt som en katt med katteluke, med det ene unntak at de hjelper til med husleia hvis de er i godt humør. 

Magisystemet er kanskje det sprekeste innslaget i pakken, og gir utvalgte simmer med kontakter i heksemiljøet anledning til å bruke trylleformularer og kjøre sopelime til jobb. 

Innholdet i pakken føles likevel rimelig magert og det er tydelig at EA skraper så dypt nede i inspirasjonskisten at det begynner å bli kloremerker på kistebunnen. 

Hvorfor noen i det hele tatt skulle ønske å punge ut for å få anledning til å stappe sine simmer inn i små kronglete leiligheter, frarøve seg selv fra muligheten til fullstendig kreativ utfoldelse på oppussingsfronten og anledning til å bygge ut et ekstra rom eller to i hagen dersom lyst eller behov skulle melde seg, har jeg ingen forståelse for. 

Ved å tvinge simmelivet inn på begrensede areal blir det dessuten umulig å investere lønnen fritt i de kuleste objektene i kjøpekatalogen, rett og slett fordi gulvplass er blitt en så begrenset ressurs. 

Bylivet som fremstilles i «The Sims 2: Byliv» tilfører svært lite nytt. 
Personlig synes jeg det var mer gøy da simmene bodde litt mer «på landet». 

Trailer fra The Sims 2-utvidelsen Byliv. 
