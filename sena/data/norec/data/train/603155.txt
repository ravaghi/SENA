Om å leve stort
Espedal er seg selv lik. 

Den middelaldrende hovedpersonen ved navn «Jeg» har bestemt seg for å dø, men først skal han leve i ett år til. 
Med beslutningen i mente, oppleves livet i et nytt lys. 

Noe av det første han gjør etter at beslutningen er tatt, er å dra til Frankrike hvor han møter Aka. 
Skildringen av hvordan de går på landeveien fra Blois til Paris og blir kjent med hverandre er fin prosa, det er i det hele tatt en god del av det i "Elsken". 

Les nå bare her: 
”Han vil at sønnen skal være fri, farfri. 
Han vil at sønnen skal være fri for en far. 
Kanskje finnes det en annen mann som sier det Jeg ikke vil si. 
Sannsynligvis møter Aka en ny mann. 
Og dette er utenfor Jegs vilje og rekkevidde. 
Han er ikke engang et spøkelse. 
Han ville aldri kalt sin sønn Hamlet.” 

Av og til kan Espedals prosa bikke over til å bli litt vel pompøs, men det er vel ikke annet å forvente når hovedpersonen er som han er. 
Dette er ikke ekte selvmordstanker, tenker jeg når jeg leser "Elsken". 
Dette er bare et påfunn av en mann som prøver å leve stort. 
Hvilket forøvrig også er veldig typisk for Espedal, han har en tendens til å romantisere ting. 

Det er ikke bare i språket og stilen at romanen er typisk for Espedal, men også menneskene, stedene og historiene er gjenkjennelige; det er langt i fra første gang Espedal skriver om ”den store kjærligheten”, kona som døde av kreft (disse to er ikke den samme), om Bergen og om en viljesterk mor. 
Sterkt er det når Espedal i forkant av å skrive om sin tidligere kone, skriver om en annonse fra Kreftforeningen. 

Jeg leste "Elsken" etter at det ble slått stort opp i media om en voldtektsanklage Espedal skriver om i boka. 
Hvorvidt det var etisk riktig å ha det med eller ikke, skal ikke jeg gå inn på, men jeg må medgi at de få avsnittene om den føles en smule malplasserte i romanen. 
Bedre uten. 

Alt i alt er "Elsken" en fin, liten roman, gitt at man liker og ikke (ennå) er lei av det espedalske. 
