Vart du skræmt no?
Sjanger: 
Skrekkfilm 

Land: 
USA 2014 

Regi: John R. Leonetti 

Skuespillere: 
Annabelle Wallis, Alfre Woodard, Eric Ladin, Tony Amendola, Michelle Romano, Gabriel Bateman, Brian Howe, Shiloh Nelson 

Manus: Gary Dauberman 

Musikk: 
Joseph Bishara 

Aldersgrense: 
15 år 

Egnethet: 
Ungdom/Voksen 

Hvert eneste element i «Annabelle» er velkjent. 
California mot slutten av 60-tallet: 
Et gravid ungt par flytter inn i nytt hus. 
Som innflyttingsgave gir han henne en guffen gammel dukke. 
Foruroligende og uforklarlige ting begynner å skje. 
Snart kjemper den lille familien en desperat kamp mot satanister og demoner og det som enda verre er. 

Dukken, som selvsagt heter Annabelle og selvsagt er besatt av onde makter, ble først introdusert i fjorårets riktig vellykkede «The Conjuring». 
Den filmens regissør, horror-entreprenøren James Wan («Saw», «Insidious«), har denne gangen overlatt styringen til fotograf John R. Leonetti. 
Stilen er likevel fremdeles umiskjennelig Wan'sk. 
Det gamle trickset hans med å la oss se ting i bilderammen som karakterene i filmen ikke kan se — ting som ikke burde være der - er fremdeles effektivt. 
Den ekstreme bruken av lydeffekter blir derimot snart trettende. 
Det er forskjell på å skvette og å bli skremt. 

Sammenlignet med filmen den låner aller mest fra, «Rosemary's Baby» (1968), fremstår «Annabelle» som en platt og forutsigbar pastisj. 
Men den er unektelig en vellaget sådan. 
Jo færre virkelig skumle filmer man har sett, jo skumlere vil den antakelig virke. 
