Anmeldelse:«Pust» 

17-årige Charlie tåler lenge hånden som rører uggent, men også bak en flink pikes annet kinn venter tennene. 

FILM: 
Livet er langgrunt. 
Barndom og ungdom er en langsom vading ut til bading i det åpne voksenhavet. 
Og midtveis i senoppvekstdramaet «Pust» står Charlie (Joséphine Japy) i barbeint vemod midt i ei langgrunne: med vann til knærne ved sensommerkjolen, skuende utover horisonten, med alt hun ønsker utenfor rekkevidde. 
Åndeløs på leit etter nærhet og identitet lar hun langsomt Sarah (Lou 
De Laâge), den nye jenta på skolen, lede henne inn i lidenskap. 

Psykisk terror Mélanie Laurents andre langfilm er basert på ungdomsromanen «Respire» av Anne-Sophie Brasme. 
Laurent er en god personinstruktør og forteller, der lykken komprimeres i montasjesekvenser. 
Tidvis lett overeksponerte bilder er myke og dust hvitbeiset med rosagult skjær, og i åpningen står to gatelys i natten, et poetisk bilde av tosomhet i mørket. 
Med lyden av foreldrenes krangling i bakgrunnen og kameraet på jenteromsgulvet, blir vi først kjent med Charlies føtter mot teppet, så skuldrene på vei mot kjøkkenet, før hun ved frokostbordet sakte avslører ansiktet ved å tilte en tekopp. 

Stilen signaliserer at karakterene og deres beveggrunner vil tilnærmes og avsløres stegvis. 
Mor snufser ved kjøkkenbenken, og far snerrer: 
«Kan ikke du snyte deg litt?». 
«Hvorfor tilgir du ham alltid?» spør Charlie senere moren. 
Hun lærer å ta imot dritt og tåle smerte. 
Temaet psykisk terror etableres implisitt, slik lidenskap og frihet diskuteres eksplisitt av skoleklassen i neste scene. 

Ut av lidenskap Hvordan tre ut av lidenskap? 
Det ubalanserte «Tuppen og Lillemor»-forholdet er gjensidig parasittisk og vampyrisk. 
Hersketekniske Sarah er som venninne en fiende ute, som med blikk, bevegelser og ord kringkaster giftig fortrolighet og løgner i skolegårdens utfrysende slagmark. 
Barn- og ungdommen sones i stadig snevrere fengsler av fastlagte fortellinger. 
Frihet til å puste ut venter ikke i en voksendom, men et voksenliv — om man slipper ut på prøve. 
