Et av våre mest spennende og særegne rocknavn akkurat nå
Dramarockbandet Harrys Gym. 

||| 
ALBUM: 
Med sitt andre album har norske Harrys Gym videreutviklet debutplatens massive, dramatiske electro-rock. 

Drømmeaktig 
Forsøket på sjangerbeskrivelse du nettopp leste vil kanskje skremme deg vekk, jeg synes ærlig talt ikke det høres særlig fristende ut selv, men «What Was Ours Can't Be Yours» bør du absolutt gi en sjanse. 
Uansett hvilke preferanser du har. 

Frontfigur Anne Lise Frøkedal (også kjent fra bandet I Was A King) sine låter er nemlig spesielt gode - de minner om Blonde Redheads snirklete og drømmeaktige konstruksjoner - og dessuten fint og modig dekorert med pumpende elektroniske rytmer og kjølige synther. 

Særegent band Enkelte av arrangementene er på grensen til anmassende, og et par ganger føles det som om den måkende cymbaldaskingen skal knuse nyansene i de finstemte vokalsporene. 

Men når mengdeforholdet mellom melodrama og melodifokus stemmer, som på «Toothpaste», «No Hero» og «Old Man», hører vi et av våre aller mest spennende og særegne rockeband akkurat nå. 
