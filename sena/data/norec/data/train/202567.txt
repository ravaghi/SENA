TEST:Yeti med full pakke 

Skoda Yeti kommer i mange forskjellige utgaver. 
Vi har testet den kanskje mest komplette. 

En SUV med sterk dieselmotor, kombinert med automatgir og firehjulsdrift er nok mange nordmenns drømmebil. 
Og kanskje ikke så rart, i alle fall slik vintrene har artet seg mange steder i Norge de siste par årene. 

Skoda Yeti er tilgjengelig i en slik utgave. 
Motoren er da den velkjente 2.0 TDI på 140 hestekrefter, og girkassen er en sekstrinns dobbelkløtsjet DSG-kasse. 
Firehjulsdriften er av typen Haldex generasjon fire. 
Prisen for denne bilen starter på 385.000 kroner. 
DSG-kassen koster da drøyt 21.000. 

Vinterbil 

Vi fikk gode muligheter til å prøve Yetis vinteregenskaper ettersom det tidvis lavet ned i testperioden. 
Og det er unektelig deilig å ha både ekstra bakkeklaring, firehjulsdrift og automatisk gir (DSG) når brøytebilene jobber på spreng og nysnøen føyker rundt bilen. 
Her skal det svært mye til å stå fast, og selv under ganske normal landeveiskjøring på glatta, merkes det godt at firehjulsdriften jobber og gjør fremdriften mer effektiv og stabil. 

Firehjulsdriftsystemet fra Haldex gjør som vanlig en god jobb og bidrar med økt kjøreglede, i tillegg til fremkommelighet og stabilitet. 

Fersk testbil 

Vår testbil var rimelig fersk (ca 1.000 kilometer på telleren) og motoren kommer nok til å bli hakket sprekere etter hvert, men 2,0-literen gjør uansett en god jobb. 
Bilen gjør 0-100 kilometer i timen på 10,2 sekunder, og det oppleves brukbart sprekt i en bil som dette. 
Man får den lille følelsen av kraftoverskudd. 
Motoren i seg selv er også ganske trivelig med god fleksibilitet og et ganske bredt register for å være en dieselmotor. 

Forbruket ligger på 0,65 liter per mil, med et CO2-utslipp på 169 gram. 
I seg selv ikke veldig imponerende tall lenger, men for en SUV med firehjulsdrift og automatisk girkasse, er dette godkjent i dag. 

Røff nok 

DSG-kassen fungerer som den alltid gjør, lynkjapt og relativt komfortabelt. 
Med bakkestartfunksjon som følger med denne utgaven, går også start i bratte bakker smidig. 
I tillegg har du en offroad-knapp som hjelper til under opp- og nedstigning i bratt og ulendt terreng. 
Kun de spesielt interesserte vil trenge mer offroad-egenskaper enn dette. 

Gode kjøreegenskaper 

Da er nok egenskapene på vanlig vei langt viktigere. 
Og her klarer Yeti seg bra. 
Kjøreegenskapene er komfortable og spenstige nok for folkeSUV-klassen. 
Det er ikke mye krenging og understyring som preger denne bilen, men den ligger nok likevel totalt sett hva gjelder veiegenskaper et lite hakk under sin lavere bror Octavia. 
Man betaler fortsatt en liten pris for å kjøre høyt, men den blir stadig mindre og Yeti er god nok til å både tilby god kjøretrygghet og litt underholdning på krevende veier. 

Kort 

Yeti er ikke stor, faktisk måler den bare 422 centimeter i lengden (omtrent som Golf), men plassutnyttelsen er god. 
Det er bagasjerommet det skorter mest på, men dersom du laster helt opp til taket, glir det ganske mye inn her også. 
Yeti profiterer på et dypt gulv og en loddrett bakluke. 
I tillegg er den også fleksibel. 
Baksetene kan justeres individuelt og skyves frem og tilbake, slik at man kan velge mellom å prioritere bagasjeplass eller bakseteplass. 
Med baksetene i bakerste posisjon, er dette et sted som egner seg også for godt voksne mennesker. 

God kvalitetsfølelse 

Kvalitetsfølelsen er for øvrig god innvendig i Yeti. 
Materialene er mer høyverdige enn de tradisjonelt har vært i denne klassen, selv om de fleste konkurrentene nå har bedret seg. 
Yetis interiør fremstår likevel som noe av det bedre i klassen. 

FolkeSUV-klassen er større og tøffere enn noensinne før. 
En lang rekke biler kjemper om å være best, og svært mange ligger på et jevnt høyt nivå. 
Yeti hører utvilsomt til blant de beste, men den er ikke helt uten svakheter. 
Først og fremst er den litt mindre enn en del av de nærmeste konkurrentene, spesielt hva gjelder lastekapasitet. 
Det kan bli et problem for de som skal bruke denne som en familiebil. 

Konkurrenter 

Men i det store og hele er det likevel ingen tvil om at dette er en god pakke, og mye SUV for pengene. 
Prisen er gunstig med firehjulsdrift og automatisk girkasse, sammenlignet med nærmeste konkurrentene. 
Disse heter Volkswagen Tiguan, Nissan Qashqai, Hyundai ix35, Kia Sportage, Toyota RAV4 og Mitsubishi ASX. 
Sistnevnte leveres ikke med automat. 

Det er likevel ikke opplagt at Yeti er det beste kjøpet av disse. 
Men Yeti har god komfort, kvalitetsopplevelse og en effektiv og velfungerende drivlinje. 
Den er gjennomarbeidet og jevn på egenskaper, med et lite unntak av bagasjeplassen. 
Nærmest ligger nok på mange måter Volkswagen Tiguan, som teknisk sett deler mange løsninger med Yeti. 
Tiguan er imidlertid et lite hakk dyrere. 

Yeti på sitt beste 

Konklusjonen blir at du med fornuften i behold har mange valgalternativer i denne klassen. 
For de som ikke trenger den aller største bagasjeplassen, er Yeti et av de aller sterkeste kortene. 
Og med firehjulsdrift og DSG er den på sitt beste. 
