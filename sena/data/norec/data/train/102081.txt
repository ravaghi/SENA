Film:Hjertegode dyr 

Hjertevarmen sprer seg i tykke lag i denne sjarmbomben av en poetisk, munter - og litt skummel - animasjonsfilm. 

Norske stemmer: 
Stig Henrik Hoff, Kaia Varjord, Ståle Bjørnhaug m.fl. 

I eventyrene er alt mulig; inkludert vennskap mellom en foreldreløs mus og en musikkglad bjørn - begge litt dårlig ansett i sine respektive miljøer. 
Duoen vokser gjennom et vennskap som får de til å gå gjennom ild og vann for hverandre, og representerer sånn sett egenskaper som små kinogjengere (store også for den saks skyld) gjenkjenner som særdeles verdifulle. 

Filmen er basert på Gabrielle Vincents populære barnebøker, som på 80-tallet ble oversatt til norsk av Tor Åge Bringsværd. 
Animasjonsfilmen har en nydelig strek, livet i musebyen og i bjørnebyen er frodig skildret, tempoet veksler fint mellom morsomme innfall, vakker poesi og scener med effektiv og smånifs holdning. 

De norske stemmene understreker dyrenes personlighet og spiller godt på lag med den lettflytende animasjonen. 
Filmen er et fargerikt og frodig alternativ til de mer kjente animerte dyreskikkelsene i Disneys verden. 
