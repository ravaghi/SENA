Trippeldose av syndig ubeskyttet r&b
Med sin offisielle debut tar The Weeknd plass i førerstet for forførende popkultur 

Album: 
Har du et ekstra varmt hjørne av hjertet dedikert moderne r&b;, er debuten til The Weeknd gamle, men gode, nyheter om igjen. 

Med tre mixtaper spredte kanadieren Abel Tesfaye sine dristige og syndefulle slow-jams som en velkommen kjønnssykdom over nettet gjennom 2011, og samler nå trådene på ett brett i den offisielle debuten. 

Som en to timer lang affære er «Trilogy» forholdsvis omfattende, men med bedre skrudd lyd, tre nye spor og moderne klassikere som «Coming Down» og «Wicked Games» fra knallsterke «House of Balloons», ruster ikke kjærligheten. 

The Weeknd er ikke bare avvæpnende snuskete og skitten, under de mange ubeskyttede lagene av sex, dop og r&b; bærer «Trilogy» arven av fornyelse sjangeren har gjennomgått i sammensmeltningen med popmusikk, som forsatt gjør bidragene fra disse forføreriske artistene til en hetere affære enn på lenge. 

Drake, The-Dream og Frank Ocean skal i den forbindelse nevnes i samme inhalerende åndedrag, men «Trilogy» viser at The Weeknd gjennom fjoråret har jobbet seg frem fra posisjonen som den mystiske karen på bakerste rad, og helt frem til førersetet for forførende popkultur. 

Led oss gjerne ut i mer fristelse. 
