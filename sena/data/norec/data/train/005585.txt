Lander på dansebeina
Soloprosjektet til Onge $ushi Mane - beklager, EMIR - krever joggesko. 

Halvparten av hiphop-duoen Sushi x Kobe, som har rukket å bli utskjelt og hyllet på kort tid, har bestemt seg for å prøve seg som soloartist: 
Onge $ushi Mane har blitt EMIR. 
Dette betyr ikke at duoen er oppløst, men at EMIR føler seg klar for å sjekke ut artistlivet uten å bli flankert av en kollega - selv om det dukker opp en ukreditert sanger, som gjør sin ting bra, på “Faller”. 

Singelen er supernice. 
Det låter som om klokken er 01:45 i klubben og bensinmåleren ikke viser tomt, men jeg brukte tre, fire lyttinger før jeg “forsto” det han syngerapper (blant annet om uønsket speilbilde, anspenthet og lignende). 
Vi snakker om markant mumlete bergensk med autotune-filter. 

❤️ Elsker ❤️ 

Overskuddet merkes på “Faller”. 
EMIR vil mye og får til en del, og han er best på refrenget som er like omhyggelig som skjegget til Craig David anno 2000. 
Sporet er lekent og lett takket være UK Garage-innflytelsen som i bunn og grunn er lik durabel dansemusikk. 

? 
Elsker ikke ? 

Det er kanskje ikke det kuleste å etterlyse, men jeg skulle ønske mer...diksjon. 
Ikke det at uttale er tungen på vektskålen om man liker en låt (21 Savage, hører du) eller ikke, altså. 
Også skulle jeg gjerne vite hvem som gjester låten. 
