160 GB S-ATA Maxtor DM+9
Maxtor er nå klar med S-ATA utgaven av sine DiamondMax Plus 9 harddisker. 
Vi sammenligner den både med ATA-utgaven og konkurrenten Seagate sin S-ATA disk. 

Maxtor er den tredje store diskfabrikanten som nå er klar med harddisker med S-ATA grensesnitt. 
Seagate var først ute, med god margin. 
Western Digital har levert sin Raptor i begrenset omfang, nå er det Maxtor sin tur. 

Seagate valgte å utstyre en av sine eksisterende disker med S-ATA, mens Western Digital satset på en Raptor, som med sin e 10 000 omdrininger og lavare kapasitet, henvender seg til en ny nisje, uten konkurrenter verken i eget eller andres sortiment. 

Maxtor har gjort som Seagate, det er en kjent modellserie som nå er tilgjengelig med S-ATA grensesnitt. 
Serien heter DiamondMax Plus 9 og kommer i størrelser på 60, 80, 120, 160 og 200 GB. 

Vi har testet 160 GB utgaven. 

Forskjellen 

Maxtor har gjort som Western Digital når det gjelder strømtilkoblingen, de bruker både den ordinære 4-pins kontakten som alle strømforsyninger tilbyr, og den nye S-ATA strømkontakten. 

Dermed sparer du noen tiere, siden ingen strømforsyninger foreløpig leveres med S-ATA strømkabler. 
Dermed sparer du en overgang hvis du bruker en Maxtor eller Western Digital S-ATA disk, mens en Seagate krever en overgangskabel som ikke er så lett å få tak i. 

Selve disken er identisk med den vanlige ATA-133 utgaven, det eneste som skiller er at S-ATA grensesnittet kan overføre data et lite strå vassere, med 150 MB/sekund mot 133MB/sekund teoretisk hastighet. 

Forskjellen er på ingen måte stor, men den er målbar. 

Vi målte den raskeste lesehastigheten til 60 425 KB/sekund, mens den ordinære ATA-133 utgaven stoppet på 59 574 KB/sekund. 

Skrivehastigheten toppet på 36 244 KB/sekund mens den ordinære ATA-utgaven klarte 38 614 KB/sekund. 

Snitthastigheten på lesing var 47 347,4 KB/sekund mot 47 426,3 på ordinær ATA. 

Snitthastigheten på skriving var 27 445,1 KB/sekund mot 28 975,8 KB/sekund. 

Med andre ord er det en ørliten gevinst på lesing helt i begynnelsen av disken, forøvrig stiller de i praksis svært likt. 

Sammenligner vi med Seagate sin S-ATA disk, så klarte ikke den mer enn 44 853 KB/sekund på lesing og 33 185 på skriving. 

Maxtor er langt foran på ytelse, med andre ord. 

Konklusjon 

Maxtor leverer den raskeste S-ATA disken med stor kapasitet, det er det ingen tvil om. 
Det er derimot helt marginale forskjeller fra den ordinære ATA-133 utgaven, som er litt rimeligere. 

Vil du derimot være moderne, og slippe de uhåndterlige flatkablene, da er Maxtor DiamondMax Plus 9 S-ATA et naturlig valg. 

Den er dessuten svært støysvak, og blir ikke varmere enn at det er mullig å holde hånden på den mens den er i drift, så lenge man gidder, selv når den ikke er montert i et kabinett som leder bort mye av varmen. 

Vi ser fram til å teste utgaven på 200 GB. 
