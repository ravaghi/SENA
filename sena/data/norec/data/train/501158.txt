Tomt mas
Kjepphøy elektro-hippop-debutant med celeber drahjelp 

Semisyntetiske Amanda Blank har i det siste blitt snakket opp som en av den amerikanske undergrunnsmusikkens heteste nye stjerner, og på den 33 minutter lange debutplaten får hun drahjelp av en rekke dyktige folk, fra produsentene Diplo, Switch og Xxxchange til artister som Lykke Li og Spank Rock. 
Platen dras i mange retninger, fra pop og indie til elektro og hiphop, og Amanda Blank er tøff i trynet, rapper lynraskt og leverer smektende poplinjer om hverandre. 

Hun har en del til felles med både skandalejenterapperen Peaches, samt M.I.A. og Santigold — platen inneholder blant annet en miks av Santigolds «I'm A Lady» og LL Cool Js «I Need Love». 
Men der de tre andre soloartistene viser originalitet, forsvinner Amanda Blank inn i mengden. 
«I Love You» inneholder stort sett oppbrukte produksjonstriks og samples og dovne tekster om sex og sleaze. 
Amanda Blank roper høyt, men har lite å melde under all staffasjen. 

HELENE ALEXANDRA AASEN 

Enig med vår anmelder? 
Si din mening her. 
