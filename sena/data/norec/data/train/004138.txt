Hvem lurte Roger Rabbit
Våger mer enn en tilsvarende film hadde turt i dag! 

Denne filmen var en banebrytende prestasjon da den kom i 1988. 
Blanding av vanlig film og tegnefilm var gjort før, med Mary Poppins (1964) som det mest kjente eksemplet, men ikke så flott og i en så stor skala. 

Nå er Hvem lurte Roger Rabbit ute på Blu-ray i anledning 25-års jubileet, og jeg kjenner at jeg ikke er like opphengt i filmens tekniske aspekter som ved premieren, og har bedre tid til å konstatere at regissør Robert Zemeckis forteller et fartsfylt og fargerikt eventyr. 

Det hender at filmers effektbruk skyver historien i bakgrunnen, men det er ikke tilfellet her. 
Dette er en morsom hyllest til tegnefilmhistorien, og den våger mer enn en tilsvarende film hadde turt i dag. 
Jubileumsutgaven på Blu-ray er derfor en herlig animert affære! 

Handlingen 

Handlingen finner sted i et Hollywood anno 1947, der vanlige mennesker og tegnefilmfigurer lever side om side. 
Den fordrukne detektiven Eddie Valiant (Bob Hoskins) får i oppgave å knipse bilder av Roger Rabbits kone Jessica med en annen mann. 
Like etter blir denne mannen funnet drept. 
Mistanken faller på Roger, men Valiant aner ugler i mosen, og forsøker å finne sannheten, både i Hollywood og nabobyen Toontown. 

Filmen er ikke bare en hyllest til tegnefilmhistorien, med innhopp av flere kjente figurer, men også til film noir og det klassiske Hollywood på 1940-tallet. 
Zemeckis gjør ære på gamle whiskyglade detektiver og vakre, svikefulle femme fatales. 

Hoskins er en effektiv kruttønne, med bredremmet hatt og flaska i eget hylster innenfor jakkekraven. 
Kaninen Roger Rabbit er en troverdig komisk tegnefilmfigur, godt stemmelagt av Charles Fleischer, og dyktig animert i regi av Richard Williams. 

De stiligste figurene er likevel Christopher Lloyd som skumle dommer Doom og farlig yppige Jessica Rabbit, med stemme av en ukreditert Kathleen Turner. 

Hun er inspirert av klassiske filmstjerner som Rita Hayworth og Lauren Bacall, og minner også om en tegnet Christina Hendrix fra Mad Men, bare enda mer farlig og sexy. 

Hennes berømte setning «I’m not bad, I’m just drawn that way» er kåret til filmhistoriens 83. beste sitat av American Film Institute. 

Bilde og lyd 

Filmen kommer på Blu-ray i en overføring som inneholder en del finkornet støy, som gir en overbevisende følelse av å se en film skutt på film. 
Dette er i høyeste grad en analog film, der ingen av effektene er gjort med data. 
Alle animasjoner er gjort for hånd i ca 82.000 filmruter. 

I et sylskarpt Blu-ray-bilde ser jeg nok at bluescreen-teknologien anno 1986-87, da filmen ble produsert, ikke er like god som den er i dag. 
Skillet mellom ekte figurer og tegnede bakgrunner er for eksempel ganske synlig. 

Men animasjonen blandes likevel dyktig med levende bilder, og på Blu-ray har alle elementer lik lyssetting og fargefremtoning. 
Det ser ut som at de faktisk hører sammen. 

Lyden kommer i helt fin DTS-HDMA 5.1. 
Den har kanskje ikke samme dynamikk og krutt som moderne filmlyd har, men har et aktivt tegnefilmbasert lydbilde som kommer klart frem i alle kanaler, med klar dominans i fronthøyttalerne. 

Ekstramateriale 

Ekstrastoffet kommer fra gamle laserdisc- og DVD-utgivelser, og selv om jeg hadde foretrukket nyproduserte tilbakeblikk, er det mye gull å finne her. 
Det starter med tre morsomme animerte kortfilmer med Roger Rabbit. 

Deretter kommer flere korte snutter, som viser at det åpenbart ble filmet mye i kulissene under produksjonen. 

Jeg skulle ønske noen hadde gravd frem råmaterialet og gjort mer ut av det enn disse små snuttene, som hver for seg er interessante, men lar meg lengte etter mer. 

Nederst på menyen, under den anonyme tittelen Behind The Ears, kommer det aller beste, nemlig en 36 minutter lang dokumentar om innspillingen, der de fleste hovedaktørene bak kamera forteller om utfordringene. 

Innholdet er svært interessant, men den tekniske presentasjonen skuffer. 
Vi får et 16:9-bilde i ei 4:3-rute, så vi må zoome bildet for at det skal fylle hele skjermen. 
Dette burde vært mulig å gjøre bedre. 

Dessuten burde menyens innhold vært merket bedre, for det kan hende mange ikke gidder å gå gjennom alt ekstrastoffet, og risikere dermed å gå glipp av dette beste bakommaterialet, som står nest nederst på lista. 

Ett bonus til slutt: alt ekstrastoffet er tekstet på norsk! 

Konklusjon 

Hvem lurte Roger Rabbit er fremdeles en svært underholdende film. 
Den var i sin tid en hyllest til 1940-tallets filmer og animasjon. 

25 år etter fremstår den også som et bevis på 1980-tallets Hollywoods vilje til sjansespill og nytenkning. 
Det er ikke sikkert denne filmen en gang ville fått klarsignal til produksjon i dag. 

For det første var miksen av tegnefilm og vanlig film dyr og tidkrevende. 
I ekstrastoffet innrømmer flere av aktørene at de slett ikke visste om filmen faktisk lot seg gjennomføre. 

For det andre har historien en mye voksnere tone enn den ville hatt i dag. 
Riktignok er for eksempel Pixar opptatt av å fortelle historier som appellerer til både barn og voksne på ulike nivåer, men selv ikke de tør legge inn så sterke seksuelle undertoner som i denne filmen. 

Og for det tredje ville nok ikke en kar som Bob Hoskins fått spille hovedrollen i dag. 
Den ville gått til Carrey, Carell eller en annen etablert komiker, ikke en liten lubben brite uten store Hollywood-meritter. 

Så vi skal være glade for at året var 1988, ikke 2013. 
25-års utgaven av Hvem lurte Roger Rabbit på Blu-ray er herved anbefalt! 
