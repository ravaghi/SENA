TV-anmeldelse:Akkurat passe på alle måter 

TV 2 har funnet seg en perle av et programformat. 
I all sin enkelhet, er «Hvem bor her?» som har premiere i kveld, et lite kinderegg. 
Her er det mye for flere. 

En «hjemme-hos»-reportasje for de av oss som skal få tilfredsstilt kikkeren i oss: 
Hvordan bor de egentlig, disse kjendisene. 

Seile under et kulturelt flagg 

De av oss som synes interiør er spennende, får jo også sitt - og ønsker man å seile under et aldri så lite kulturelt flagg, er det også en mulighet i «Hvem bor her». 
Og sist men ikke minst - betydelig overraskelsesmoment. 
For hvem er det egentlig som bor der Programleder Kristin Skogheim og hennes to eksperter, interiørdesigneren Aina Sollie Steen og sosialantropologen Thomas Walle, er åtte torsdager fremover. 

Ingen med favnen full av hummer og champagne 

Men i motsetning til de tradisjonelle «hjemme-hos-reportasjer» er det ingen kjente ansikter som møter deg i døren med favnet full av hummer og champagne. 
Tvert i mot. 
De er ikke hjemme en gang. 
I hvert fall tilsynelatende. 
For våre eksperter skal jo sammen med seerne gjette seg frem til hvem som bor der. 

Alt er akkurat passe 

I et akkurat passe langt program, i et akkurat passe tempo hvor Skogheim på en akkurat passe måte går klar av det heseblesende som så mange programledere på kommersielt-TV har så lett for å henfalle til, tar hun oss fra rom til rom. 
Jeg må bare innrømme at jeg liker stilen hennes. 
Hun kan sakene sine, er informativ og vet å spille på sine kunnskapsrike eksperter som både gjetter og forklarer. 

Ting settes i sammenheng og på hver sin måte, fra hvert sitt ståsted bidrar de to ekspertene med informasjon som ikke bare er til glede, men også til nytte. 

Fordommer og forutinntatte holdninger 

Denne anmeldelsen bygger på de tre første programmene. 
Selvfølgelig skal jeg ikke avsløre hvem som bor hvor, men jeg ble overrasket og tok meg selv i å delta på gjetteleken i alle de tre programmene. 

Kanskje det beste av alt: 
Enkelte fordommer, for ikke å snakke om forutinntatte holdninger ble virkelig gjort til skamme. 
De fleste mennesker er mer enn hva man tror. 
Opptil flere er med i denne programserien. 
