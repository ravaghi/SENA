Rocken ruler!
Regi: Richard Linklater. 
Med: 
Jack Black, Mike White, Joan Cusack. 
Am. komedie. 
For alle. 

Glem matte, fysikk og språk. 
Rocken ruler i klasserommet med energibomben Jack Black som vikar. 

Ordet prosjektarbeid får en ny dimensjon når Dewey (Jack Black) jukser seg til en vikarstilling i en høystatus barneskole. 
Det meste er heavy med fenomenet Jack Black i hovedrollen; musikken, energien og kroppsbygningen. 

I motsetning til de veloppdragne elevene er Dewey i konstant opposisjon til alt og alle som ikke lever ut rockens opprørske regler. 
Når han skjønner at han sitter på en gullgruve av unge musikalske talenter, ser han sin misjon: få ungene inn i rocke-grooven før Wall Street tar dem! 

Og uten foreldre og læreres vitende og vilje forvandles klassen til rockere, roadies, korjenter og scenearbeidere - med klassens geskjeftigste jente som selvskreven manager. 
Alt pakket inn med energisk humor som ganske sikkert treffer en ung målgruppe. 

Regissør Linklaker har øye for detaljer som inkluderer en jevn dose humor og godslig moral. 
Litt frekkhet, en klype ironi og en hyggelig innpakning rystes sammen i en tross alt nokså forutsigbar - men underholdende og upretensiøs film fra skolelivet. 
