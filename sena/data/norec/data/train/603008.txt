Spenning per telefon
Et godt manus, en god skuespiller og to–tre telefoner: 
Det er samtlige ingredienser i en av årets aller mest intense thrillere. 

Politibetjent Asger Holm (Jakob Cedergren) er en anspent og irritabel mann. 
Mange av telefonene som kommer inn til alarmsentralen i København, hvor han høyst ufrivillig sitter kveldsvakt, besvarer han med en blanding av likegyldighet og frekkhet. 
Men det er bare inntil han får en kidnappet kvinne på tråden. 
Da ser Holm en mulighet til å gjøre bot for sine synder. 

"Den skyldige" er en sånn film som ganske sikkert vil fungere bedre jo mindre du vet om den på forhånd. 
Men det store cluet er dette: 
Kameraet forlater aldri alarmsentralen. 
Vår eneste kontakt med liv-og-død-dramaet som utspiller seg i Køpenhavns gater, er gjennom telefonsamtalene til den stadig mer pressede politibetjent Holm. 

Og den spenningsmessige uttellingen er noe nær total: 
Sjelden har en ringetone hatt en mer skjebnesvanger klang, sjelden har en svetteperle i pannen hatt større tyngde og sjelden har fantasien til oss i kinosalen fått like mange muligheter til å fylle ut med sine egne, uhyggelige bilder. 

"Den skyldige" er et lite mesterstykke av fortettet, minimalistisk fortellerkunst. 
