Intervjuet fra helvete
Omstendighetene omkring denne filmen er faktisk mer spennende enn manus. 

HANDLER OM: 
Den livstrette og sterkt selvbevisste politiske journalisten får i oppdrag å intervjue en glamour-modell. 
Det går så galt som det kan; takket være omstendigheter som kunne ligge snublende nær virkeligheten, får de sjansen til å bli riktig slemme med hverandre. 
Filmen er egentlig en remake av en nederlandsk film fra 2003. 
Regissør den gang var Theo van Gogh, mannen som for tre år siden ble drept på åpen gate i sitt hjemland av en islamistiske ekstremist. van Gogh skulle etter planen selv ha laget denne amerikanske versjonen - med Steve Buschemi og Sienna Miller i rollene. 
Da van Gogh ble drept, overtok Buschemi også regien; hans hyllest til den frittalende og kontroversille filmskaperen. 
DOM: 
Ideen er velbrukt: 
En mann og en kvinne fra hver sin virkelighet, som gjennom å spille ut sine fordommer, hva de vet, hva de ikke vet, sin intelligens, sin dumskap, sin sex appeal - går inn i en intellektuell, mental, fysisk og kjønnsbetinget brytekamp. 
Der alle midler ansees lovlige. 
Det som gjør at man likevel kan se denne filmen med utbytte, er at skuespillerne simpelthen er gode og gjør interessante roller. 
Hver på sine måter tilfører de akkurat den dose troverdig patos som gjør at man blir fanget. 
Likevel er det van Gogh-omstendighetene som gjør den aller mest interessant. 
Så kan man selv avgjøre om det er et kvalitetsstempel eller ikke. 
For meg gir det unektelig en viss frysende effekt. 
