Ekte råskap
Den svenske elektroartisten er tilbake med et ektefølt og spennende album. 

Åtte år etter at hun gav ut sin solodebut og tre år etter at duoen med sin bror The Knife ble avsluttet, er Karin Dreijer tilbake med sitt andre album «Plunge». 

Dreijer har aldri vært redd for å komme med ærlige uttalelser, og denne gangen skifter temaene for hennes rå tekster mellom kjærlighetsforhold, sex og politikk. 

”Free abortions and clean water” synger hun på låten «This Country» som avsluttes med å repetere strofen ”This country makes it hard to fuck”. 
Det er tydelig, klart og ”in your face”. 
Alt fremføres med særegenhet og en stygg-fin stemme som til tider kan minne om Bjørk. 

Akkompagnementet går fra fengede dansbar elektropop med enkle melodilinjer som i singelen «To The Moon And Back» til eksperimentell elektronika på «Falling». 
Det er variert og fullt av disharmoni. 

Fever Ray er ganske uforutsigbar og til tider krevende lytting. 
Samtidig er det herlig med en plate og et uttrykk som ikke går på bekostning av det kommersielle. 
Hun viser en feministisk råskap som det bare er å nyte. 
