Grieg Trio:«Beethoven+Thoresen» 

Simax Classics 

Grieg Trio i mål med Beethoven +: 
Med «Beethoven+Thoresen» avslutter Grieg Trio den lille serien der de har satt kjente Beethoven-trioer sammen med andre, mer moderne klavertrioer. 

Her får vi Lasse Thoresens «The Descent of Luminous Waters», skrevet til Grieg Trio i 2002, ved siden av Beethovens «Erkehertug-trio», Op. 
97. 
Dette konseptet fungerer fremdeles utmerket, og Grieg Trio spiller upåklagelig teknisk sett, men overraskende nok mangler det litt på at de når helt ut med Beethoven denne gangen. 
Noen partier har det rette, sugende preget, men i innledningen i andante-satsen, for eksempel, blir det for lett og dermed litt stillestående, rett og slett. 
Men desto bedre klinger det av Thoresens verk, som er en fin blanding av alt fra nesten gjennomsiktige, impresjonisme-lignende partier med skinnende fiolinsoli på toppen av rislende pianounderlag, til røffe og pågående rytmiske partier med full styrke. 

Og her står trioen hele løpet, de får fram alle finesser og trøkker til, og gir en glimrende presentasjon av et veldig spennende verk. 
