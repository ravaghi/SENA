Jørgen + Anne = sant
Vidunderlig film om barns gryende følelsesliv! 

Jørgen + Anne = sant, basert på en bok av Vigdis Hjorth, har blitt en vidunderlig film, takket være regissør Anne Sewitsky, manusforfatter Kamilla Krogsveen og sikkert mange fler. 

De har prestert en sjeldent vakker og engasjerende historie om barns gryende følelsesliv. 

Det reviderte regnestykket blir altså Jørgen + Anne = HURRA! 

Ung kjærlighet 

10 år gamle Anne (Maria Annette Tanderø Berglyd) forelsker seg i den nye nabogutten Jørgen (Otto Garli). 

Men klassens antatt peneste, Ellen (Vilde Fredriksen Verlo), er også interessert i Jørgen, og Anne legger planer sammen med venninnen Beate (Aurora Bach Rodal) for å finne ut om Jørgen også er interessert i Ellen. 

Det fører til vonde og kompliserte intriger, som skjer midt blant voksne som ikke forstår at også tiåringer kan forelske seg på ordentlig. 

Skildret strålende 

Jeg går personlig god for at fremstillingen av en tiårings univers er sann og ekte. 
Filmen kastet meg tilbake til da jeg selv var 10 år. 

Da også jeg lå på varm asfalt. 
Syklet gjennom lange sommerkvelder. 
Famlet med kjæresteri. 
Da bare det å sykle ved siden av den søteste jenta var ren lykke. 

Det var sånn det var da, og det er sånn det er nå. 
Det er herlig å oppleve alt dette skildret strålende på film! 

Enorm sjarmfaktor 

De unge skuespillerne imponerer med en høy grad av naturlighet foran kamera. 
Spesielt ble jeg imponert av Maria Annette Tanderø Berglyd som Anne og Aurora Bach Rodal som Beate. 

Noen dialogutvekslinger virker kanskje en smule opplest og innøvd. 
Men det de mangler av erfaring, tas igjen med enorm sjarmfaktor. 

Jeg fikk samme trang som da jeg så Keeper’n til Liverpool, nemlig å stupe inn i kinolerretet for å omfavne alle som en og si at alt kommer til å gå bra. 

Friskt og livlig 

Regissør Anne Sewitsky har plutselig to gode spillefilmer på CV’n, og jeg synes Jørgen + Anne = sant er enda mer vellykket enn Sykt lykkelig. 

Hun forteller historien med et friskt og livlig filmspråk, som er helt i Annes ånd. 
En sprelsk tiåring må nesten formidles slik. 

Fotograf Anna Mykings flotte bilder lar oss studere de unike ansiktsuttrykkene hos småjenter som opplever kjærlighetens gleder og sorger for første gang. 

Denne filmen er en skikkelig hjertesmelter! 
