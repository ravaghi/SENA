Spillanmeldelse:En middelmådig eksplosjon 

«Splosion Man» til Xbox 360 er et simpelt plattformspill forkledd som en eksplosiv fest. 
Men ikke la deg lure. 

Se for deg at Mario er et skrullete, eksplosivt forskningsprosjekt, og at Soppriket er et topphemmelig laboratorium. 
Ja, og se for deg at «Super Mario Bros. 
3» er et skuldertrekk av et spill. 

Jeg skjønner at det er en umulig oppgave, men sånn føles «Splosion Man». 
Som et uinspirert skuldertrekk. 

«Splosion Man» spilles som et ordinært siderullende todimensjonalt plattformspill. 
Men isteden for å hoppe så eksploderer du, og i steden for å dobbelthoppe så dobbelteksploderer du. 

Men det er på ingen måte smart plattform, som «Braid» eller «Portal». 
Dette er hjernedød knappemoseplattform med enkle baner og puzzles som løser seg selv. 

Tønner, heiser og plattformer er plassert rundt så man hele tiden skjønner hva og hvor - og dermed handler dette bare om å trykke på eksplodere-knappen. 
Hele tiden. 

Dette kan såklart være en positiv ting. 
Man sitter aldri fast et sted særlig lenge, og hvis man skulle støte på for store problemer, gir spillet deg anledning til å hoppe over nivået og spille videre - mot at du må spille hele påfølgende nivå ifzrt ballerinaskjørt. 
Have mercy! 

På en annen side føler jeg at jeg aldri får noen reell utfordring. 
Jeg bare springer gjennom bane etter bane. 
Selv om jeg utfører imponerende presisjonshopp og lange kombinasjoner hvor jeg treffer eksplosive tønner og unngår slemme roboter, så føles det hele så tilrettelagt at jeg nærmest er redusert til en tilskuer. 

Jeg var faktisk på nippet til å slenge fra meg kontrollen. 
Så oppdaget jeg flerspillerdelen. 

Med tre andre kompiser i sofaen er nemlig ikke «Splosion Man» til å kjenne igjen. 
Banedesignet på denne delen er betydelig smartere, her må man virkelig samarbeide for å overkomme skikkelig utfordrende og underholdende hindere. 
Her kreves det plutselig kommunikasjon og koordinasjon for å avansere. 
Og med ett ble det interessant igjen. 

Denne delen av «Splosion Man» er verdt de 800 Microsoft-poengene alene. 
Dette er eksplosiv flerspillerhygge som fungerer online, men skinner sterkest når du kan daske de som ikke følger med, og ta en highfive med når oppgavene er løst. 

Er du ute etter plattformaction til Xbox 360 akkurat nå vil jeg anbefale å putte pengene i «Shadow Complex» i stedet. 
«Splosion Man» er gøy sammen med tre andre i stua, men enspillerdelen er ikke mer enn et middelmådig og uinspirert plattformspill. 

PS: 
«Splosion Man» kan kun lastes ned fra Xbox Live Arcade. 

Trailer fra Xbox Live Arcade-spillet Splosion Man. 
