Tett på Woody Allen
Et must for filmelskere. 

I påvente av at den tre timer lange TV-dokumentaren skal dukke opp på en skjerm nær oss, duger denne nedklippede kinoversjonen fint. 

«Curb Your Enthusiasm»-regissør Robert B. Weide makter å komme usedvanlig tett på en filmskaper som vanligvis ikke liker intervjuer, selv om han, som erfaren entertainer, behersker situasjonen lekende lett. 

Dokumentaren følger Allen fra barndommen i Brooklyn via hans første erfaringer som vitsemaker og komiker, frem til suksessen med «Midnight in Paris». 

sentrale fagfolk så vel som viktige personer i Allens liv kommer til orde. 
Skuespillere forteller hvordan det er å jobbe med ham. 

Det smertefulle bruddet med Mia Farrow berøres, men uten å bli tabloid grafsende. 
Weide bruker det i stedet til å vise med hvilken profesjonalitet de to taklet skandalen, som ironisk nok inntraff under innspillingen av "Hustruer og ektemenn". 
For dem som ikke husker det: 
Farrow fant et nakenbilde av sin egen adoptivdatter Soon-Yi Previn i Allens leilighet. 
I dag er Soon-Yi og Allen gift og har to barn sammen. 

Farrow og Allen fullførte filmen. 
Weide klipper inn en scene som kommenterer og illustrerer både fagligheten og sårheten i situasjonen. 

Dokumentaren er i det hele tatt full av filmscener. 
Dels illustrerer de hvordan Allen hele veien henter næring fra egne opplevelser, dels viser de utviklingen fra de første, mer episodiske og slapstickpregete filmene hans, til dagens modne og likevel friske dramakomedier. 

At dokumentaren er underholdende, overrasker ikke. 
I tillegg er den svært opplysende. 
Blant annet gir den svar på hvorfor denne snurrige, lille nevrotikeren greier å skrive så gode kvinneroller. 

Å være glad i Woody Allens filmer, om aldri så varierende i kvalitet, er en fordel for opplevelsen. 
Men det holder å bare like ham litt, eller bare like noen få av filmene hans. 
Dokumentaren fascinerer uansett, både som personlig portrett, som fortelling om 45 års filmhistorie, og som dokumentasjon på Allens kunstneriske tilnærming til mediet. 

Er du enig med anmelderen? 
Si din mening her: 
