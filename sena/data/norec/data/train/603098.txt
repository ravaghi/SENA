Filmanmeldelse:The Miseducation of Cameron Post 

Å bli ferska mens du kliner med ei jente fra bibelgruppa, er ikke det beste som kan skje i en konservativ liten by i USA. 

Cameron Post (Chloë Grace Moretz) og venninnen Coley (Quinn Shepard) benytter en hver anledning til å utforske den seksuelle tiltrekningen de føler for hverandre, helt til de blir tatt på fersken under skoleavslutningsballet. 
Cameron blir straks sendt til konverteringsleiren God’s Promise, hvor de hevder at de kan «helbrede» homofile. 

«The Miseducation of Cameron Post» er regissør og manusforfatter Desiree Akhavans andre spillefilm, og som hennes debutfilm «Appropriate Behavior» handler tematikken om seksuell identitet. 
Filmen er basert på romanen med samme navn av Emily M. Danforth, og er en litt annerledes oppveksthistorie. 
Og selv om handlingen er satt til begynnelsen av 90-tallet er holdningene i filmen like aktuelle i dag. 

Chloë Grace Moretz leverer sin beste prestasjon så langt i karrieren, og er den bærende kraften i filmen. 
Karakterene oppleves som troverdige, men det blir litt overfladisk til tider. 
Jeg kunne ønske meg at filmen ikke var like lavmælt hele tiden, og jeg savner et skikkelig opprør. 
Filmen er søt og rørende, og absolutt severdig, men til å være et så potensielt eksplosivt tema, er det overraskende lite som smeller. 
