Eksorsisten i det 21. århundre
Et interessant innblikk i den katolske kirkes mørkeste hjørner. 

Jeg liker at Vatikanets offisielle eksorsist skryter av å ha en DVD med filmen Eksorsisten på kontoret sitt. 

Men denne norskproduserte dokumentaren har en litt mer virkelighetsnær tilnærming til stoffet enn sin Hollywood-fetter. 
Dette er et interessant blikk inn i en lite kjent del av den katolske kirkes mørkeste hjørner. 

Og filmskaperne har greid å fange inn noen ganske unike opptak som satte en støkk i meg, enda jeg ikke tror på dette. 

Praktiseres den dag i dag 

Vi møter blant andre eksorsisten Josè Antonio Fortea, som reiser verden rundt med foredrag. 

Vi blir også kjent med colombianske Constanza, som mener seg besatt, og søker hjelp når Fortea kommer til landet. 

Filmen tar oss til en hel rekke land, også Norge, og belyser hvordan eksorsisme praktiseres den dag i dag. 

Respektfull tilnærming 

Dette er heldigvis ikke en sensasjonspreget film, noe det fort kunne blitt. 

Det er åpenbart at dokumentaristene tilnærmer seg temaet med respekt og ærbødighet, og er fast bestemte på å gi et ufarget bilde av hvordan eksorsistene opererer i dag. 

Det er smått utrolig at slike fremdeles finnes, og at det faktisk eksisterer en etterspørsel etter deres ferdigheter. 
Bare denne kjensgjerningen alene gjør filmen verdt å se. 

Får voldsomme utbrudd 

Jeg blir altså fanget av et temmelig spesielt tema. 
Men jeg savner litt mer graving etter hva djevleutdrivelsen egentlig gjør med pasientene, hvilke regler eksorsistene følger og hvorfor de tror at det virker. 

For, som sagt: jeg tror ikke så mye på dette. 
Jeg ser jo at Constanza får voldsomme utbrudd under en eksorsisme, men hun blir aldri spurt om hvor mange eksorsismefilmer hun har sett. 

Bruker hun noe hun har sett til å uttrykke sin egen psyke? 

Betimelige spørsmål 

Dokumentaren er svært velprodusert med nøkterne virkemidler. 
Regissør Fredrik Horn Akselsen og co lar stort sett bildene og personene tale for seg. 

Filmen er forsøksvis balansert, med enkelte kommentarer fra personer som setter betimelige spørsmålstegn, blant andre Constanzas psykiater. 

Også prestene innrømmer at noen trenger psykiatri mer enn de trenger eksorsisme. 

Massepsykose og hysteri 

Filmens klimaks fra et stort bønnemøte kan enkelt forklares med massepsykose og hysteri, som å se en flokk ungjenter på en Justin Bieber-konsert. 

Det kan virke skremmende, men samtidig en smule vittig. 
Dersom dette er Satans verk, er det virkelig alt han greier å få til? 

Om han skulle besette meg, kan han likegodt gjør mer enn bare å få meg til å brøle skjellsord. 
