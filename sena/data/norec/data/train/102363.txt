TV-anmeldelse:Dynamikk og dramatikk 

«På innsiden» har alt vi forventer av en god påskekrim: 
Dynamikk, dramatikk, engasjement og et spenningsnivå som gjør at vi nesten ikke kan vente til i morgen kveld med å se fortsettelsen. 

«På innsiden» - «The Inside Man» BBC-serie i to deler (2012) NRK1 mandag 25. og tirsdag 26. mars kl. 21.30 

Tenk deg, en helt vanlig dag på jobben, pengesedler på alle kanter, millioner av dem. 
Og du kan ikke røre dem, du kan ikke ta dem med deg. 
Eller kan du det? 
Er det mulig å gjennomføre det perfekte kuppet? 

Gjennomfører det utenkelige 

Det er nettopp det «På innsiden» handler om. 

Tre menn som gjennomfører det utenkelige. 
Men hva skjer før man kommer så langt. 
Hva skal til for å krysse den moralske grensen? 
Hva vil det si å risikere friheten? 
Er hovedpersonene villige til å akseptere konsekvensene av sine handlinger? 
BBC på sin side har laget en gjennomført miniserie. 

De første minuttene trekker deg inn i handlingen. 
Blodig, brått og brutalt. 
Det store nådeløse pengeranet. 
Scenen er klassisk og vellaget. 
Det er virkelig snakk om pengene eller livet. 

Like brått forflytter handlingen seg ni måneder tilbake i tid. 
Til en tid da det for våre hovedpersoner handler om pengene og livet. 
Og hvordan fristelsen ble for stor. 

En fascinerende reise 

Det er her styrken til «På innsiden» ligger. 
Fra den lille, spede begynnelsen hvor de tre hovedpersonene på forskjellig vis begynner å tenke det utenkelige til de nærmest på onkels Skrues vis bader i penger. 
Det er virkelig en fascinerende reise. 

Sjefen selv, John, spilt av Steve Macintosh, fremstår som så en så pregløs «ni-til-fire-mann» som det egentlig bare er mulig å få til på TV eller film. 
Men fra minutt til minutt blir vi kjent med helt andre sider av denne mannen. 
Samtidig som handlingen tar oss både frem og tilbake. 
Før og etter ranet 

Vekslingen mellom den ytre og indre dramatikken i denne serien, gjør at man både får et lite pusterom til å ta handlingen som ligger på forskjellige plan innover seg, samtidig som mulighetene til å slippe (les: skifte kanal) blir minimale. 
Det er bare å glede seg. 
