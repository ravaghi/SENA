Nytt blikk på «gutteturen»
Joshua French og Tjostolv Moland var kanskje ikke så naive likevel. 

Før du tar turen på kino i slutten av måneden for å se «Mordene i Kongo», bør du ha lest boken «Kongonotatene». 
For å få skjerpet din kritiske sans. 

Forfatter Nikolaj Frobenius, som forlot filmprosjektet i protest, forteller en litt annerledes historie enn filmen. 

Frobenius har den siste tiden gitt en rekke intervjuer om romanen sin. 
Boken er en blanding av fakta og fiksjon, og handler om Joshua French og Tjostolv Molands famøse handlinger i Kongo sommeren 2009. 

De to ble arrestert og dømt for drapet på sjåføren Abedi Kasongo. 
Moland døde i fengselet i 2013, mens French ble løslatt og sendt hjem til Norge i 2017. 

Hensikten med boken er ifølge forfatteren at den skal fungere som kommentar og kritikk av filmen «Mordene i Kongo», som har norgespremiere i slutten av oktober. 

I skrivende stund er Nikolaj Frobenius også ført opp som filmens manusforfatter på filmweb. 
Han ønsker at navnet skal fjernes. 

Det er også kommet frem at produksjonsselskapet Friland film har gjort forsøk på stoppe romanen. 
Frobenius er også truet med søksmål fra French sin advokat, som påstår at han har misbrukt fortrolig informasjon. 

Uttalelser fra Frenchs advokat, blant annet på NRK, bekrefter at intervjuer med French og Moland i «Kongonotatene» er autentiske. 

I tillegg til samtalene som gjengis, inneholder boken en skjønnlitterær rammefortelling. 

Den handler om en forfatter som drar til Kongo for å samle materiale til et filmmanus. 
Under oppholdet utvikler han gradvis en paranoia som slår ut i full blomst i det han returnerer til Norge. 

Litterært sett fremstår forfatterens endring fra nysgjerrig kar til en mistenksom og paranoid type, lett påklistret og konstruert. 

Ser man det derimot i sammenheng med at Frobenius ønsker at romanen skal være et kritisk korrektiv til filmens fremstilling av Kongo-saken, så fungerer rammefortellingen om endret sinnstilstand etter hensikten. 

Frobenius tilbrakte 20 dager i Kongo høsten 2013, og boken gjengir samtaler og intervjuer med Moland og French. 

I intervjuene fremstår French og Moland som erfarne leiesoldater, som vet å være forsiktige med hva de sier. 
French uttrykker også forakt for svakhet og overfor «feministstaten» Norge. 

Noen av uttalelsene han kommer med likner standpunkter fra ytterste høyre. 
Her møter vi langt fra to naive nordmenn som har rotet seg vekk på guttetur. 

Boken tar opp tråden med endring i sinnstilstander i «faktadelen». 
Det kommer frem at Moland led av hjernemalaria, og at Joshua French til tider led av paranoide vrangforestillinger. 
Blant annet at han mistenkte at maten i fengselet var forgiftet. 

«Kongonotatene» sår tvil om sannhetsgehalten i historien Moland og French har fortalt, og gjør sinnstilstander som paranoia, frykt og mistenksomhet til sentrale ingredienser i saken. 

Her står ord mot ord. 
Leseren må selv trekke sine slutninger. 
