Moi «Chair-O-Planes Part One»
(YFM / Universal) 

Den begynner allerede å føles utvannet, ideen om å gi ut flere små plater i stedet for én stor. 
For selv om du etteraper slippkonseptet til et svensk popgeni, betyr det ikke nødvendigvis at du selv er et svensk popgeni. 
Eller et norsk et. 
Men det bor storhet i Ingjerd Østrem «Moi» Omland. 

Radioslageren «After You Sir» er strålende mainstreampop med fantastisk strykerløft i refrenget. 
Hennes intime versjon av Kaizers Orchestras «Hjerteknuser» - innspilt før originalen var offentliggjort - er også superb. 

De fire øvrige låtene føles imidlertid alle som fyllstoff. 
Det er straight og trygt, med en touch av cabaret som svinger fra det helt greie til det regelrett fæle. 
De hadde trengt fire-fem knallåter rundt seg, som bør komme samlet på neste minialbum. 

BESTE LÅT: 
«After You Sir» 
