LG DP1 mediespiller
Den er billig, ser bra ut og spiller det aller meste av aktuelle formater uten å mukke. 
Har LG laget en vinner? 

Etter det noe begredelige møtet med mediespilleren Sony SMP-N100 var vi veldig spent på hva LG har fått til med sin DP1 - en svært linjelekker og annerledes mediespiller. 
På papiret skal den støtte det meste av hva som kan krype og gå av video- og musikkformater, og det til godt under tusenlappen. 
Du finner en liste over alle egenskapene her. 

Multimediefilene kan enten ligge på en minneplugg eller ekstern harddisk som kobles til via en av de to USB-portene, eller lokalnettet (både DLNA-servere og delte mapper i Windows-nettverket støttes). 
DP1 kobles til TV-en enklest og best ved hjelp av en HDMI-kabel, men det følger bare med analoge kompositt-kabler i pakka, dessverre. 

Bygger ikke i dybden 

Spilleren er 26 centimeter lang, og kan fint plasseres foran de fleste TV-er siden den ikke bygger mer enn et par centimeter i dybden. 
USB-portene sitter på siden, og resten av tilkoblingene bak. 
På toppen sitter berøringsfølsomme knapper som kan benyttes hvis du ikke har fjernkontrollen tilgjengelig. 

Her har vi samlet noen bilder av spilleren, tilkoblingene og fjernkontrollen: 

Enkel å sette opp og bruke 

Grensesnittet er enkelt, farger og ikoner behagelig mot øynene: 

Trådløs nettverkstilkobling er også ekstrautstyr, da bruker du en av de to USB-portene. 
Men har du kablet nettverk tilgjengelig, så er det bare å koble den på. 
Oppsett av nettverk gikk som en lek, og vi kunne straks koble oss på PC-er i nettverket: 

Det var også enkelt å koble seg til YouTube og et par andre nettjenester, men her var det langt mer begrenset utvalg enn på den nevnte Sony-spilleren: 

Videoer som av en eller annen grunn ikke er tilgjengelig for TV-visning blir dessverre ikke luket bort i søk, og du kan derfor oppleve at du stadig får denne meldingen på skjermen: 

Å bla seg gjennom mediefiler på en USB-plugg går raskt og smertefritt: 

Takler det meste 

Spilleren hadde ikke noen problemer med de vanligste multimediefilene våre, inkludert DivX med og uten undertekster i SRT-format, MKV-filer med og uten innbakt tekst, QuickTime-filer basert på H.264, AVCHD og naturligvis MPEG1 og MPEG2. 
Den hadde problemer med noen Windows Media-videoer, Flash video skal støttes, men ikke våre, mapper med DVD-struktur og ISO-speilbildefiler av DVD-filmer ble heller ikke avspilt riktig. 

Alle musikkfilene våre ble avspilt, inkludert FLAC og Ogg Vorbis. 
AAC ble også avspilt, men ikke filene vi hadde pakket i HE-AAC-format, som brukes på en del mobiltelefoner, blant annet. 

Bildefiler i vanlige formater avspilles også, og man kan enkelt sette dem opp til å kjøre i slideshow med bakgrunnsmusikk: 

Men merk at du bør krympe bildefilene først for å unngå treghet - for i likhet med de fleste mediespillerne vi har testet sliter også DP1 litt med bildefiler på 10+ megapiksler og flere megabytes størrelse. 

Bilde- og lydkvaliteten vurderer vi totalt sett til meget bra. 
Boksen støtter både stereo samt Dolby Digital og DTS surroundlyd via HDMI eller optisk lydutgang. 

Konklusjon 

Det var befriende å teste denne LG-spilleren etter den omtalte Sony-testen, og oppleve at ting bare virker. 
Det er slik vi skal ha det i 2010. 

DP1 gjorde et godt inntrykk på testpanelet, og hvis du har sans for god design bør den absolutt vurderes. 
Den støtter ikke alt av formater, men tar de fleste og vanligste, og kanskje det er nettopp disse du bruker? 

LG DP1W 
