Wig Wam «667...the Neighbour Of The Beast»
(Global Music) 

Klisjé-heavy som reddes av sin humoristiske vinkling. 

Den norske Grand Prix-finalens friskeste innslag ville kanskje ikke fått samme oppmerksomhet dersom ikke The Darkness tidligere i vinter brøytet vei for sytti- og åttitallets heavy-klisjeer igjen. 
Wig Wam tråkker i mange av de samme sporene. 

Bak gitarvegger og hvinende soli ligger den samme melodiøsiteten som gjorde Journey, Boston og - senere - Foreigner, REO Speedwagon, Europe og Bon Jovi til stolte (?) hærførere av den utskjelte puddelrocken. 

Med tanke på TNT-albumet som også kommer denne uka, når ikke Wig Wam helt opp dit, men de har en uhøytidelig sans for humor, blant annet gjennom en flott versjon av Mel Cs «I Turn To You» (bedre enn originalen!) og «Erection» - en to minutter lang seanse av gitar-onani. 
Mest på hugget er de likevel på den smått episke «It's Hard To Be A Rock'n Roller». 
Wig Wam føles ikke spesielt viktige, men det er mye moro her - gammel moro! 
