Test:Audi Q3 facelift 

Ny design, oppgradert quattro, mer krefter og lavere forbruk og utslipp er blant høydepunktene. 

Det føles som om det var i forgårs Audi lanserte sin SUV-variant i kompaktklassen – Q3, selv om det nå har gått tre år. 
SUV-alternativet til Audi A3, som i disse dager er aktuell som ladbar hybrid, er allerede klar for en midtlivsoppdatering. 

Q3 har ikke solgt spesielt bra i Norge, noe importøren satser på å endre når nykommeren kommer til landet i februar. 

Du blir ikke akkurat blåst over ende av forandringene Audi har tilført modellen, som konkurrerer mot BMW X1 og Range Rover Evoque. 
I stedet er det forsiktige grep som er tatt for å forbedre mini-SUV-en fra utgangspunktet. 

Se flere detaljer av nye Q3 nedenfor: 

Skarpere linjer 

På utsiden er det første du legger merke til den nye singelframe-grillen, som fra nå av blir forbeholdt Audis Q-modeller. 
Lyktene foran og bak har fått ny design. 
Xenon og LED-kjørelys er blitt standardutstyr, og tåkelysene i fronten er blitt integrert i hovedlykta. 

Nye fangere, mer horisontale linjer og større luftinntak bidrar til at bilen nesten ser bredere ut. 
Skarpere linjer preger også sidene langs kanalen. 

Les mer: 
Bør du velge BMW X1 eller Mercedes-Benz GLA? 

På innsiden er det tilført småendringer som litt mer plastkrom her og der, i tillegg til at infotainment-systemet kommer med nye muligheter. 

Du kan velge mellom flere farger og materialvalg samtidig som DAB+ er blitt standard. 

Med navigasjon får du tilgang til Google Earth og flere online-tjenester. 
Nye assistansesystemer har også funnet sin vei til Q3, sånn som blindsonevarsler, filskiftevarsler og skiltgjenkjenner (ekstrautstyr). 

Justerbart understell 

Understellet er oppgradert for bedre komfort, men du må nok være en purist for å kjenne endringene. 
Mange vil likevel verdsette at adaptivt understell (DCC) er blitt tilgjengelig ekstrautstyr. 
Q3 oppleves som kompakt, lettkjørt og imponerer med et lavt støynivå. 

Innstegsmodellen har forhjulstrekk, men over 80 prosent av norske kunder har gått for firehjulstrekk. 
Quattro-systemet er nå oppgradert, slik at kreftene fordeles mer balansert mellom akslingene. 

Les mer: 
Audis instrumentpanel kan redde liv! 

Størst endringer vil vi si har skjedd under panseret. 
Alle motorene er oppgradert med flere hestekrefter, likevel er forbruket gått ned. 
CO2-utslippet er i snitt redusert med 23 gram (17 prosent). 
Den norske Audi-importøren satser på at det er 2-liters diesel med 150 hester, quattro og S tronic-automatgirkasse (tilsvarende det VW kaller DSG) flesteparten vil gå for. 

Kundene kan velge mellom seks alternativer fra 1,4 TFSI-bensin (motoren med sylinderkutt-teknologi) med 150 hk og 2-liters diesel med 120 hk. 
De får du kun med forhjulstrekk. 

Under prøvekjøringen fikk vi anledning til å kjøre 2-liters diesel med 184 hester med og uten S tronic-kasse. 
Du kan trygt si at motoren er mer enn tilstrekkelig for lille Q3 på 1.625 kilo (Q3 veier fra 1.385 kilo). 

Den sprinter til hundre på 7,9 sekunder med S tronic-kasse, og toppfarten er 219 km/t. 
Snittforbruket er på høyst akseptable 0,51 liter på mila. 

Råskinnet RS Q3 

Men vi stopper ikke her. 
Under lanseringen har Audi vært hyggelige nok til å ta med topputgaven Audi RS Q3. 
Den kom i fjor, og er første RS-utgave for Q-modellene. 
Råskinnet har den prisbelønnete femsylindrede turbomotoren på 2,5 liter, som nå har fått tilført 30 ekstra hestekrefter. 

Resultatet er en ramp av en kompakt-SUV med ytelser som et børseskudd. 

Det rykker noe aldeles grassat ifra straks du trykker ned gasspedalen i bånn. 
Lydbildet fra femmeren under panseret er som musikk i ørene for enhver bilentusiast, og kreftene er helt vanvittige. 

Hva sier du for eksempel til 0–100 km/t på 4,8 sekunder? 

Det er like raskt som en Porsche Macan Turbo! 
Dreiemomentet ligger på 450 
Nm mellom 1600 og 5300 omdreininger, og toppfarten er sperret ved politisk korrekte 250 km/t. 

Satser tungt på premium 

Audi har en strategi om å bli verdens ledende premiumbil-produsent innen 2020, og Q-modellene er en viktig del av den strategien. 
Fra vi fikk Q7 i 2006 har det utvidet seg til Q5 og Q3. 
Det er offisielt uttalt at Q1 vil komme i 2016, og flere venter på annonseringen om en kommende Q6 og Q8. 

Av Audis utvalg på dagens 50 modeller i dag (dette skal økes til 60 modeller innen 2020), så utgjør Q-modellene nesten 30 prosent av salget. 
Tyskerne venter at SUV-bølgen vil fortsette å vokse, men stabilisere seg på et høyt nivå rundt året 2018. 

Q3 er foreløpig den minste SUV-modellen fra Audi. 
Plassen er ikke overdådig og endringene representerer ingen stor trussel for konkurrenter som Range Rover Evoque og BMW X1. 

Men Audi har gjort den litt bedre på såpass mange områder at du nesten er nødt til å ta den med i vurderingen om du er på utkikk etter en ny kompakt premium-SUV. 

Reiseomkostningene til denne reportasjen er dekket av importøren. 
Les mer her 
