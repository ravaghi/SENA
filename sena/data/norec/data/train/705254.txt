Bleached:Politisk punkpop 

Perfekt å lade opp til kvinnedagen med. 

Bleached: 
"Can you deal?" 
(Dead Oceans) 

It's 2017, can you deal with women playing rock and roll yet, spør søstrene Jennifer og Jessica Clavin, sammen med bassist Micayla Grace og trommeslager Nick Pillot. 
Svaret er et rungende ja. 

Bleached lever den californianske rockemyten uten et snev av gimmick. 
De låter som skitten solkrem og svidde strender, og mikser 60-tallspop med 70-tallsrock, et snev av det 90-tallsk alternative og en god dose punk. 

Fjorårets «Welcome the worms» var et ærlig vitnesbyrd over frontfigur Jennifers erfaringer fra et voldelig forhold og med et eskalerende rusmisbruk. 
Ep-en «Can you deal» ble spilt inn i en turnépause og skal fange energien de opplevde på scenen sammen. 
Det lykkes de med. 

Tittelsporet slår an en trivelig tone før det braker løs i refrenget. 
Etter en gitarsolo signert søster Jessica vokser låten seg stor og rasende, dette er en av de mest intense rockelåtene du vil høre i vår. 
På «Turn to rage» tar de motsatt grep. 
Her åpner de med gassen i bånn, før de tar tempoet ned på refrenget og mot siste halvdel. 
«Flipside» sjarmerer med vokalharmonier og allsangvennlighet, mens «Dear trouble» berører tematikken fra forrige plate. 

Platen er bare én del av utgivelsen. 
Jennifer Clavin står også bak en zine med samme tittel, hvor flere kvinnelige artister har bidratt. 
Her problematiserer og tar de et oppgjør med hvordan deres kjønn påvirker hvordan kunsten deres blir oppfattet. 
Bidragsyterne er mange, blant dem originale «riot grrls» fra band som L7 og Bratmobile. 

Inntektene fra zinen går til organisasjonen Planned Parenthood, som arbeider med kvinnehelse, familieplanlegging og abort, på et tidspunkt hvor amerikanske kvinners rettigheter er under press. 
Feministen i meg jubler. 

Det er likevel noe uforløst med denne ep-en som et selvstendig musikalsk bidrag. 
Her kunne en fint ha ventet litt og levert et fullblods album litt senere. 

Beste spor: 
«Can you deal», «Turn to rage». 
