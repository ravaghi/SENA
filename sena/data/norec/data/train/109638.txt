Jonas Fjeld & Chatham County Line
Jonas Fjeld er i ferd med å grave seg så dypt ned til røttene at han støter på grunnfjellet. 
Sammen med de fabelaktige fire i Chatham County Line er Jonas Fjeld - fra Konnerud, Tennessee - autentisiteten selv. 
De krøller seg rundt èn eneste mikrofon, kamuflert som en amerikansk milepost, og gir et skinn av å sitte på front porch'en hjemme hos amerikanerne i Nord-Carolina - langt unna alt som heter elektrisitet og forsterkere. 
Der serverer de musikkhistorier med varme og alvor, humor og løssluppenhet. 
Bare de små, brune flaskene mangler for å gjøre bildet komplett. 

Det er slik country'en oppsto, den som Jonas Fjeld liker så godt og som han nå søker røttene til. 
Her lar han «Engler i snøen» og «Hun kom som en engel» (med sine amerikanske venner på norsk!) gli sømløst inn med perler fra sisteplata som «Blue In The Morning» og «Ready To Love You», sistnevnte med Dave Wilson på vokal. 

Chatham County Lines instrumentale ferdigheter er fenomenale, og en smørblid Jonas Fjeld gliser over sin egen gåsehud når «O Brother Where Art Thou»-harmoniene smeller fra hans amerikanske venner. 
Etter en lang og feiret karriere er Jonas Fjeld definitivt nede på sitt musikalske grunnfjell. 
Og det ligger i Amerika. 

Turnèstart: 
Jonas Fjeld & Chatham County Line 

Sted: 
Drammens Teater (utsolgt) 

Aktuell plate: 
«Brother Of Song» 
