Rehab for porno-junkie
Don Jon argumenterer frekt for hvorfor porno er bedre enn sex. 
Men så.... 

Jon er en typisk New Jersey-italiener: 
Kroppsfiksert, konge i kompisgjengen, macho, skrifter alle sine synder hver søndag. 
Men hans virkelige lidenskap er internettporno. 
For ham slår pornoen også ekte sex, selv om han hver helg er ute og plukker med seg babes som likner dem i pornosnuttene hjem. 
Vanlig sex blir for slitsomt, fordi alt er på kvinnenes premisser. 
Tankene går uunngåelig til norske "Pornopung", med sin kyniske objektifisering av kvinner og syn på følelser og kjønnsroller. 
Men så treffer Jon den uimotståelige Barbara, som får full pott på Jons og kompisenes babe-skale, og Jon blir forelsket for første gang. 
Kan det gå bra? 

Livets lære 

Man aner umiddelbart at her er det både lærdom og moral å hente for både Jon og oss som ser på. 
Særlig når det viser seg at Jons pornoavhengighet ikke faller i god jord hos Barbara. 
Som for øvrig også har en hang til å objektifisere det motsatte kjønn på sin måte. 

Den unge, fremadstormende Hollywood-stjernen Joseph Gordon-Levitt imponerer stort her, ikke bare i rollen som den spydige frekkasen Don Jon, men også som regi— og manusdebutant for sin første langfilm. 
Historien om nødvendigheten av både å gi og ta i et forhold er effektivt fortalt, men litt for overtydelig skildret. 
Bildet av Don Jons hverdagsliv, hans familie og hans kvinner kan virke klisjéaktig, men er troverdig så det holder. 
Og de kvinnelige skuespillerne har han valgt med omhu: 
Scarlett Johansson er herlig vulgær som drømmekvinnen Barbara. 

Sexfiksert 

Mens Julianne Moore er Jons plagede studiekompis Esther, som er den som bringer ekte og menneskelige følelser inn i dette sex- og kjønnsrollefikserte universet. 

Og lærdom og moral? 
Ja, selvfølgelig, ganske som forventet. 
