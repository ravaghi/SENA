Asus ZENBOOK Touch UX31LA
Flaggskipet er forbedret på mange punkter. 
Resultatet er strålende. 

UX31LA er tredje generasjon UX31-bærbare fra Asus, og den første med berøringsskjerm. 
Fra før har vi testet originalen UX31 fra 2011 og UX31A fra 2012, begge snuste på toppkarakteren og ble kronet med Anbefalt Produkt-stempel, men hadde noen små ankepunkter som gjorde at de ikke fikk sekser på terningen. 

Alle gode ting er 3. generasjon 

Nå har Asus hatt nesten to år på seg til å finpusse maskinen, og det er nettopp det de har gjort. 
Vel vitende om at de hadde klart å skape et bra ultrabook-konsept, har de gjort noen små, men viktige justeringer for å perfeksjonere det. 

De viktigste endringene fra UX31A er følgende: 

Modellen har nå fått blank berøringsskjerm. 
UX31A hadde blank, passiv skjerm. 
Windows 8 erstatter Windows 7 Siste generasjon Intel-prosessor og grafikk, "Haswell", skal sørge for mindre strømbruk og dermed også bedre batteritid Støtte for den nye trådløse AC-standarden, som åpner for bedre rekkevidde og hastighet på trådløsnett Raskere SSD-løsning Forbedret pekeplate 

Øvre prissjikt 

Modellen kommer med en rekke forskjellige konfigurasjoner, og prisene varierer fra 10.490 kroner for den enkleste med Intel Core i5-4200U og 4 GB RAM, til 12.990 kroner med Core i7 og 8 GB RAM, ifølge Prisjakt. 
Det er med andre ord mange ultrabooks på markedet som er langt billigere, men de har som regel lavoppløste skjermer og enklere innmat. 

Her er en rask oversikt over de viktigste egenskapene ved vårt testeksemplar: 

Skjerm: 13,3" multiberøringsfølsom IPS-skjerm, 1920 x 1080 piksler (full HD) 
Prosessor: 
Intel Core i7-4500U RAM: 
8 GB (som også er maks) Grafikkort: 
Intel HD 4400 Lagring: 
2 x 128 GB SSD i RAID 0, totalt 256 GB Optisk drev: 
Nei Skjermutganger: 
Mini-DisplayPort og Mini-HDMI USB-porter: 2 x USB 3.0 Webkamera: 
Ja Kortleser: 
SD/MMC Trådløst nett: 
802.11AC (Intel Wireless-AC 7260) 
Kablet nett: 
Nei* Annet: 
Bluetooth 4.0 OS: 
Windows 8 64 bit Størrelse: 32,5 x 22,6 x 1,8 cm Vekt: 1,4 kg Pris: 
12.990 (MPX.no 12.8.2013)* Mulig ved hjelp av USB->Ethernet-adapter 

Dette er utvilsomt blant de kraftigste ultrabookene vi har hatt på testbenken noensinne, med det nødvendigste av tilkoblinger. 
Den største endringen på tilkoblingssiden fra forgjengeren er at VGA-utgangen er byttet ut med DisplayPort: 

Det gjør det blant annet mulig å koble PC-en til eksterne skjermer med høyere oppløsning enn full HD, noe som blir mer og mer aktuelt i disse dager. 

God skjerm, veldig blank 

Den interne skjermen har også plass til mye, og gir sylskarp tekst og bildedetaljer, takket være full HD-oppløsning. 
Lysstyrke og innsynsvinkler er meget bra, men merk at overflaten er veldig blank, noe som ikke er like gunstig i alle lysforhold på grunn av gjenskinnproblematikk. 

For øvrig er kabinettet veldig likt forrige generasjon, og det har vi definitivt ikke noe i mot. 
Designen er i våre øyne meget god, og utførelsen er solid og gjennomtenkt. 
Likhetstrekkene med MacBook Air er mange, ikke minst den lett skrånende designen fra siden. 

Allt tilkoblingene sitter på venstre og høyre side. 

Tastaturet har fått baklys. 
Du kan selv velge om det skal tennes automatisk eller manuelt, og du kan også justere lysstyrken. 
Det er fast og fint, og avgir lite støy under skriving. 
Vi liker imidlertid ikke plasseringen av av/på-knappen like over backspace-tasten. 

Et av ankepunktene på forgjengeren var at pekeplaten var veldig følsom. 
Dette er nå fikset, og vi har absolutt ikke noe utsette på den store, multiberøringsfølsomme pekeplaten. 

Fingeravtrykk vises nesten ikke, verken på inn- eller utsiden. 

Bra lyd 

Høyttalerne er fortsatt merket Bang & Olufsen ICEpower, og lyden er helt i toppen sammenlignet med andre Ultrabooks. 
Den har naturligvis sine dynamiske begrensninger, men er mer enn god nok til lett bakgrunnsmusikk, YouTube og nett-TV, og det er nok også hensikten. 

Strømpluggen har en praktisk 90-graders knekk, noe vi liker bedre enn dem som stikker rett ut. 
De er ofte mer utsatt for brudd. 

Bunnplaten er heltrukket og også av aluminium, og du trenger torx-trekker for å få tilgang til innmaten: 

I bruk og målt ytelse 

Fra du skrur på maskinen til den er klar til bruk tar det knappe 8 sekunder. 
Det er faktisk det raskeste vi har målt noensinne, og en betydelig forbedring fra forgjengerens 24 sekunder - den gang riktig nok utstyrt med Windows 7. 

Maskinen kommer med en del forhåndsinstallert programvare, inkludert nettsikkerhetspakke fra McAfee (prøveversjon). 
Denne påvirker ikke bruksopplevelsen i særlig grad, PC-en responderer kjapt i nær sagt alle situasjoner, men kommer med temmelig mange irriterende advarsler, blant annet om å aktivere og betale for å fortsatt være sikret etter prøveversjonen. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest). 
Bak pipetegnet har vi oppgitt ytelsestallet fra UX31A, og vi ser at det er forbedringer over hele fjøla: 

Prosessor: 7,2 | 
7,1 Minne: 7,6 | 5,9 Grafikk: 6,5 | 6,4 Spillgrafikk: 6,5 | 6,4 Primær harddisk: 
8,4 | 7,9 

Stille som en musling 

Morsomt er det da - at selv om ytelsen er forbedret, har kjølebehovet gått ned. 
I praksis er denne maskinen nærmest lydløs i de aller, aller fleste situasjoner. 
Kun ved svært tung belastning over tid vil vifterotasjonen være særlig hørbar, og dette er den eneste støykilden på UX31LA. 

Passmark PerformanceTest 8.0 ble brukt til mer inngående ytelstester, og under har vi oppgitt noen av de mer sentrale tallene, og krydret dem med våre kommentarer: 

Prosessor: 4187 poeng. 
I praksis blant de kraftigste prosessorene i ultrabook-segmentet. 
Det betyr god ytelse til de aller, aller fleste oppgaver, også videoredigering og -komprimering. 
Det finnes langt kraftigere prosessorer, men de sitter i større maskiner beregnet på andre bruksområder. 

3D-Grafikk: 556 poeng. 
Det høyeste tallet vi har målt så langt på integrert Intel HD-grafikk. 
Ca 50% høyere tall en snittet for forrige generasjon, noe som er mer enn vanlig, takket være den raske minnekonfigurasjonen i denne PC-en. 
Ytelsen er god nok til å spille relativt krevende spilltitler fra et par år tilbake, hvis du går ned på detaljnivå og oppløsning. 
Det er med andre ord ikke noe for gaming-entusiaster, men godt nok for alle andre. 
Merk også at alt av 2D-spill og høyoppløst video går helt glatt. 

Harddisk/SSD Lesehastighet maks 802 MB pr sekund. 
Skrivehastighet maks 558 MB pr sekund. 
Kort sagt ekstremt gode resultater, og der har vi forklaringen på den lynkjappe oppstarten. 
Årsaken ligger i at maskinen er utstyrt med to SSD-er i RAID-oppsett, begge av den raske typen. 
Dette bidrar til at dette faktisk er den raskeste ultrabooken vi har testet, med god margin. 

Forbedret batteritid 

Batteritiden er god, om ikke helt på nivå med markedslederen Apple MacBook Air. 
Med minimal belastning og standardinnstillinger holdt batteriet i 10 timer. 
Det er omtrent identisk med hva vi oppnådde med forgjenger UX31A. 
Den store forbedringen kom imidlertid under videoavspilling. 
Der holdt batteriet ut i 5 timer og 38 minutter, noe som er mer enn én time bedre enn forgjengeren. 

Under variert, lett bruk bør du kunne forvente en batteritid på 7-8 timer, altså inntil en time bedre enn forgjengeren. 

Konklusjon 

Dette er utvilsomt blant de aller beste ultrabookene på markedet, og er nå på høyde med blant annet 9-serien fra Samsung. 
Prismessig ligger den da også i et leie der du bør kunne forvente dette, men er du mest opptatt av kvalitet og gode ytelser blir du neppe skuffet om du velger UX31LA. 

Les uansett testene av de andre sekserne Acer Aspire S7, Samsung 9-serie, nye Apple MacBook Air, samt våre plusser og minuser i oppsummeringsboksen under, før du eventuelt bestemmer deg. 

Modellen er tilgjengelig fra rundt 15. august, oversikt over konfigurasjoner og forhandlerer finner du hos Prisjakt. 
