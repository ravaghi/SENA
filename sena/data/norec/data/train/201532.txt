NBA Live 2003
Basketsesongen er i full gang, og du kan nå påvirke resultatene med dette flotte spillet. 

NBA Live-serien har eksistert lenge, og en gang i tiden var det også det mest nyskapende basketspillet. 
De siste årene har imidlertid utviklerne mistet noe av fokuset, og mange konkurrenter unyttet dette ved å lansere mer avanserte og bedre spill. 

LES OGSÅ: 

Klarer NBA Live å følge etter? 
Årets utgave har heldigvis gjennomgått en kraftig oppdatering, og igjen blitt et svært underholdende tittel som bør appellere til de fleste basket-entusiaster. 

Mer fart 

NBA Live 2003 har et stort utvalg av spillemodi, blant annet et ganske avansert Franchise-modus, som lar deg leke en mektig NBA-agent. 
Du kan selge, kjøpe og bytte spillere, og generelt jobbe for at laget ditt skal nå høyest. 
Ellers er det også mulig å spille tradisjonelle season- og playoff-modi, mulighet for å spille en mot en med valgfrie spillere, og naturligvis treningsmuligheter. 

Det er ett viktig element som introduseres i denne utgaven av NBA Live 2003. 
Den såkalte Freestyle-kontrollen, som styres med høyre analoge stikke, lar deg utføre bevegelser og triks du aldri trodde var mulig. 
Det fungerer slik at du rett og slett utfører en spesiell bevegelse på den høyre stikken mens du for eksempel dribler ballen bortover, og dette resulterer i et spektakulært unnvik. 
Det er uendelig mange kombinasjoner og bevegelser du kan utføre på denne måten, noe som tilfører spillet en helt ny dimensjon. 
Det lønner seg selvsagt å øve litt på Freestyle før du kommer i gang med seriøse kamper 

Det er klart at farten i NBA Live 2003 har økt betraktelig i forhold til tidligere utgaver. 
Vi ser at utviklerne har satset på å gi spillet et mer arcade-preg, med kjappe pasninger og voldsomme dunker. 
De som ønsker seg en skikkelig simulering av basketsporten bør vente på Segas NBA 2K3  NBA Live er nemlig ren underholdning; rask, voldsom og først og fremst meget morsom. 

Spillbarhet 

NBA 
Live er ikke det vanskeligste basketspillet vi har prøvd, mye på grunn av den nevnte satsningen på action fremfor rendyrket realisme. 
De fleste spillerne med noen dagers praksis bak seg vil klare å takle de fleste situasjoner. 
Presise pasninger og skudd for tre poeng bør ikke by på problemer etter litt øvelse  men likevel er ikke spillet fritt for problemer. 
Ofte er det alt for vanskelig å forsvare din egen kurv, da motstanderne absolutt ikke vil gi fra seg ballen, uansett hvor mange ganger du trykker på riktig knapp. 
Defensiv spilling resulterer mange ganger i kaotisk trykking på alle mulige knapper, uten noe planlegging eller strategi. 

Generelt sett er likevel NBA Live 2003 meget underholdende, actionfylt og intens. 
Det er enkelt å kontrollere spillerne, og Freestyle-triksene gjør det hele enda morsommere. 
Som sagt 
 dette er ikke spillet for realismeentusiaster, men egner seg ypperlig for alle som vil ha det gøy med basketball på TV-skjermen. 

Genialt presentert 

Tradisjonen tro er NBA Live 2003 full av offisielle NBA-statistikker, med alle de riktige navnene og lagene. 
Hele spillet skal ligne mest mulig på en TV-sending, med vittige kommentarer, kameravinkler og klipping. 

Grafikken er av meget høy kvalitet, selv om spillermodellene ikke alltid ligner sine forbilder. 
Utviklerne har også lagt til ganske underholdende klipp av trenerne og hvordan de kjefter på sine spillere. 
Alle animasjonene er utrolig realistiske, ofte med små detaljer som er spesifikke for de enkelte spillerne. 
Til og med Allen Iversons tatoveringer er på plass. 

Lyden i spillet er et kapittel for seg selv. 
NBA Live 2003 inkluderer flere låter spilt inn spesielt for spillet, blant annet Get Live med Snoop Dogg og Its In the Game med Fabolous, i tillegg til noen tidligere utgitte spor som If I Could Go med Angie Martinez. 
Du kan til og med spille som flere rappere og produsenter, blant annet Busta Rhymes, Fabolous og Just Blaze. 
Musikken er flott, og gir spillet den riktige, urbane stemningen. 

Konklusjon 

Vi koste oss virkelig med NBA Live 2003, som er et eksepsjonelt godt spill å ha når man trenger en rask dose litt urealistisk, men meget underholdende basket. 
Med god spillbarhet, flott grafikk og musikk er dette spillet en vinner. 

Det er en god del måneder til vi kan ta oss en tur på Kuba for å spille litt ordentlig basket  og i mellomtiden er det dette spillet vi kommer til å slå i hjel tiden med. 
