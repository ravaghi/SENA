The return of Raga Rockers
Tilbake igjen etter noen års pause: 
Fredag kveld skapte oslobandet Raga Rockers god kveldsraga foran et entusiastisk publikum på Sjøhusene i Stavanger. 
Etter de tre første låtene — «Ingen adgang», «Drept kjendis» og «Ekspander eller dø» - var publikum langt inne i Nirvana. 

— Raga! 
Raga! 
Raga! messet gamle fans samt ungjenter og unggutter som knapt var født da det første Raga-albumet «The return of Raga Rockers» rullet ut fra vinylpressen i 1983. 
Og 46 år gamle Michael Krohn gliste fornøyd der han klamret seg til mikrofonstativet iført dressjakke og skjorte med bred halliksnipp. 
Derfra og ut gikk det bare en vei: Opp, opp, opp. 
Og det gikk fort, fort, fort. 
Mot slutten danset publikum som ville små dyr. 
Og tradisjonen tro måtte noen av de mest testosteronsprengte mannlige publikummerne tas hånd om av vaktene. 

Raga Rockers traff planken. 
Sist jeg så dem, på midten av nittitallet, framsto Krohn & Co. som dovne og utslitte rockere uten gnist og glød. 
Fredag kveld var det et gira Raga Rockers som blitzbombet et lykkelig publikum med sin kontante og energiske blanding av punk og kvass boogierock. 

For Raga har låtene: 
Energiske og kontante i det musikalske uttrykket - tro mot punken og garasjerockens primitive idealer. 
Men også sterke tekster. 
Michael Krohns tekster er effektive meldinger fra den urbane virkelighet. 
Og de er blitt sannere og bedre med årene. 

De er brutale, mørke, usentimentale og arrogante - som hovedpersonen sjøl. 
Men de er også fulle av mørk humor og skarpslipt ironi: 
«Er det ikke deilig å ha noen å hate / Er det ikke deilig å slå noen flate» er presis rocklyrikk som går ut over forfatterens egne tilbøyeligheter. 
Krohns tekster lodder det moderne urbane menneskets mørke sjeledyp, og fungerer sånn sett vel som mye som en ventil som en aggresjonsframkaller. 

Gjør ovnene klare 

Raga Rockers er fullt kjør fra begynnelse til slutt. 
Bandet beveger seg bare unntaksvis i balladeland. 
Nærmest denne intense kvelden kom Raga i halvannet minutt lange «Hun er fri» - som ble avsluttet med slengkyss fra Krohn til rødtoppen og blondinen som gynget på hver sin staute manneskulder et par meter unna scenen. 

Raga Rockers har lenge befunnet seg i retroland. 
Bandet spilte derfor ikke mange låter skrevet etter 1990. 
Men bandet synes å ha funnet seg til rette i rollen som energiske museumsbestyrere av åttitallets kontante punkrock. 

Og med siste års fornyede interesse for musikken fra dette tiåret, er det grunn til å anta at Raga Rockers vil gjøre flere konsertcomeback i årene som kommer. 

Krohns usentimentale avskjedshilsen til stavangerpublikummet denne kvelden kom i introduksjonen til «Slakt»: 
- Nå er vi kommet til veiens ende, og jeg vil bare si: 
(låten drives i gang) «Gjør ovnene klare / skru krana på fullt / Vi skal bombes tilbake / tilbake til steinalderen.» 
