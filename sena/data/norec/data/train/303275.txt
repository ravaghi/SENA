Smelter som sjokoladen på en Lollipop-is i sommersol
Både kids og voksne får sitt på ny Bieber-låt. 

LÅT: 
Blåøyd tenåringssoul med tiltalende, generasjonsoverskridende årgangspreg. 

Overtydelige ekkoer ikke bare av en purung Michael Jackson og Jackson 5, men også med en pen Smokey Robinson-ettersmak i låtskrivingen. 

En generell lettbenthet som får melodien til å blafre fint over knipserytmen. 

Mye ut av lite Samtidig får Bieber — hjulpet av r&b;/pop-veteranen Rodney Jerkins i produsentstolen — veldig mye ut av veldig lite her. 

Her er svært økonomisk bruk av basale, virkningsfulle popvirkemidler; hele fundamentet består av et gjennomgående, hektende «mmm, aha, yeah-yeah, alright»-korparti og en rytme så enkel at enhver barnehage kan gjenskape den med håndklapp på sommeravslutningen. 

Smeltende refreng 
På toppen: noen søtladne vers og et innsmigrende refreng som smelter i sola som sjokoladelaget på en Lollipop-is. 

Så enkelt, så nådeløst effektivt. 
