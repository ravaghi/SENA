Skambankt- «Hardt regn» 

Nærmer seg den fullendte formelen til å bli folkets nye rockfavoritter. 

På sin tredje plate har Skambankt vokst fra sin mer revolusjonære pønkside til å favne bredere rockuttrykk mot både stoner-sjangeren og bluesbasert groove-rock à la ZZ Top. 
Tross et brautende, gitartungt driv, er de gode melodiene aldri langt borte, noe som burde gjøre Skambankt til et sikkert festivalkort i sommer. 
Norske tekster på dialekt hjelper også, selv om Terje Vinterstøs desperasjonsfylte tekster tidvis blir litt for lite konkrete. 
Noen stor vokalist er han heller ikke, men den er effektfull og ikke minst karakteristisk i det energiske skittenrock-lydbildet som Skambankt har funnet frem til. 
«Hardt regn» bekrefter på mange måter at Skambankt er blant spydspissene vi trenger i front av en ny generasjon av personlig norsk rock på norsk. 

ANBEFALTE KJØP: 
«Vår bør», «Løgnprofitør», «Det tar tid» og «Malin». 
