Småfeministisk alvor-farse
Den herlige kjønnsmarkedskynismen fra tv-serien "Sex and the city"s dager er tilbake. 
Bare mer slitsom og mindre morsom. 

Én kvinne har bygd hele livet sitt rundt sin mann. 
En annen kvinne foretrekker å bruke menn etter behov. 
Mannen som berører dem begge er romantisk og sjarmerende. 
Og en notorisk utro bedrager. 
De to kvinnene oppdager hverandre og bedraget, og blir venner bak mannens rygg. 

Det kunne vært et seriøst kammerspill. 
Regissør Nick Cassavetes ser historien som romantisk komedie. 
Verken veldig romantisk eller komisk. 
Men underholdende er denne "jentefilmen", men sin miks av farse og feministisk alvor. 

Sexy sjokk 

Advokaten Carly (Cameron Diaz) og Mark (Nicolaj Coster-Waldau) innleder en romanse av reklamefilmsorten: romantiske turer i Central Park mellom lidenskapelige sexscener, ømme blikk mellom latterkulene. 
Sånt kan jo ikke vare. 
Og ganske riktig: 
Da Mark avlyser en viktig avtale og Carly bestemmer seg for å gi ham en hjemlig, sexy overraskelse, får hun i stedet et stort sjokk da hun oppdager at drømmemannen er gift. 

Sjokkert blir selvsagt også Kate (Leslie Mann), en masete forstadshustru som har bygd hele livet sitt rundt ektemannens penger og behov. 
Carly og Kate finner sammen i sin felles skuffelse over Mark. 
Og da det dukker opp enda en elskerinne, purunge Amber i supermodellen Kate Uptons skikkelse, danner de tre en hevnallianse for virkelig å la Mark få svi for sine løgner, utroskap og bedrageri. 

Vennskapet som oppstår mellom Carly og Kate er troverdig skildret, men det er mer uklart hva som er Ambers motivasjon for å være med på hevnlaget. 

Akkurat som i superhiten "Bridesmaids" har "The other woman" noen pinlige, ekle og ekstatisk frekke komiske øyeblikk, med og uten magetrøbbel. 
Men det er langt mellom dem. 
Og her er også mye sutring og jabbing som nesten sliter en stakkars kinogjenger ut i den første delen av filmen. 

Klassisk kvinnefelle 

Leslie Mann stjeler hver scene hun er med i, hun spiller den fortvilte og usikre Kate med en troverdig intensitet som er helt nødvendig for at filmen i det hele tatt funker. 
Og Kate har virkelig god grunn til å være fortvilet, etter å ha gått i den klassiske kvinnefellen å gjøre seg totalt avhengig av mannen på alle fronter. 
Men hvorfor SÅ jabbete, dum, klengete og naiv? 
Rollefiguren må slite lenge for å vekke vår sympati. 

Danske Nicolaj Coster-Waldau har virkelig slått seg opp i Hollywood etter Game of Thrones-suksessen. 
Han gjør en god figur som den sjarmerende og romantiske, men notorisk utro Mark, men avslører også at han ikke behersker komedie like godt. 

Flotte småroller 

Ellers gjør hip hop-stjernen Micki Minaj en herlig, liten rolle som Carlys gatesmarte sekretær. 
Og gode, gamle Don Johnson er å se i en nok en hannkattrolle som kler ham utmerket. 

The other woman" har den herlige kjønnsmarkedkynismen fra et kvinnelig synspunkt som tv-serien "Sex and the city" først innførte, men som de to "Sex and the city"-spillefilmene dessverre manglet. 
Og filmens hevnmotiv, som dessverre blir for farseaktig til slutt, er en deilig, skadefro drøm for alle verdens svindlede og forsmådde kvinner. 
