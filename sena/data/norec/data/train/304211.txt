Jazzist-jul i Istanbul
Mathias Eick i tyrkisk-iransk juleforbrødring. 

||| 
JULEALBUM: 
Den norske jazzmusikeren Mathias Eick (kjent fra blant annet Jaga Jazzist) har arrangert en juleplate for Pasha Hanjani fra Iran og Ertan Tekin fra Tyrkia, begge med tradisjonelle fløyter, og seg selv på trompet, dessuten piano, bass, vibrafon, perkusjon. 

Produsent Erik Hillestad har i sin evige jakt på eksotiske innspillingssteder lett seg fram til den bulgarske kirken i Istanbul, der de tre musikerne har spilt inn 13 mer eller mindre kjente sanger. 

Pianoet ligger i bånn, mens de tre blåserne veksler på å føre melodien eller spille duetter. 

Vakkert? 
Det er vanskelig å unngå. 

Men spennende? 
Ikke så veldig. 

Dette lyder relativt likt fra låt til låt, man savner utfordringer og kontraster musikerne imellom, eller spenning i backingen. 

Tilløp finnes, for eksempel når Eick drar til på trompeten i «Å kom, å kom, Immanuel», men det er for få slike dristige sprang. 

En type juleplate det går en viss inflasjon i. 
