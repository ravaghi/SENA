Nye Nytt på nytt:Mer gull i Gullrekka! 

Er det mulig å erstatte Jon Almaas som programleder i Nytt på nytt? 
Overraskende nok: 
Absolutt. 

Jon Almaas sa en gang at han gikk med store bukser de to første årene som programleder i Nytt på nytt for å skjule den ukontrollerte skjelvingen i knærne. 
Det skjønner jeg godt. 
Fredagskvelden på NRK1 kan nok være morsom, men den er ingen spøk. 

Nervepirrende utskiftning 

17 år, en haug med priser og seertall som nå og da bikker halvannen million. 
Juvelen i gullrekka. 
Da programlederen som unnfanget programmet ble kåret til Norges mest sexy mann og har ledet programmet siden, meldte overgang til konkurrenten, vil jeg tro det ble solgt mange vide bukser i Marienlyst-traktene. 
Men så er det ingen hvem som helst NRK har trukket opp av hatten for å overta heller. 
Ironisk nok, egentlig. 

Da Jon Almaas i sin tid ble spurt om å lede Nytt på nytt, var han nettopp det. 
Hvem som helst, altså. 
En forholdsvis erfaren produsent, riktignok, men med minimal erfaring foran kamera. 
Bård Tufte Johansen er på sin side en av Norges mest rutinerte programledere. 

Da Almaas debuterte som programleder for Nytt på nytt i 1999, var det allerede fire år siden Tufte Johansen fikk sitt store gjennombrudd med programserien Lille Lørdag, der han sammen med Harald Eia definerte humoren for en hel generasjon nordmenn. 
OK, en halv, da. 

Nesten som før 

Det er også programlederen som er den største endringen i programmet. 
Det er fortsatt nyhetsfokus, fortsatt klipp fra ukens høydepunkter, fortsatt rebusoppgaven, fortsatt Pernille Sørensen og Johan Golden og «hvem skal ut?». 
Samme vignett, samme studio. 
Og Torbjørn Røe Isaksen og Kristin Halvorsen som gjester enda en gang, som for å understreke at alle kan senke skuldrene, alt er nesten som før. 
Og det er det jo. 
Nesten. 

Det ville vært en dårlig idé å erstatte Jon Almaas med en Jon Almaas-kopi. 
Bård Tufte Johansen gjør denne rollen til sin egen. 
Og han gjør det på en imponerende måte. 
En av hans kvaliteter som komiker - og programleder - er evnen til å lytte, analysere, følge opp og svare. 
Er det et manus, og det er det nok, oppleves det ikke som det. 
Det er naturlig, kjapt, smart - og veldig morsomt. 
Og etter min mening enda morsommere enn før. 

Så Bård Tufte Johansen, Pernille Sørensen, Johan Golden, Thor Gjermund Eriksen og alle dere andre som har gruet dere til denne dagen: 
Senk skuldrene, rett ryggen, inn med magen - og på med de trangeste buksene dere har! 
