Fabelaktig flyt
Tidløse kvaliteter med gammelt preg 

Det går så mange år mellom hvert album sørlandsrapperen Salvador gir ut, at en hver gang får den samme aha— opplevelsen: 
Finnes det egentlig bedre hiphop på norsk? 
For selv om Salvador kanskje skorter litt på hitpotensiale og kommersiell sprengkraft, er det ingen som lager så slitesterk, elegant og kvalitetsbevisst hiphop her til lands. 
Solodebuten i 2000 imponerte, Darkside Of The Force-platen i 2006 fikk spellemannspris. 
«Happy Daze» er funky som få. 
Referansene til hiphopens gammelskole er mange, kanskje litt vel mange. 
Men kvalitet er tidløs, og produksjonen oser av selvtillit, kunnskaper og ferdigheter. 
Salvadors stemme er blitt enda mer moden, fått enda mer tyngde. 
Vokalen veksler elegant mellom spansk og engelsk, i sjangertro tekster med linjer og rytmer som flyter og spretter fabelaktig etter musikken. 
Dette er en norsk hiphopplate en ikke går fort lei av. 

HELGE OLSEN 

Enig med vår anmelder? 
Si din mening her. 
