Test:Bosch ART 26 Combitrim 

To forskjellige trådtyper - duger den? 

Kantklippere finnes det mange av, og også ryddesager. 
Men finnes det noen mellomting, som egner seg både til vanlig trimming og litt tøffere oppgaver? 

Vi har nylig tatt livet av vår gamle kantklipper, den tålte ikke en solid omgang med velvoksent og frodig ugrass bak garasjen. 

Dermed var det ut i butikkene for å finne en erstatning. 

Vi var inne på tanken om å kjøpe en bensindrevet kraftig sak til ugress, pluss en lettere elektrisk til enkel gresstrimming. 
Men da vi fant Bosch Combitrim bestemte vi oss for at denne skulle få en sjanse. 
Det som gjorde utslaget var den ekstra spolen med kraftig spesialtråd, som var spesielt myntet på ugress. 
Denne serien er ikke ny – at den har vært uforandret på markedet en stund er jo et tegn på at den fungerer. 

Montering 

Montering er det vel streng tatt ikke snakk om, siden det bare er snakk om å feste en eneste del på selve trimmeren, nemlig dekselet over spolen. 
Dette var greit å smekke på plass. 

De andre grepene dreide seg om å justere høyden, noe som gjøres ved å dreie på låsehylsen slik at den løsner grepet, plassere håndtaket på et passende sted på skaftet, og så stramme til hylsen igjen. 

Vinkelen på trimmerhodet kan også justeres ved å trykke på låsemekanismen med foten eller hånden, og bevege skaftet til ønsket vinkel. 

Håndtaket kan justeres etter å ha løsnet skruen en god del omdreininger. 

I bruk 

Combitrim kommer i tre forskjellige størrelser med 23, 26 og 30 cm arbeidsbredde. 
Vi valgte 26 som den gyldne middelvei. 
Det gjør den grei å bruke i bed hvor det kan være litt trangt. 
Samtidig er den stor nok til å ta for seg av ugresset. 

Selve trimmerhodet virker litt tungt i første omgang, men den totale balansen er likevel god. 
Man kan også kjøpe støttehjul hvis man ikke har styrke nok til å holde trimmeren så lenge av gangen. 

En bøyle for å holde avstand til planter og annet er også tillgjengelig ekstrautstyr. 

Den vanlige trimmertråden var kraftig og seig, og fungerte utmerket på vanlig gress og lettere ugress. 
Matemekanismen var også grei i bruk, et par trykk mot fast undelag mater ut passende trådlengde. 

Det vi var mest spent på var den ekstra tykke tråden i den andre spolen. 
Det er egentlig ingen spole, tråden er bare én lengde, som tres ned i et spor i holderen, med en metallhylse klemt fast på midten. 
Denne sørger for at tråden er sentrert og holder seg på plass. 

Denne tråden er av et helt annet kaliber enn den vanlige trimmertråden, tåler langt mer og varer mye lenger. 
Vi ryddet flere kvadratmeter med forskjellig ugress bak garasjen og langs gjerder uten å måtte bytte tråd. 

Motoren er også kraftig, selv med hardt kjør med den kraftige ugresstråden viste den ingen tegn til å slite. 

Etter bruk 

Etter bruk av trimmere får man alltid en god ansamling tørket og sammenpresset gress på undersiden av beskyttelsesdekselet. 
På Combitrim 26 er det veldig vrient å komme til over alt. 
Det er mange hulrom og kriker og kroker. 

Man kommer heller ikke til med børste, og må bruke en tynn trepinne eller lignende for å komme til. 
Man kan jo ikke spyle et elektrisk apparat med høytrykkspyler, men her hadde det vært fristende... 

Konklusjon 

Bosch ART26 Combitrim er en utmerket og allsidig gresstrimmer som også er utstyrt til å være ugresstrimmer. 
Den håndterer begge oppgaver utmerket. 

Justeringsmulighetene er gode og det er mulig å montere støttehjul for enda enklere bruk. 

Bosch ART 26 Combitrim 
