TV-anmeldelse:Lystig TV-lag med Nils og Ronny 

Det er fargerikt. 
Det er kunnskapsrikt. 
Det er detaljrikt. 
Det er underfundig. 
Det er morsomt. 
Det er igjen tid for «Walkabout» med radarparet Nils og Ronny. 
Ut på tur, og man blir alt annet enn sur. 

Iført hver sin «Nils og Ronny-mmmmdalsbunad» som de kaller det, kjørende i en 50 år gammel rosemalt Land Rover med en inkontinent geit som passasjer, legger de to ut på en rundtur i det ikke helt ufarlige Colombia. 

Selvfølgelig setter de seg selv i fokus med hele sin fremtoning. 
Men likevel blir det bare en døråpner med et stort og gledesfylt glimt i øyet. 
De spiller aldri hovedrollen selv. 

Det er noen år siden herrene Nils Wærstad og Ronny Kristoffersen gjorde «Walkabout». 
Nå er de tilbake igjen. 
Godt er det. 
I ni programmer følger vi Nils og Ronny gjennom Colombia, Gaza, England og USAs Rust Belt på jakt etter det ukjente. 

I Colombia møter de mennesker langt utenfor de offentlige kontorene. 
Her er det ingen som har en annen agenda enn å være seg selv. 
I all sin positive enkelhet. 

Naturlig og informativ 

Bare de færreste kan engelsk, men med en mikrofon og en høyttaler på taket, etterlyser Nils og Ronny de få engelskspråklige som de måtte finne på sin vei. 

Fungerer ikke det, blir det både naturlig og informativt, når gutta møter sine intervjuobjekter med ferdigskrevne spørsmål på spansk og lar praten gå. 
Det blir uformelt og som TV-seer blir jeg nesten som en passasjer i bilen. 
Dog heldigvis ikke i baksetet hvor den inkontinente geita råder grunnen. 

Verdens mest beryktede land 

Colombia er et verdens mest beryktede land. 
Det ligger under. 
Men det er også et land fullt av ufortalte historier og fargerike karakterer - og det er det som synes og tar plass i dette programmet. 

Med bunadene, bilen, geita og seg selv, får Nils og Ronny frem smil og glede, gode vibrasjoner som kommer ut gjennom TV-ruta. 
Jeg er fristet til å si at det er egentlig bare å bøye seg i hatten. 
I dette tilfellet bunadshatten. 
