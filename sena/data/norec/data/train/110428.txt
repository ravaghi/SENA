Ronnie Jacobsen «Stand Your Test In Judgement»
(MTG / Musikkoperatørene) 

Vidsynt groovearbeider. 

Det er smått ironisk at Ronnie Jacobsen uttrykker seg - helt korrekt - med frykt for bluesens fremtid og manglende utvikling i tekstheftet til sin nye plate, men samtidig låter aller best når han trår til med en herlig, sløy og høyst tradisjonell versjon av Muddy Waters' «She Moves Me». 
Men bevares, Jacobsen tenker nytt. 
Det har han gjort lenge. 
Et lite problem her er at hans gode venn og kollega, Vidar Busk, også har gjort det en stund, og «Stand Your Test In Judgement» pløyer i så henseende ikke ny mark i forhold til Busks banebrytende «Venus, Texas» (2001) - eller Ronnie Jacobsens egen, utmerkede «Adjust Your Stereo» (2004), for den saks skyld. 
Til tider trår Jacobsen litt for nær i forgjengerens fotspor (stemmelikheten er enkelte steder også forbløffende), men han skaper likevel stemningsmettede lydbilder der den dunkle hiphop-grooven er like fremtredende som bluesens repeterende rytmemønstre. 
Ronnie Jacobsens miks av modernitet og tradisjon er ikke alltid like spennende som den en gang var, men samtidig fremdeles ytterst behagelig ørefyll. 

ANBEFALTE KJØP: 
«Know My Love Will Never Die», «Down In Mississippi», «She Moves Me» og «Hollywood». 
