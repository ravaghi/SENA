Hanne Hukkelberg:«Cast Anchor EP» 

(Propeller Recordings/Sony) 

Ny kommende sterk stemme med avantgardistisk tilnærming til låtskriverfaget. 

Ikke vet jeg om dette er samme kvinne som en gang sang i doom-bandet Funeral, men Hanne Hukkelberg har i så fall definitivt slått seg på lysere toner. 

Hennes skjøre, flotte stemme bærer ekko av både Stina Nordenstam og Allison Goldfrapp. 
Mest av alt fremstår hun kanskje som en mer lavmælt variant av en annen debutant i høst, Rebekka Karijord. 
Det spiller egentlig ingen rolle, all den tid Hanne Hukkelberg (og produsent Kåre Vestrheim fra salige Locomotives) skaper et originalt, svært luftig og jazz-atmosfærisk lydbilde rundt de vakre tonegangene. 
Best av alle: 
«Ease» med komp av vinglass og flasker! 
Det er all grunn til å glede seg til Hanne Hukkelbergs platedebut. 
