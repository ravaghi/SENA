Krig i skolegården
«Easy A» er en high school-komedie med snert som er litt for smart for sitt eget beste. 

FILM: 
Olive Penderghast dikter opp en heit date ved navn George for å slippe å bli med venninna på hyttetur. 
Etterpå forteller hun venninna på jentedoen at hun har «gjort det» med George. 
Uheldigvis blir samtalen overhørt av skolens fremste «stuck-up Jesus freak», som sender ut en sms og før dagen er omme har alle fått beskjed om at Olive er ei hore. 

Olive (spilt av Emma Stone, som minner en del om Lindsey Lohan) liker oppmerksomheten, men mister snart kontroll. 
Det starter med at et annet mobbeoffer, homofile Brandon, spør om han kan «ligge» med henne for å framstå som hetero, noe som ender i et heftig liksomsamleie på fest. 
Ryktet sprer seg og snart vil alle taperne og utskuddene «ligge» med Olive for å bedre sin sosiale status. 
Som betaling får hun gavekort fra diverse butikker som kan sammenliknes med Ikea og Clas Ohlson. 

Overdose Underholdningen i «Easy A» består hovedsakelig av sviende verbale meldinger: 
«So, what's with your new look? 
It's very whore couture.» 
Alle er enten ekstremt velformulerte eller ufrivillig morsomme: 
«He's not the sharpest Christian in the bible.» 

I store deler av filmen blir det likevel et spørsmål om dosering. 
Den heseblesende smartheten bør balanseres med pustepauser der vi rekker å bli kjent med smartingene. 
Det skjer i liten grad, hvis vi bortser fra Olive. 
Derfor er ikke filmen i samme klasse som en annen high school-komedie, den moderne klassikeren «Clueless». 

Mye latter for pengene 

Problemet er at «Easy A» i for liten grad lar replikkene formes naturlig i samtalene. 
De blir i overkant litterære, utformet på forhånd og glir ikke organisk inn i situasjonene karakterene befinner seg i. 
Dette gjelder både Olives voice-over, hennes venninne Rhi og homsevenn Brandon. 
Olives foreldre, spilt av eminente Stanley Tucci og Patricia Clarkson, blir også leverandører av dialoger som passer bedre i en halvtimes sitcom. 

Men la det være sagt, «Easy A» gir mye latter for pengene og får en sterk firer. 
Humoren oppstår ikke minst fordi filmen har et alvor i bunn som handler om seksualmoral, hykleri og beinhard kamp om status i skolegården. 
