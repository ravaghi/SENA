Kingston SSDnow V200
Rimelige SSD strømmer på, Kingston med ny generasjon, vi har testet. 

Det har blitt fart på innføringen av SSD etter hvert, stadig flere produsenter tilbyr dette i ferdige PCer og oppgraderingsmulighetene er mange. 
Som vi og alle andre har skrevet i lang tid - en SSD gjør PC-en din kjappere enn da den var ny, nesten uansett. 

Flere produsenter tilbyr pakkeløsninger, som inneholder selve SSD-enheten pluss tilbehøret du trenger for å oppgradere eller bytte ut den gamle roterende harddisken. 
Det dreier seg om braketter og skruer til å feste 2,5-tommers SSD-en i en 3,5-tommers brønn, kabler og programvare for å overføre dataene, til og med et kabinett til den gamle disken og skrutrekker til å montere det hele. 

Kingston leverer flere slike varianter, vi har testet forgjengeren til den vi tester her, og tidligere testet vi en løsning i den øvre prisklassen som gjorde et svært godt inntrykk. 

SSDnow V200 

Denne serien kommer i tre utgaver: 64/128/256 GB. 256 GB utgaven er 9,5mm høy. 

De to minste er bare 7mm høye. 
For å unngå at de blir liggende og skrangle i din bærbare kommer det med en slags pakning med dobbeltsidig tape, som du kan feste på SSD-en. 
Da blir de 9,5mm høye. 

Listeprisene begynner på 926 kroner for den 64GB uten oppgraderingspakke, og slutter på 3 512 kroner for 256 GB og full oppgraderingspakke. 

Vi har testet 128 GB utaven med full oppgraderingspakke. 
Denne inneholder SSD, braketter og skruer, eksternt kabinett til 2,5" enheter, kabler for data og strøm pluss 2 optiske plater med veiledning på DVD og programvare for kloning/overføring på den andre. 
Listeprisen på denne er 1 612 kroner. 

Prisene i nettbutikkene vil ligge lavere enn disse. 

Ytelse 

Første utgave SSDnow V100 hadde ikke imponerende ytelse på testbenken, men vi har brukt den i vår MacBook Pro med svært gode erfaringer. 
Den starter opp på 18 sekunder og leser inn programmer og data lynrasket. 
En enorm forbedring både sammenlignet med originaldisken og hybrid-disken vi tidligere hadde som systemdisk og nå brukes som lagringsdisk i stedet for DVD-brenneren. 

Testingen av SSDnow V200 var blandet. 
Den er klart raskere enn forgjengeren V100 på lesing, men måleresultatene for skriveytelsen var forvirrende. 
Vi testet på to forskjellige plattformer (både Intel Core i7 og AMD Bulldozer) med samme sprikende resultater. 

Det rare var at ytelsen var så varierende. 
I ATTO var skriveytelsen ekstremt god, men det stemmer ikke med andre målinger. 

I AS SSD fikk vi resultater som viste mer fornuftige tall, spesielt når vi sammenligner med forgjengeren V100, her er Score omtrent doblet. 

Leseytelsen i HDTach var langt lavere enn i andre programmer. 

I vårt eget tesprogram viste deg seg at skriveytelsen var svært ujevn på forskjellige område på SSD-en. 

Med vanlig filkopiering i Windows brukte vi i rett over 17 sekunder på å kopiere 1,8 GB til Kingston SSDnow V200 fra en OCZ Revo Drive 2. 
Andre veien tok bare 5 sekunder. 
Det tyder på at skrivehastigheten målt med ATTO er helt på bærtur, mens de andre målingene virker mer fornuftige. 

Konklusjon 

Vi er litt usikre på denne SSDen. 
Den har helt ok leseytelse, men skriveytelsen er ikke så god og jevn som forventet. 
Dette kan skyldes mange ting, vi skal sjekke nærmere med Kingston og teste flere eksemplarer. 

En annen ting er at mange SSD-enheter og pakkeløsninger nå markedsføres som lavpris, selv om det bare er en prisforskjell på noen få hundrelapper mellom de aller raskeste og de nye "rimelige". 

Men pakkeløsningen totalt sett er ikke noe dårligere enn forgjengeren fra Kingston. 
Selv om vi nok hadde siklet med på HyperX hvis vi skulle valgt en løsning fra Kingston. 
