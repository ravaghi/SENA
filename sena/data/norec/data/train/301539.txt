Drømmer du deg tilbake til den gangen popen var myk
Britisk-pakistanske Rumer oppfyller drømmen med albumet «Seasons Of My Soul». 

ALBUM: 
Ryktene har nærmest løpt foran Rumer, som er årets første hype her hjemme — etter gode anmeldelser i Storbritannia og tv-opptreden foran millioner i Jools Hollands årlige «Hootenanny»-show på BBC nyttårsaften. 
Hun har fått overstrømmende kritikker i flere norske aviser både før og etter jul, sjøl om hun først i disse dager lanseres på det norske markedet. 
Har vi her «årets Melody Gardot»? 

Født i Pakistan Bakgrunnen til Sarah Joyce (31) er vel så interessant som debutalbumet hennes. 
Hun er født i Pakistan, moren var britisk og faren var familiens pakistanske kokk. 
Sjøl fikk hun ikke vite om sitt egentlige opphav før hun var 11 år gammel. 
Sarah flyttet som ung jente til England med moren, som døde da hun var 24 år. 
To år seinere hadde hun et sammenbrudd. 

Ukjent 
Hun var riktignok med i indie/folk-gruppa La Honda under navnet Sarah Prentice for ti år siden, men for et år siden var hun fortsatt totalt ukjent. 
Nå er hun nominert til to Brit Awards og får skryt av artister som Elton John og Burt Bacharach. 
Ikke så rart, kanskje, siden hun høres ut som om hun kunne sklidd rett inn og sunget sangene til hitmaskinen Bacharach og Hal David på 60-tallet. 
Vi snakker om smektende, orkestrert softpop som låner fra både jazz og soul - med ditto kor og strykere, ispedd sarte munnspilltoner. 
Bacharach inviterte like godt Rumer til California etter å ha hørt henne, og endte opp med å komponere flere låter til henne. 

The Carpenters 
En annen du tenker på umiddelbart når du hører Rumer er avdøde Karen Carpenter, og det gjelder både frasering, stemmelikhet og arrangementsteknisk. 
Det låter til tider skremmende likt, og i særdeleshet i de tre første låtene, «Am I Forgiven?», «Come To Me High» og «Slow» — der blåserne i tillegg er som tatt ut av en klassisk Bacharach-komposisjon. 
«Seasons Of My Soul» har også klare likhetstrekk med Shelby Lynnes album «Just A Little Lovin'» (2008), en hyllest til den britiske souldronninga Dusty Springfield — for øvrig med to låter signert Bacharach/David. 
Oppskriften er den samme, men Lynnes arrangementer og vokal er mer variert. 
En fjerde sammenlikning kan være gruppa Bread, også fordi vokalist og låtskriver David Gates har levert låten «Goodbye Girl». 

Varmt og innbydende «Seasons Of My Soul» er et lavmælt, varmt, innbydende og innsmigrende album, men jeg kunne tenkt meg en noe større variasjon i arrangementene. 
Utgaven du kan høre på streamingtjenesten Wimp inneholder for øvrig tre bonuslåter, «Alfie» (fra «Rumer Sings Bacharach For Christmas»), «It Might Be You» og klassikeren «The Moon's A Harsh Mistress» (fra «Slow EP»). 
Interessant nok er disse tre bonuslåtene også de aller beste på albumet ved siden av kattemyke «Slow» og opptempo-åpningen «Am I Forgiven?» - først og fremst fordi Joyce her varierer stemmebruken mer. 
