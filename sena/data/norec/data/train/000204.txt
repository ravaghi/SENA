Better Call Saul S01 E01-E02
Munnrapp, velbygd og vellykket spin-off fra Breaking Bad. 

Better Call Saul er en forhistorie til den prisvinnende krimserien Breaking Bad. 

Her blir vi kjent med historien til den sleipe og smått komiske kjøpesenteradvokaten Saul Goodman (Bob Odenkirk), eller Jimmy McGill – som han het, før han ble hvitvasker og fikser for narkodealere. 

Med teft for knallgod dialog, en meget velkomponert rolleliste og de samme tettpakkede plottene som i opphavsserien, lover dette til å bli en avhengighetsskapende serie med typer en kan investere mye tid og følelser i. 

Og joda, Better Call Saul er nok en serie om en hvit middelaldrende mann med problemer. 
Men der Walter White i Breaking Bad tok bevisste valg på sin vei til gangsterlivet, virker Jimmy ”Saul Goodman” McGill å være en hjelpesløs fange av sine omgivelser. 

Og jeg er spent på hvordan det blir med sympatien for Jimmy, når jeg nå skal følge en antihelt som ikke opplagt oppsøker faenskapen på egenhånd. 

Prøver på god, blir bad 

Vår mann er altså Jimmy McGill. 
En rufsete og tidvis gatesmart advokat i Albuquerque, New Mexico. 
Han drømmer om store ting, men må ta på seg minstelønnoppdrag som offentlig forsvarer for å få økonomien til å gå rundt. 

Han har venner han vil hjelpe, sleske fiender han vil ta innersvingen på og en rettferdighetssans som tillater det meste, så lenge det er praktisk og for en god sak. 

I am a lawyer, not a criminal.Jimmy/Saul 

Og det er i det spennet Better Call Saul fungerer så bra. 
Jimmy har et godt hjerte, men er utrustet med en kynisk evne til å gripe mulighetene rundt seg. 
Og det er når veivalgene stadig ender opp i gråsone-krysset at konsekvensene begynner å spinne ut av kontroll. 

Serien er særdeles god til å etablere forventninger og vise oss hvordan verden fungerer, for så å dytte litt på flisa og vise hva som skjer hvis du bare er litt uheldig med omstendighetene. 
Og når en nerveslitt advokat i dårlig dress og en 300 200 dollars bruktbil møter liten tue, da er det mye som kan velte. 

Står støtt på egenhånd 

De som har sett Breaking Bad vet hvor det bærer med Saul, og jeg kjenner at det irriterer litt at en så lovende antihelt ikke skal få vokse fritt. 
Men den kunnskapen ødelegger ikke gleden ved å se advokaten vår utvikle seg. 

Det er så mange lag av moralske kvaler, slu natur, lojalitet og godhet i Jimmy/Saul, at det skal bli veldig interessant å se akkurat hvilke valg og hvilke konsekvenser som vil føre advokaten inn til det lille kjøpesenterkontoret vi kjenner han fra. 

Money is not beside the point. 
Money is the point.Jimmy 

Bob Odenkirk er aldeles fremragende i hovedrollen. 
Fra den sjarmerende munnrappheten, via den farlige usselheten, til de større øyeblikkene hvor sansen for omsorg og rettskaffenhet bobler fram – dette er en rolle han mestrer alle aspektene av. 

Som Jimmy McGill har Odenkirk fått en hel serie å boltre seg i, og den erfarne serie-skuespilleren har alt som trengs i skapet sitt! 
Det lukter en prisvinnende prestasjon! 

Tar med seg det beste fra forrige runde 

Det vil glede mange Breaking Bad-fans at også andre kjente fjes fra opphavsserien dukker opp. 
Både i vante og uvante posisjoner. 
Og selv om de to seriene skiller lag i både tone og tematikk, så er det godt å se at mye av Breaking Bad sine komplekse spenningskurver og effektive fortellerstil er ivaretatt. 

Better Call Saul kan ta seg veldig god tid i dialoger og figuroppbygging, men så kan serien plutselig eksplodere i en skjønn dans av kjapp historiefortelling. 
Det brukes kun noen minutter på å gjøre rettshuset i Albuquerque til et sted som vi kjenner både hver krok og hver funksjon av. 
Fra kaffemaskinens uvaner til hvordan straffeutmåling kan gjøres på herretoalettet. 
Det er sparsom og utrolig god TV - rett og slett en fryd å se på! 

I tillegg til en suveren antihelt, byr Better Call Saul på et solfylt stykke erketypisk americana, mange velplasserte gullreplikker og en rik fauna av interessante kriminelle. 
Veien fra Jimmy McGill til Saul Goodman har noen lovende tragediekvaliteter ved seg, og dette ser ut til å bli en kul serie å følge. 

Better Call Saul har premiere på Netflix mandag 9. februar. 

Fortell oss hva du synes om serien i kommentarfeltet nedenfor. 
