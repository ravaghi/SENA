Fantasieggande og fascinerande barnebok
Forlaget burde ha tatt kostnadene med å trykke boka til Nina Bay frå Evje i minst A-4-format. 

«Eksplodera og heksefesten» er den 5. boka om den vesle heksa. 
Namnet er ikkje tilfeldig, ho er litt av ein hissigpropp, men ikkje større enn ein sommarfugl. 

Første laurdagen i september steller Eksplodera til stor fest. 
At det blir mørkare i skogen må feirast. 
Festen har eit høgdepunkt, konserten til det syngande sivet. 
Dersom konserten lykkast, får Eksplodera ein eksklusiv billett av domaren, Buldrehuldra, til det store haustmøtet til heksene på Bloksberg. 
Draken er også invitert, sjølv om han året før øydela festen med latteren sin. 
Men, Eksplodera har ein plan… 

Eg har lese denne fascinerande barneboka (frå 3-4 år og oppover) med knapt 70 sider tekst/teikningar tre gonger. 
Første gongen eg las boka følte eg at ho var litt overflatisk. 
Den andre og tredje gjennomlesinga endra inntrykket ettertrykkeleg. 

«Eksplodera og heksefesten» er ei av dei bøkene som må lesast fleire gonger. 
Det er i seg sjølv eit kvalitetsteikn. 
Forteljinga er enkel og spennande nok til at barna blir rivne med. 
Forfattaren, som er frå Evje, morar seg sjølv og ungane med å skape nyord. 

Ho har baka kaker til festen, og så kjem det: 
«Noen av dem (kakene) er pyntet med sjokoladehatter. 
Flere har havrekremfontener og små karamellvulkaner». 

Illustrasjonane til Jonas A. Larsen er også tilsynelatande enkle, men då eg las boka på nytt, oppdaga eg nok eit kvalitetsteikn. 
Larsen utdjupar teksten, små og større detaljar ikkje berre fortel det teksten fortel, men utvidar og tolkar innhaldet. 
Sagt på ein annan måte, fargeteikningane tilfører teksten noko viktig som – etter mi meining – gjer at tekst og illustrasjonar forbetrar kvarandre. 

Til slutt, eg synst det er rart at forlaget ikkje oppdaga kor godt eit stykke arbeid dei fekk i hendene. 
Boka hadde blitt endå betre om ho hadde blitt produsert i – minst – A-4-format. 
I eit betydeleg større format, ville denne bokmeldaren ha trilla ein seksar på terningen. 
