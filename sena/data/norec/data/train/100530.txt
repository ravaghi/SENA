Sprudlende grøss
Regi: 
Ole Bornedal. 
Genre: 
Familiefilm/grøsser. 
Dansk, 11 års aldersgrense. 

MED: 
Paprika Steen, Jonas Wandschneider, Ulrich Thomsen, Sonja Richter. 

Fantasirik, skummel og veldig dansk familieskrekk. 
HANDLER OM: 
Klasse 6B får ny vikar. 
Hun er skremmende intelligent og ondskapsfull, og elevene fatter snart mistanke om at hun ikke er av denne verden. 
Sentralt står Carl, som i tillegg til å måtte bekjempe vikaren har mistet moren sin, og som forsøker å takle tapet sammen med sin keitete far. 

DOM: 
Det er sjelden sjangerbeskrivelsen lyder «familiefilm/grøsser». 
I denne filmen fra mannen bak «Nattevakten» er det i tillegg elementer av science fiction og thriller, og en dose mellommenneskelig drama. 
Dansk barne- og ungdomsunderholdning er nå engang hakket hvassere enn norsk, og her settes alt inn for å skremme vannet av podene. 

Det bygges opp en panisk stemning i klasse 6B, idet de blir stadig mer klar over at vikaren har onde hensikter. 
De fleste husker hvor spennende det var å samles mot den slemme vikaren, og barnas samspill her er en underholdende affære. 
Som seg hør og bør er de voksne godtroende naut, mens barna redder dagen. 

Den prisbelønte «Vikaren» er visuelt stilig og overlesset med effekter. 
Historien er utført med en fandenivoldsk lekenhet som gjør dette til en forfriskende opplevelse. 
Her sprudler det av fantasirikdom, og filmen er krydret med detaljer i vittige biroller - i tillegg til at Paprika Steen som den mystiske vikaren er frydefullt skummel. 
Det er sarkastisk dialog og svart humor, og balanse mellom komiske og skremmende elementer. 
Men de sarteste små bør spares for «Vikaren», her er det både blod og tentakler, og en dirrende, illevarslende stemning hele veien. 
