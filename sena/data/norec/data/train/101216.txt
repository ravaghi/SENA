TV-anmeldelse «Lilyhammer»:Full av elleville påfunn 

«Lilyhammer» er serien hvor det utrolige blir det trolige. 
Det er egentlig bare å vente seg det man egentlig ikke venter seg. 
Slik er det denne gangen også. 

Norsk dramaserie i åtte deler. 
Premiere 

NRK1 onsdager kl. 21.30. 

Med: 
Steven van Zandt, Trond Fausa Aurvåg, Fridtjov Såheim, Steinar Sagen, Robert Skjærstad med flere. 

Selvfølgelig er det ikke et bergmansk drama, ikke er det BBC-krim – eller en underfundig humoristisk serie, for den saks skyld. 
Men det er «Lilyhammer» – og liker du «Lilyhammer», skal det mye til at du ikke liker den nye sesongen. 

Karakterene er lette å kjenne igjen. 
De er veldig de samme og Steven van Zandt, Trond Fausa Aurvåg, Fridtjov Såheim, Steinar Sagen, Robert Skjærstad og alle de andre vi har møtt tidligere, spiller på mye av det samme som de har gjort tidligere. 
Dypere sett blir det vanskelig å påstå at det har vært den store utviklingen av karakterene. 
Her har man åpenbart tenkt, «why change a winning team». 

Dette er TV, dette er underholdning og det fungerer godt 

Men det er helt greit. 
Dette er TV, dette er underholdning og det fungerer godt som det. 
Jeg er en av dem som har gledet meg til årets sesong – og jeg ble ikke skuffet etter å ha sett de første fire episodene. 
Jeg ler, jeg hygger meg – og tenker at ja, dette fungerer godt. 
Dette er et pustehull, et smilehull som vi stort sett bare har godt av. 

For noen minus er det. 
Det er mer vold, den er midt i alle de underliggende morsomhetene, unødvendig brutal. 
Scener som blir litt vel vågale. 
Det er replikker hvor antydningens kunst ikke er så godt ivaretatt. 
Slik sett er nok serien blitt mer internasjonalisert – handlingen er ikke lenger bare fra det norske innlandet og vi havner fort i Brasil og Rio, hvor man skulle tro at det ikke er like lett for Frank å ordne opp. 
Men jeg avslører neppe for mye når jeg sier at han klarer brasene denne gangen også. 

Lillehammer er fortsatt en sentral del av «Lilyhammer» 

Han har mange tråder å passe på, den godeste Steven Van Zandt. 
Han har helt åpenbart hatt mer enn en hånd på rattet i denne nye sesongen. 
Men samtidig holder han godt fast i det norske. 
Lillehammer er fortsatt en sentral del av «Lilyhammer». 

Ikke har han glemt utgangspunktet heller. 
Det var i Norge, i Lillehammer Frank fikk en ny start – selv om ikke alle snarveiene den tidligere mafiabossen har tatt har vært like ærefulle. 
Men samtidig er han jo også i det godes tjeneste. 
Han er sine venners venn. 
På sin måte tar han seg av store og små og serien byr da også på varme scener som kanskje faller enda mer naturlig inn i handlingen enn brutale mafiametoder. 
