Snegler på speed
Fartsfylt og underholdende popcornfilm 

«Turbo» synes spesialdesignet for å hekte ungene på filmer à la «Fast & Furious». 
Den låner estetikk og ideer derfra, men gjør altså noe så originalt som å putte snegler i hovedrollene. 

I sentrum står hagesneglen Theo. 
Fartsgal som han er, drømmer han om å bli racerkjører. 
Så vil omstendighetene at han utsettes for store mengder nitratoksid og blir superrask. 
Det kommer godt med da han og broren fanges opp av Tito, en tacoselger med snegleløp som hobby. 

«Turbo» inngår i samme animerte tradisjon som «Biler» og den kommende «Fly»; altså masseprodusert høyhastighetsunderholdning for barn. 

Innenfor dette formatet, og bak et ganske glatt, visuelt uttrykk, finner vi en fantasirik og oppfinnsom film, full av energisk musikk og fargerike skikkelser. 
Selv om tempoet er høyt, veksles det fint mellom action og mer rolige partier. 
Filmen oppleves derfor mindre masete enn mange andre av sorten. 
Noen referanser går nok norske unger hus forbi, uten at det gjør noe for helheten. 
Men et fenomen vil de sikkert kjenne igjen: parallellen til Ylvis-farsotten «The Fox», her i form av «That snail is fast». 

Gledelig nok er flere biroller dubbet på andre dialekter enn østlandsk, noe som bidrar til filmens livlige sjarm. 
Blant stemmegiverne finner vi Jan Gunnar Røise, Anders Hoff, Calle Hellevang-Larsen og Øyvind Rafto fra Raske Menn, Vinni, Janne Formoe og Henriette Steenstrup. 
