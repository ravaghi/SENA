Filmanmeldelse:Glanset middelmådighet 

Glanset, «sexy» detektime med dårlig utkomme. 

USA/Belgia. 
Regi: 
Erik Van Looy. 
15 år. 
MED: 
Wentworth Miller, James Marsden, Karl Urban, Eric Stonestreet, Matthias Schoenaerts. 

Fem søkkrike gutter i den – akk – så vanskelige noen-og-30-års-alderen, finner den perfekte arena for litt prustende ekstravagansa: 
En smakfull leilighet for bare dem. 
Og dyre damer og dyr whiskey og sånt som trette menn med behov for spenning selvfølgelig kan ha behov for å holde luksuriøst hemmelig. 
Problemer oppstår i grunnen ikke før en steindød, naken og håndjernlenket blondine ligger i senga. 

Det blir en lag-på-lag-historie, der den ene hemmeligheten etter den andre avsløres. 
Alt mens mennenes desperasjon stiger i takt med mulige sjelekvaler. 
Og finurlige forklaringer antydes. 

Mulig dette høres spennende ut. 
Men filmen har noen uhorvelig trivielle problemer: 
Ikke en eneste av disse mennene er interessante. 
Forsøk på smartness blir tekniske trivialiteter. 
Altfor mange blindspor gjør fremdriften uinteressant. 
Utpensling av sjelesmerte, som til syvende og sist blir et poeng her, er ufattelig klisjémessig fremstilt. 

Vel: 
Damene er enten hevngjerrige hustruer eller lekre fristerinner. 
Hjelper det? 

Nei. 
Dette er rett og slett påkostede, kleine greier! 

JON SELÅS 
