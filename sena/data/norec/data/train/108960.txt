Filmanmeldelse:Wild 

Hvor langt må man gå for å korrigere livet? 
Ca 170 mil, skal vi tro «Wild». 

«WILD» USA. 
Regi: 
Jean-Marc Vallée. 
11 år. 
MED: Reese Witherspoon, Laura Dern, Gaby Hoffmann, Thomas Sadoski, Keene McRae, Michiel Huisman, W. Earl Brown. 

Livet har gått helt i stå for Cheryl. 
Etter en vanskelig oppvekst, dør moren bare 45 år gammel. 
I sorgens ubefestede etterslep kaster hun seg ut i et særdeles destruktivt liv med rus og sex. 
Alt går til helvete, inkludert ekteskapet. 
I et siste desperat forsøk på å rette opp saker og ting, legger hun ut på en tre måneders, 170 mils vandring langs USAs vestkyst. 

Filmen er basert på en selvbiografi, er manusbelagt av forfatteren Nick Hornby og regissert av Jean-Marc Vallée, som sist leverte Oscar-nominerte «Dallas Buyers Club». 
Dugende folk, som har to råsterke damer til å omsette materialet i levende bilder: Reese Witherspoon i hovedrollen, Laura Dern i birollen som moren. 

Det er blitt en meget god film ut av det. 
Hvilket faktisk ikke er videre selvsagt: 
Selve turen er filmens rammeverk. 
Det kunne blitt langt og kjedelig. 
De dramatiske innstikkene, er Cheryls minner om sitt tidligere liv. 
Fordi disse minnebitene er langt mer dramatiske enn vandringen, kunne de overskygget filmens samlede uttrykk. 
Det er uhyre komplisert å finne balansen i en sånn lappverks-teknikk. 
Men det går fint; den storslagne naturen, ruslivets misere, den nagende ensomheten, den alt for trangbodde travelheten, sys sømløst sammen. 
Særlig imponerende er den kontrollen som utvises følelsesmessig; man er aldri i tvil om at det kun er én historie dette egentlig handler om: 
Cheryls steinete sti tilbake til sitt eget liv. 

Både Witherspoon og Dern ble da også Oscar-nominerte for sine tolkninger. 
De er knallgode, begge to. 
Witherspoons ektefølte desperasjon vitner om en rolleprestasjon så langt unna «lovlig Blond»-imaget det vel er mulig å komme. 
Og Derns livsbejaende holdning og glede i en tilværelse som tross alt har lite å by på, levendegjør sterkt den sorgen som tynger ned Cheryl: 
Prisen for å være elske høyt og betingelsesløs, kan være det ustyrlige, nattsvarte savn nå den elskende er borte. 

For publikum er det lettere: 
Begi deg på vandring mot nærmeste kino! 

JON SELÅS 
