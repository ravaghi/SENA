Sarah McLachlan:«Afterglow» 

(BMG) 

Lekkert og bunnsolid fra kanadisk storselger. 

Kanadiske Sarah McLachlan har i løpet av sin 16 år lange karriere hatt en besynderlig utvikling: 
Jo mer populær, jo bedre er albumene hennes blitt. 
I dag er hun selve dronningen av melankolsk og atmosfærisk visepop. 

Det er vel egentlig ikke så fryktelig mye å si om «Afterglow», rent bortsett fra at vi snakker om et forbasket lekkert, tiltalende og vakkert album. 

Alt er velbalansert, lytefritt og usedvanlig melodiøst. 
Sarah McLachlan synger innsmigrende og følsomt i tillegg til å være en dyktig låtskriver. 

Problemet er at det hele blir alt for perfekt og litt for friksjonsfritt i det lange løp. 
Samtidig er det vanskelig å ikke la seg imponere av denne dama, som klarer å selge millioner uten å selge sjela. 

ESPEN A. HANSEN 
