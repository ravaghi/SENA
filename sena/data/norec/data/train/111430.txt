Beady Belle:«At Welding Bridge» 

(Jazzland / Universal) 

Melodisk gullgruve. 

Beady Belle har en sjelden evne til å skape engasjerende, melodisk pop som når dypt inn. 
Beate Lech, Marius Reksjø og Erik Holm er gudbenådede melodikere, som gir oss låter vi vil høre igjen og igjen. 

På sitt femte album krysser bandet lavmælte jazzreferanser med sørstatsimpulser, country og urban soul. 
Groovene er finslepne og delikate. 
Lydbildet er gjennomtenkt til minste detalj, stemningsskapende og filmatisk. 

Lechs fyldige stemme er naturlig midtpunkt uten at bandet kommer i bakgrunnen. 
Jørn Øien og David Wallumrøds effektive tangentspill kommenteres presist av Geir Sundstøls gitar. 
Og i dypet ulmer Lars Horntveths luftige bassklarinett. 

Musikkens billedskapende kvaliteter forsterkes endog i omslaget, av Tom Sandbergs fotografier. 

BESTE LÅT: 
«The Storm» 

CARL PETTER OPSAHL 
