Samsung TS-H552
16X 
DVD-brennere er i teorien helt i grenseland for hva som er mulig når det gjelder hastighet og presisjon. 
Men det er et stykke fram til vi nærmer oss dette i praksis. 

Spesifikasjonene for Samsing TS-H552 er imponerende, med støtte for 16X for DVD+R, 12X for DVD-R, 4X for DVD+/-RW og 2,4X for DVD+R DL - og 40X for CD. 

LES OGSÅ: 

Rotasjonshastigheten for 16X DVD og 40X 
CD er den samme, ca 9500 o/min, men dataraten er svært forskjellig på grunn av tettheten på mediet. 
På en DVD kommer vi opp i 21 600 KB/sek, mens en CD bare håndterer 6 000 KB/sek. 
Det krever helt andre egenskaper både hos elektronikken, laseren og for selve materialet i platen. 

Men dette er teori, hvordan fungerte den i praksis? 

Installasjon 

Tilsynelatende fungerte alt greit, men ytelsen var langt under det forventede. 
Etter en liten sjekk ble det klart at årsaken var at brenneren opererte i PIO-modus i stedet for Ultra DMA. 
Dette var det ikke mulig å endre, og vi sjekket ved å installere den i flere forskjellige test PCer. 
Da sjekket vi om det var ny firmware tilgjengelig på Samsungs nettsted. 
Det var det, og etter en svært brukervennlig nedlastning og installasjon ville brenneren operere i et fornuftig modus. 

Programvaren som følger med er Pinnacle Instant CD/DVD som er et rent brenneprogram. 
Det følger ikke med noe videoredigeringsprogram i retail-pakken, som vi testet. 

Ytelse 

16X plater er ikke akkurat tilgjengelig i dagligvarebutikkene, det raskeste som er greit tilgjengelig er 12x DVD+R og 8X DVD-R. 
Vi bruker Verbatim plater til all DVD- testing. 

Med 12X DVD+R fra Verbatim klarte Samsung TS-H552 2 GB på 4 min 24 sek, og 4 GB på 7 min 41 sek. 
Dette er samme ytelse som med 8x plater - den ville ikke brenne disse platene på mer enn 8x. 

Vi hadde ett eksemplar av Plextor 8X (som fungerer som 12X på flere brennere) tilgjengelig, og dette ville Samsung-brenneren gjerne brenne på 12X. 
Resultatet ble da 6 minutter og 52 sekunder på 4 GB. 

Til sammenligning klarte BenQ DW1600A å brenne 2 GB på 3:40 og 4 GB på 5:43. 

4 GB på DVD-R ble unnagjort på 7:51 og 2 GB på 4:25. 

2 GB DVD+RW tok 6:43 

2 x 4 000 MB på Dual Layer tok 43 minutter og 12 sekunder i 2,4X. 

Brenning av CD tok 2:40 som er ny rekord! 

Men ripping av CD var katastrofe. 
Her ville den ikke over 4,6X uansett hvilket program som ble brukt, eller hvilken PC den var installert i. 
Resultatet ble spektakulært dårlig, vi må tilbake til første halvdel av 90-tallet for å matche tiden på 18 minutter og 28 sekunder. 
BenQ-brenneren DW1600A, som har rekorden, rippet på 2:31. 

Konklusjon 

Det kan virke som om denne brenneren ikke er helt ferdig, og at det må enda en ny firmware-oppdatering til før alle brikkene faller på plass. 

Den er for kresen på plater, og rippingen holder ikke mål. 

Vanlig lesing av data fungerte utmerket. 
