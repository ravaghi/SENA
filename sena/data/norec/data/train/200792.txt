Spider Man 2
Filmen går igjen sin seiersgang i kinoene, og vi koser oss samtidig med det overraskende solide spillet. 
Sjelden har det vært så moro å være edderkopp, men noen klassiker er det ikke. 

For to år siden kom den første Spider Man-fimen til kinoene, og sammen med filmen kom det et spill som ikke nødvendigvis var revolusjonerende, men likevel hevet seg over de aller fleste filmbaserte titler. 
Activision sitter fortsatt på lisensen, og lanserer naturlig nok et spill i år også, samtidig med at Spidey returnerer til kinosalene med et nytt eventyr. 
Men er Spider Man 2 et billig, raskt utviklet spill, kun laget for å tjene noen ekstra kroner? 
Heldigvis ikke! 

LES OGSÅ: 

Utviklerne i Treyarch har faktisk heller ikke bare kopiert det forrige spillet i serien og gitt oss mer av det samme 
 dette er et helt nytt eventyr med nye elementer. 

New York for dine føtter 

Vi skal ikke legge skjul på at den letteste måten å beskrive Spider Man 2 på er Grand Theft Auto med superhelter (og skurker). 
Strukturen er nemlig veldig lik, og utviklerne er helt klart inspirert av Rockstars mesterverk. 

Spider Man 2 har nemlig den samme, åpne konstruksjonen GTA er kjent for. 
Hele New York er tilgjengelig fra første stund, og du kan svinge fra skyskraper til skyskraper uten begrensninger. 
Det er en hovedhistorie i spillet, med oppdrag du må utføre for å komme videre, men du kan til enhver tid påta deg sideoppdrag som gir deg ekstrapoeng. 
I tillegg er det hundrevis av hemmeligheter, skatter og andre objekter du kan finne, triks du kan utføre og andre ting å finne på. 
Utførte oppdrag gir deg heltepoeng, som igjen kan brukes for å oppgradere dine ferdigheter og lære deg nye triks. 

I beste GTA-stil får du også detaljerte statistikker over alt du har gjort, hemmeligheter du har funnet, triks du har utført eller hvor mye spindelvev du har brukt. 
Kanskje ikke alltid like nyttig, men morsomt. 

Hovedhistorien følger filmen til en viss grad, i og med at du kjemper mot Doctor Octopus. 
Men for å gjøre det hele mer spennende, møter du også flere superskurker fra Spider Mans univers, og disse stiller gledelig opp som bosser. 
Kampene mot disse kan være krevende, men er samtidig varierte, kreative og underholdende. 

Slåssing er nøkkelen 

Når du ikke slåss mot superskurker, må du håndtere vanlige gatekriminelle, og disse er naturligvis langt fra så sterke, men det er gjerne mange av dem. 
Kampsystemet i Spider 
Man er enkelt, men samtidig fleksibelt. 
Du bruker kun én knapp til å utføre slag, men slagene kan kombineres med hopp, du kan ta løpefart, og viktigst av alt, du kan bruke spindelvevet ditt til å binde motstanderne fast, ta våpenet fra dem eller feste dem til en lyktestolpe! 
Kampferdighetene kan oppgraderes etter hvert, og du lærer deg nye kombinasjoner og måter å bruke vevet på. 
Mens du slåss, kan du også bruke en slags bullet time-modus for å unngå angrep. 

Sideoppdragene, som er frivillige, får du ved å snakke med folk på gaten. 
Disse er dessverre ganske repetitive, da de stort sett handler om å redde folk fra å falle fra bygninger, banke noen ranere, jakte på stjålne biler eller hente ut folk fra synkende båter. 
Vår anbefaling er å spre disse tilleggsoppdragene utover i spillet, slik at det ikke blir for kjedelig. 

Frihet 

Men det aller kuleste er selvsagt å svinge fra bygning til bygning. 
Spindelvevmekanikken er helt fantastisk i dette spillet, og følger fysikkens lover på en imponerende måte. 
Du kan feste vevet ditt til de fleste objekter, og med noe trening kan du bevege deg rundt i byen i forbløffende fart. 
For å mestre det, må du klare å kombinere hopping og svinging 
 det gjelder å slippe vevet på riktig tidspunkt, fly gjennom luften i høy fart og feste et nytt vev tidsnok. 
Dette blir essensielt utover i spillet, da mange oppdrag er tidsbegrensede og krever at du kan bevege deg effektivt. 

Som sagt foregår spillet i New York, og omtrent hele Manhattan er din lekeplass. 
Du kan fritt bevege deg rundt hele byen, klatre på alle bygninger og skyskrapere samt gå ned på bakkenivå og blande deg med folkemengden. 
Utvilerne har gjort en svært god jobb her, vi er virkelig imponert over størrelsen av byen. 
Et detaljert kart gir deg også flott oversikt over alle gatene og viktige steder, slik at det blir lettere å finne frem. 

Grafikken i spillet er sånn passe 
 det er kanskje Spider Mans svakeste punkt. 
Riktignok er det imponerende hvordan hele byen tegnes uten at det fører til hakking, men detaljnivået på bygninger, og spesielt på personene i spillet er ganske lavt. 
Menneskene har tendens til å være noe firkantet og dårlig animert, og klarer ikke en gang å bevege på munnen når de snakker. 

Skuespillerne fra filmen har også spilt inn lydsporet til spillet, og det høres for det meste bra ut. 
I tillegg dukker vår gamle venn Bruce Campbell opp som en guide, og hans linjer varierer fra morsomme til noe irriterende. 
Det største savnet er imidlertid et skikkelig musikkspor, da det er kun noen få ganger du faktisk hører musikk i spillet. 

Spider Man 2 er et underholdende spill, som byr på svært mye moro og klarer å fange edderkoppmannens personlighet og tegneseriens essens. 
Problemet er alt for mange repetitive oppdrag og ujevn grafikk, men klarer du å se forbi dette er spillet et kult tillegg til sommerens største film. 
Men det finnes bedre alternativer... 
