De synger som en fuglesverm, hypnotisk!
Elektroduoen utforsker stemmen som instrument og resultatet er hypnotiserende. 

Simian Mobile Disco: "Murmurations" (Wichita/Border) 

«Murmurations» er engelskmennenes sjette studioalbum, siden den neonglødende debuten i 2007. 
Det har en pulserende, varm og organisk teknolyd og dreier seg mer rundt bevegelser enn melodier. 

Simian Mobile Disco har med seg det kvinnelige sangkollektivet Deep Throat Choir på fire av ni spor. 
Stemmene flettes inn i musikken, de stiger og synker sammen. 
Murmurations er den bevegelsen som oppstår når fugler samles i én stor sverm. 
Det høres. 

«We go» har en enkel rytme som jobber sammen med, men ikke synkront med stemmene. 
Litt av den samme effekten får vi med «Hey sister», mens instrumentale «A perfect storm» er som designet for klubbmørket. 

Høydepunktet «Caught in a wave» minner nesten litt om Cocteau Twins, dels om korsang. 

Hele veien er lydene lekre og produksjonen flott. 
Likevel, det mangler noe som gjør at platen fester seg. 
Opplevelsen blir, som inntrykket av en fuglesverm, fascinerende men flyktig. 

Beste spor: 
«Caught in a wave», «Hey sister». 
