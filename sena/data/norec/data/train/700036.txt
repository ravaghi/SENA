Mest for parkour-interesserte
Hvordan bruke kroppen så smidig at man kan slippe unna alskens hindre og kjeltringer som står i veien? 
Det demonstreres ettertrykkelig i denne action-filmen. 
Storyen i seg selv er bare sånn passe. 

"Brick Mansions". 
Regi: 
Camille Delamarre. 
Med: 
Paul Walker, David Belle, RZA med flere. 
Canada/Frankrike. 
1 time 30 minutter. 
Aldersgrense: 15 år. 
Egnethet: Ungdom/Voksen. 

Franske David Belle utviklet sporten parkour der det gjelder å forsere diverse hindringer i høyt tempo med spenstig kroppsbruk. 
Nå spiller han Lino, en beboer i den forfalne bydelen Brick Mansions i Detroit, som legger seg ut med narkokongen Tremaine. 
Slik får han vist spektakulære stunt, klippet i en heftig rytme, idet han flykter fra hissige forfølgere. 
Mange hopp er skikkelig imponerende selv når man trekker fra den ekstra farten som klipperytmen gir. 

Mest opptatt av det visuelle 

Regissør Camille Delamarre legger sin sjel i det visuelle, med heseblesende biljakt-, skyte— og forfølgelsesscener. 
På parti med Lino kommer narkospaneren Damien, spilt av nå avdøde Paul Walker fra Fast & Furious-filmene. 
Av og til spanderer regissøren humoristiske kommentarer mellom de to da Walker jo ikke er like god i parkour som Belle. 
Filmen hadde vunnet på flere slike replikker. 

Skurken Tremaine som de skal hamle opp med, framstilles kjølig og drevent av rapperen RZA (Robert F. Diggs). 
Han er omgitt av en gjeng middels begavete fyrer, fra tjukkasen som ikke fikser oppdragene sine, til kjempen kalt Hormonfeilen som ser uovervinnelig ut, men ikke er det likevel. 
En slåsskamp mellom to rivaliserende kvinner – kjærestene til Tremaine og Lino – er visuelt fyll. 

Klisjéfylt med egen vri 

Handlingen går lenge i det klisjéfylte sporet med en tidsinnstilt bombe som vil ødelegge hele Detroit hvis ikke heltene skynder seg noe voldsomt. 
Idet man er på nippet til å sovne av de etter hvert ensformige jaktscenene, overrasker filmen med en fiffig vri på siste-sekund-redningen. 

Slik ender byens outcasts med å bli rettferdiggjort og Detroits påståtte velgjørere med å bli avslørt. 
