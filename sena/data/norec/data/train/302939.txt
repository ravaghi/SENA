Stripperhyllest, oralsex-anthem og en sang om å ville gifte seg med kvinnens kjønnsorgan
Grisegutten R. Kelly er tilbake, og han er i storform. 

ALBUM: 
Legendestatus er ikke nødvendigvis det enkleste å leve med, og kan fort bli en byrde for artister som ikke klarer å holde takt med gammel storhet. 
Har man derimot klart å bite seg fast, og kommet seg over de mange utfordringene som dukker opp i løpet av en livslang karriere, skal det derimot mye til for å bli vippet av pinnen. 

Med sine 46 år og over to desennier i gamet kunne det lett ha gått begge veier for Robert Sylvester Kelly, R&B-veteranen; fra Chicago som stadig fortsetter å fascinere både gamle og nye lyttere. 

Mange spådde karrieren var over etter 1998-rettsaken om sex med en mindreårige jente. 
I stedet har den vist seg å bli sjangerens mest suksessfulle. 
Det har ikke vært mangel på boikottforsøk og svartelisting, men R. Kelly har vist seg å være en type superartist som rett og slett overskygger det som eventuelt måtte være hans personlige mangler. 

Genierklært og latterliggjort 

For han er jo utvilsomt en original, denne Robert, med en virkelighetsoppfatning som nok skiller seg fra de fleste, og en sexinteresse på nivå med en viril tenåringsgutt. 
Genierklært og latterliggjort om hverandre, men med et godt grep rundt sin kulturelle relevanse takket være en mer eller mindre konsekvent strøm av enestående og udødelig musikk. 

Siden den klassiske debuten «Born Into The 90's» har Kelly vært elskovssoundtracket til to generasjoner R&B-lyttere; - et faktum han rettmessig slår seg på brystet med i låta «Shut Up» fra det nye albumet «Black Panties» (en tittel han kom på i truseregnet under en av sine konserter): 

«Every boy, every girl, every child around the world/From the 90's up until the day was made off me». 

Flotte skiver, men likevel uten det der lille ekstra, den skitne R. Kelly-faktoren som gjør at du må skru ned lyden hvis du er ute blant folk, og som på «Black Panties» er tilbake i hormonoverfylte bøtter og spann. 

Fra det Ludacris-gjestede åpningssporet «Legs Shakin'» og oralsex-anthemet «Cookie», via stripperhyllende «Throw This Money On You» og «Marry The Pussy» - den mest romantiske sangen du noensinne vil høre om lysten til å gifte seg med det kvinnelige kjønnsorganet. 
(Forøvrig introdusert av et av Kellys mest legendariske skits noensinne.) 

En samling tekster og temaer som i de fleste andre settinger enn R. Kellys fantastiske låtunivers hadde blitt både kleine og flaue. 

Gjennomført miks 

I likhet med «Untitled» fra 2009 - hans mest helhetlige fullengder på mange år - består «Black Panties» av en svært gjennomført samling spor, men stiller enda sterkere takket være sin velbalanserte miks av Kells-klassisk soveromsmusikk og tidsriktige klubblåter. 

Kanskje ikke kjempeoverraskende, men likevel gledelig imponerende fra den snart 50 år gamle R&B-kongen;, som garantert vil holde yngre konkurrenter unna tronen i mange år. 

Nå må vi bare sørge for å få «Trapped In The Closet»-musikalen til Operaen! 
