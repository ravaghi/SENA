Prøvekjørt:BMW 5-serie 

Den har rukket å få fire år på baken, og nå kommer den i oppfrisket versjon - med godt nytt. 

En oppgradert 5-serie er på vei. 
Normalt er slike oppgraderinger dørgende kjedelige, og omtales ofte som en midtlivskrise, eller at den har fått en ny grill og en ekstra kromlist. 
Her har det heldigvis skjedd mer, og vi har prøvd nykommeren. 

BMW kom på markedet med den nye 5-eren i 2009, så den har allerede rukket på bli fire år. 
Da den kom ble den lovprist over en bred lest, og hver eneste kjøretur med en 5-serie er en påminnelse om hvorfor: 
Bilen er en utrolig god kombinasjon av det meste man kan forlange av en bil, uansett om du ønsker en kjøremaskin, eller leter etter det praktiske i en familiebil. 
Velger du i tillegg stasjonsvognen, så har du alt du kan forvente av en normal bil. 

Nå kommer et nummer til: 
BMW lanserer 4-serie 

Et merke i endring 

BMW er ansett som det sportslige alternativet, med bakhjulsdrift og store sterke motorer. 
Det imaget er de nå i ferd med å fjerne selv, med viten og vilje, for det gjelder å levere det markedet etterspør. 
Det er ikke minst den kommende i3 et bevis på. 

For det første: 
Under halvparten av alle BMW som selges i Norge i dag har bakhjulsdrift, ettersom de fleste bilene som nå ruller ut av butikken drar på alle fire. 

For det andre er også BMW med i kampen om å redusere utslipp, og derfor med på å nedjustere størrelsen på motoriseringene. 
BMW forsøker å gjøre dette på en vinn-vinn metode, og de har så langt lykkes veldig bra. 
De justerer ikke nødvendigvis ned i effekt, men i slagvolum og antall sylindere, og således reduserer de også forbruket. 

Se flere bilder utvendig: 

Mindre og billigere 

Den nye 5-eren som kommer på markedet i september, får et par veldig gode nyheter for både lommebok og bilinteresse. 

Den største nyheten er at bilen kommer som 518d, altså versjoner med mindre effekt enn tidligere. 
518d vil bli å få med enten 136 hk eller 143 hk. 
Begge har et oppgitt forbruk på 0,45 l/mil, noe som resulterer i et utslipp på 119 gram CO2 per kilometer. 

Dette vil gjøre mye med inngangsbilletten for å få seg en femmer, for mens 520d i oppgradert versjon vil koste fra kr. 487.000, så vil en 518d med 136 hk starte på 444.600 kroner som sedan. 
Stasjonsvognen vil koste deg fra 487.000 

Nytt blir det også for de som vil ha firehjulsdrift, for 520d kommer nå xDrive firehjulsdrift og automat som alternativ. 
Denne vil bli levert med både 163 og 184 hk som alternativ. 
Sedanen starter på 541.000 kroner, mens stasjonsvognen krabber opp på 585.000. 

Klar for Euro 6 

Nytt på alle 5-serier av den oppgraderte versjonen er at alle motorer fra nå av er oppgraderte til å tilfredstille Euro 6-kravene, som trer i kraft fra september 2014. 
Dette gjelder uavhengig av om du kjøper sedanen, stasjonsvognen, eller GT-versjonen. 

Nå er antagelig ikke dette av det mest interessante for dagens kunder, som heller vil se etter hva de får av annet utstyr på den nye modellen. 

Mer utstyr 

Vel, da kan vi fortelle at de får Xenon hovedlys som standard på alle modeller. 
Alternativt vil det bli mulig å kjøpe Adaptive LED hovedlys, og det er nå innfelt blinklys i speilhusene. 

BMW har fått litt pepper for koppholderne sine, enten i form av fravær, eller på grunn av feil form og fasong. 
Nå har de satt inn dypere og bredere koppholdere, men det er mulig dette passer amerikanerne godt. 
Til norske halvlitersflasker var de rett og slett udugelige, ettersom de er alt for brede, fortsatt alt for grunne, og således ikke holdt flaskene i det hele tatt. 
Glemte jeg å nevne at dette bare er en bagatell? 

To nye utstyrsversjoner dukker også opp, Luxury Line og Modern Line. 
Disse blir å få i tillegg til M Sport pakken. 
Interiøret på alle modeller har dessuten fått nye farger og stoffmønster. 
Også utvendig er det nye farger å få. 

Når vi først er inne på endringer, så skal det nevnes at GT-versjonen har fått et ommøblert bagasjerom, noe som har økt volumet med 60 liter, til 500 liter totalt. 

Se flere bilder innvendig: 

Koblet opp 

En av de større oppgraderingene finner vi i det BMW kaller ConnectedDrive. 
Dette vil vi komme nærmere inn på i en egen sak, men et par viktige funksjoner er blant annet at kommandohjulet nå har fått en berøringsplate hvor du kan skrive telefonnummer, eller annet med fingeren. 
Dette i stedet for å bla og ta oppmerksomheten vekk fra veien. 

Nytt er også en tjenerfunksjon, en tjeneste hvor du kan ringe opp en Concierge Service, og be om hjelp til generelle spørsmål. 
På mange måter kan du si det er en Google-tjeneste i levende live, som du kan snakke med og be om spesifikke opplysninger. 
Det gjelder alt fra telefonnummer, til åpningstider på spisesteder langs reiseruten. 
Eller annet. 

I påvente av de små 

Vår prøvekjøring av nye 5-serie var begrenset til 530d sedan, og 535 GT. 
BMW forteller at chassiset på enkelte modeller er endret, men hva disse endringene gjør i praksis er det nær umulig å si noe konkret om, uten å ha bilene side om side. 
Endringene er uansett små, og 5-serien føles fortsatt som den alltid har gjort, og det er unektelig positivt. 

Velkjørende, som alltid 

Til å være en såpass stor bil, og ikke minst med fortsatt store motorer, er bilen særdeles smidig. 
Den er også velbalansert. 
Den progressive styringen i bilen er gull verdt, og gir deg variabel utveksling etter kjøremønsteret. 
De som ikke har prøvd dette i praksis har virkelig gått glipp av noe. 
Automatkassen, som har åtte trinn å jobbe med er også et viktig verktøy, ikke bare for å hente ut maksimalt med krefter når du trenger det, men også i forhold til effektivitet med tanke på forbruk. 

Testet: 
BMW 3-serie GT 

Alt i alt må det sies at 5-serien nå fremstår som et minst like godt alternativ som tidligere. 
I tillegg får den altså et par nye og mindre motoriseringer. 
Vi kommer tilbake med en mer detaljert test når disse er på plass i august. 
Først da blir det ekstra spennende å ta tak i den nye 5-eren, for å se hva disse kan utføre i dette temmelig store bilen. 
