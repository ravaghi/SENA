The Rolling Stones:«Singles 1963-1965» 

(Abcko/Universal) 

Godteri for gærninger. 

En stadig mer desperat platebransjes nye favorittformat, dette: 
Små, glansede bokser med fem tommer store CD-reproduksjoner av en artist eller en gruppes vinylsingler. 
Utelukkende for alvorlig forstyrrede samlere og fans, selvfølgelig: 
Å måtte gå til spilleren og bytte plate etter annenhver låt bryter jo med selve ideen med CD-mediet. 
Her har vi uansett The Rolling Stones' tolv første syvtommersteg, inkludert tre EP'er. 
Der den nylig utgitte The Who-singelboksen «The 1st Singles Box» tar seg store friheter med så vel kronologi som de originale coverne, er denne så vidt jeg kan skjønne, aldeles tro mot de opprinnelige engelske plastbitene: 
Om en single ikke hadde billedomslag, og det hadde de jo ofte ikke på den tiden - vel, da har den det ikke her heller. 
Fint hefte og artige innleggskort også. 
Musikken? 
Personlig vil jeg alltid mene at det tidlige Stones kom til kort i forhold til sine sorte amerikanske forbilder. 
Den unge energien klarer ikke å veie opp for mangelen på det som jo er bluesens selve fundament, nemlig genuin, dyrekjøpt livserfaring. 
Men jeg er fullt klar over at det finnes «noen» som er uenig med meg i det. 

MORTEN STÅLE NILSEN 
