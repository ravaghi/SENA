Wu-Tang Clan:8 Diagrams 

«8 Diagrams» Sjanger: 
Hip Hop (Bodog / Playground) 
For første gang på seks år samles de gjenlevende åtte ræpperne fra hiphop'ens mest berømte klan, hvilket borger for selvsikker mikrofonakrobatikk fra øverste hylle. 
RZA fører sine stormtropper ut i et mindre strengt landskap enn tidligere, fra den mørke gospelflørtende åpningen «Campfire» via overraskende vakre og melodiøse «The Heart Gently Weeps» - bygd på George Harrisons «While My Guitar Gently Weeps» og med låtskriverens sønn Dhani som gjest - og til soulfylt jazz i «Life Changes». 
De 72 minuttene kunne - som vanlig - vært redigert en smule på dette svært varierte og stemningsmettede albumet hvor selve rapprestasjonene er det som imponerer mest. 

Anbefalte kjøp: 
«The Heart Gently Weeps», «Life Changes», «Unpredictable» og «Starter». 
