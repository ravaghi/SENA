Låtanmeldelse:Sophie Elise - «Lionheart» 

Brukbart til bloggpop å være. 

19 år gamle - og mye omtalte - Sophie Elise Isachsen fra Harstad røper at det mange unge, populære bloggere egentlig vil, er å være popstjerner. 

Og mens vi stadig venter på singel nummer to fra Voe, som debuterte for fire år siden, har vi alltids denne. 

I skrivende stund har Sophie Elise allerede fått hundrevis av tilbakemeldinger på sin ferske førstesingel, av typen «Herreguuuud så sykt bra!!» - på bloggen hun driver med stor suksess. 
(Symptomatisk nok må man scrolle forbi en eviglang shampo- og solkremtest før man når frem.) 

Ingen skal hevde at Sophie Elise ikke er gjennomført; hun står fjellstøtt i trash-segmentet, «Lionheart» er endog laget i samarbeid med en tidligere «Paradise Hotel»-deltager. 

Men låten er ikke ille. 
Hun synger søtt og sympatisk, over en tidstypisk dansepoplåt med rockefres i lydbildet og et refreng som ville hevdet seg i ... tja, i alle fall i Grand Prix. 
Den svulstige pianointroen og vind-i-håret-estetikken kunne tatt henne et godt stykke i den konkurransen. 

Harryfaktoren er høy her. 
Men den virker ærlig, og heller dét enn misforståtte forsøk på å være «classy». 

Visst er det kleine øyeblikk i teksten. 
Visst er «Lionheart» hylende uviktig. 
Men den er ikke kalkunen man kunne mistenke den for å være. 
