The Awakening
Rett på Blu-ray og DVD til tross - dette er absolutt en god spøkelsefilm! 

The Awakening er en spennende film om jakten på spøkelser og fortrengte minner. 

Dette er en spøkelsefilm som til tider ligner mer på en krimfilm, men som likevel gir deg iskalde frysninger langt nedover ryggen. 

Vi blir tatt med til et gammelt slott i England, og dette setter den perfekte stemningen! 

Jeg så The Awakening under Kosmorama Trondheim internasjonale filmfestival. 
Nå er filmen kommet direkte til Blu-ray og DVD, og dette er absolutt en film verdt å få med seg. 

En perfekt tid for spøkelser 

Vi befinner oss i England i 1921. 
Landet er i sorg etter de forferdelige tapene etter første verdenskrig. 

Hundre tusenvis av briter døde under krigen – dette var altså en perfekt tid for spøkelser. 
Enten de er lureri eller ekte vare. 

Florence Cathcart (Rebecca Hall) er en spøkelsesjeger og hjelper folk med å bli kvitt plagsomme gjengangere. 

Hun har imidlertid aldri støtt på et ekte spøkelse, men avslører svindel og lureri gang etter gang. 
Hun har aldri funnet bevis på at spøkelser eksisterer, og dermed tror hun heller ikke på dem. 

Når Florence får et oppdrag om å utdrive et farlig spøkelse på en kostskole for gutter, er hun innstilt på å avsløre det hele som barnestreker. 

På skolen møter hun en haug med engstelige gutter. 
Den store skolebygningen er et gammelt slott, der ensomhet og redsel henger igjen i veggene. 

Flere av guttene har sett et spøkelse av en annen gutt. 
De er redde og håper Florence vil klare å bli kvitt gjengangeren. 

Etter hvert begynner merkelige ting å skje, og Florence begynner å tvile på sin overbevisning om at gjenferd ikke eksisterer. 
Kan det hende at spøkelser virkelig er ekte? 

Uhyggelig stemning 

The Awakening er spilt inn på Lyme Park og Manderston House i England. 

De gamle britiske slottene er den perfekte settingen for en spøkelsefortelling. 
Her er det mange skjulte rom, hemmelige kikkehull og mørke kriker og kroker. 

Kostskolen er gigantisk, med store tilhørende områder, men den trykkede, nærmest klaustrofobiske stemningen i det gamle slottet er til å ta og føle på. 

Det er ikke mange virkelig skumle scener i The Awakening, men hele filmen er gjennomsyret av en uhyggelig stemning som gjorde meg svett i håndflatene. 

Rebecca Hall spiller svært godt som hardkokt spøkelsesjeger som må ha håndfaste bevis før hun tror på noe. 
Det er imidlertid når det harde skallet slår sprekker at Hall er på sitt beste. 

I løpet av filmen jakter nemlig ikke bare Florence på spøkelser, men på ro i sinnet etter å ha opplevd noe fælt i barndommen. 

Samtidig som vi blir dratt dypere inn i det gamle huset, dras vi også lenger inn i Florence sitt sinn. 
Fortrengte minner presser seg frem til overflaten og blander seg med nåtiden. 

Overraskende og god 

The Awakening er bygd opp som en krimfilm, der mysteriet ikke dreier seg om hvem morderen er, men om hvem som står bak spøkelset og om det i det hele tatt eksisterer. 

Dette er en interessant tilnærming til skrekksjangeren som fungerer godt. 
Jeg lar meg rive med av mysteriet mens jeg prøver å finne ut hvordan ting henger sammen. 

Det klarer jeg ikke før det hele blir avslørt for meg. 
Filmens tvist er overraskende og godt gjennomført. 
Det var forfriskende å for en gang skyld ikke vite hva som skulle skje før det skjedde. 

Uten å røpe for mye så kan jeg si at filmen har en åpen slutt, som får deg til å undre over hva du egentlig så. 
Hvis du er ute etter en interessant spøkelsefilm, som er skummel uten å gi deg hjerteinfarkt, så er absolutt The Awakening verdt å få med seg. 
