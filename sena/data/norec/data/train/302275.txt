Ut med pianoet, inn med den gamle tregrepspunken
Punkhelter gjør vendereis. 

||| 
ALBUM: 
Det er tydelig at Alkaline Trio har bestemt seg for å ta et par grep siden forgjengeren «Agony & Irony». 
Resultat vil nok polarisere menigheten. 

Gjengen har satt pianoet i garasjen sammen med det meste av ornamentikken som har preget de siste platene. 
Tilbake står gjengen ribbet til beinet med sin basale tregrepspunk som eneste verktøy. 
Musikalsk er det altså mer eller mindre tilbake til utgangspunktet. 

Slike vendereiser kan fort gå begge veier, og Alkaline Trio kommer bare sånn passe ut av det. 

Der låtmaterialet sitter, som i smidige «Dine, Dine My Darling», eller det refsende eposet «The American Scream», vil nok gutta blidgjøre nostalgikerne som synes de siste platene har blitt for mye glorete melodier og staffasje. 

Men det å rusle på opptråkkede stier som her, medfører også noen strekk med den berømmelige autopiloten inne, og det som fungerte for 10 år siden er ikke nødvendigvis like spenstig i dag. 
