Alexander and the Terrible, Horrible, No Good, Very Bad Day
En slitsom komedie som er moro for unga. 

Når man tenker på komedier er det to typer som utmerker seg. 
Den smarte komedien, gjerne proppfull av referanser og metahumor, og slapstick-komedien, der alt det morsomme som skjer i filmen oppsummeres i traileren. 

Alexander and the Terrible, Horrible, No Good, Very Bad Day stiller i den sistnevnte klassen, som også er klassen for komedier som fort bikker over fra å være hysterisk morsomme til å bli fryktelig slitsome. 

Verdens verste dag 

Alexander and the Terrible, Horrible, No Good, Very Bad Day er en familiefilm som handler om Alexander (Ed Oxenbould), en 11 år gammel gutt med vanvittig uflaks. 

Den perfekte familien hans som lever sine perfekte liv i en rus av evig optimisme vet ikke hva motgang betyr, og Alexander blir frustrert over at ingen i familien forstår hva han sliter med, men bare ber ham om å jobbe hardere når ting ikke går hans vei. 

På bursdagen sin blåser han ut et lys og ønsker seg at familien skal forstå hva det vil si å ha en forferdelig, fæl, ikke noe bra, veldig dårlig dag. 
Ønsket kommer selvfølgelig i oppfyllelse, og moren Kelly (Jennifer Garner), faren Ben (Steve Carell), broren Anthony (Dylan Minnette) og søsteren Emily (Kerris Dorsey) opplever den verste dagen i sine liv. 

Se traileren for «Alexander and the Terrible, Horrible, No Good, Very Bad Day» her. 

Hysterisk... slitsomt? 

Murphys lov dras til det ekstreme – alt som kan gå galt går ikke bare galt, men katastrofalt. 
At det er her komikken i filmen ligger er ingen overraskelse (det vet du hvis du så traileren over). 

Jeg er sikker på at mange av barna som ser Alexander and the Terrible, Horrible, No Good, Very Bad Day kommer til å hylflire når Anthony meier ned hver eneste parkeringsautomat langs veien når han skal kjøre opp til førerkortet, og Steve Carell setter fyr de voluminøse ermene på piratskjorta han måtte ta på seg etter at dattera spøy ned skjorta han egentlig hadde på seg, fordi hun ble full etter å ha drukket for mye hostesaft, fordi hun ble syk før premieren av teaterstykket hun hadde hovedrollen i. 

Det er nok mange som synes det er hysterisk morsomt. 
Jeg synes at det er litt morsomt, men også at det blir ganske slitsomt i lengden. 

Sjarmerende hovedrolle 

Skuespillet i Alexander and the Terrible, Horrible, No Good, Very Bad Day er helt på det jevne. 
Steve Carell er som alltid fin i rollen som snill og fjollete far, men han og Jennifer Garner har null kjemi som foreldre og ektefeller. 

Ed Oxenbould som spiller Alexander er imidlertid en supersjarmerende unge, som gjør at den hysteriske komedien blir en trivelig film når tempoet roes litt ned. 

Alexander and the Terrible, Horrible, No Good, Very Bad Day er en film du gjerne kan ta med deg ungene dine på – du blir kanskje litt sliten, men de kommer til å elske den. 
