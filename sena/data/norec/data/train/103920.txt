Broder Daniel:«Cruel Town» 

(Dolores/Virgin) 

Bittersöta bror har vendt tilbake. 

Bandet hvor Håkan Hellström en gang i tiden startet sin karriere, er tilbake etter mange års stillhet. 
Selv om Hellström ofte forbindes med et nesten sykelig positivt og muntert oppsyn, og Broder Daniel det motsatte, er det lett å høre deres felles göteborgske utgangspunkt. 
«Cruel Town» er en konsept-plate, der den kalde, klaustrofobiske byen som hindrer individet i å utvikle seg, og knuser alle drømmer, går igjen som tema i hver enkelt sang. 
Med god hjelp av Henrik Berggrens angstridde vokal fremstår platen like intens og følelsesladd som en frustrert og sår syttenårings sjel, men det er langtfra depressivt. 
Låter som «Shoreline» og singlen «When We Were Winning» er nesten brutalt vakre i sin sørgmodighet. 
Likevel blir den påtatte tenåringsangsten litt for tydelig - og derfor også kjedelig - i lengden. 
