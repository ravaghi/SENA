Lekker og lekent
Sondre Lerche: 
«Duper Sessions» (EMI) 

Sammen med bandet sitt, The Faces Down Quartet, har han laget en lekker, sjarmerende og leken popplate med klare referanser til jazzens standardlåter fra 1930- og 40-årene. 

På «Duper Sessions» har Sondre og musikerne spilt inn en plate med enkelt komp, uten pålegg og musikalske fiksfakseier. 

Sondre Lerche er også mye mer rett på i tekstene sine og har ikke så mange tekster med mulige dobbelttolkninger som han har hatt tidligere. 

Det er først og fremst Erik Halvorsen på piano som får frem mange jazzelementer med sitt lekne spill. 

I tillegg til Sondres egne jazzpopsanger inneholder denne platen også bergenserens versjon av Cole Porter-klassikeren «Night And Day», Gordon/Warrens ditto «The More I See You» og Prefab Sprouts «Nightingales». 
Som et morsomt ekstraspor synger Sondre Lerche og bandgitaristen Kato Ådland den morsomme halvannet minutt lange norske «Lulu vise». 

«Duper Sessions» er kanskje et musikalsk friminutt for Sondre Lerche, en plate der han leker med en musikkstil som har inspirert og påvirket ham. 
Dette er og blir en meget bra og vakker plate som blir en gjenganger i min CD-spiller. 
For dem som vil låne øre til hva «Duper Sessions» egentlig er: 
Lytt til «The Curse Of Being In Love», «Once In A While», «Minor Detail» og «Everyone's Rooting Over You» og bli overbevist. 
Dette svinger det av, Sondre! 

PS: 
Platen er i salg fra mandag. 
