Nokia 3109 classic
Mobilen for deg som nesten ikke vil ha noe ekstra - og da spesielt ikke kamera. 

Nokia utvider stadig sortimentet, men ikke alle nye telefoner er tekniske vidundere som supertelefonen N95 eller kolossen E90 Communicator. 

Sist ut fra Nokia er nemlig den beskjedne 3109 classic - og dersom du mener dui drar kjensel på den (ok, det er en del billigmobiler som ligner på hveandre) er det fordi den er i nær slekt med 3110 classic, som vi testet i juni. 

Faktisk i så nær slekt at vi kan si det er samme telefon, men med et par markante forskjeller. 

Rett forfra er det kun fargen som røper at dette kan være snakk om to forskjellige modeller. 
3110c er sort, 3109c er grå. 
Ellers er layout og design helt lik på de to telefonene. 

Viktige data: 

Tri-band GSM/GPRS/EDGE 1,8" skjerm med 262.000 farger og 128 x 160 piksler 9 MB internminne, plass til microSD-kort opp til 2 GB Støtte for MP3, MIDI, AAC, AAC+, eAAC+ og WMA Brukergrensesnitt: 
Series 40 Overføring via blåtann, infrarød og USB 2.0 (miniUSB) Tale/standbytid: opp til 4/400 timer Størrelse: 45,7 x 108,5 x 15,6 mm, vekt 89 gram Ca. pris: 1.300,- inkl. mva. 

den testen 

Ut med kameraet 

Mange ser på fotomuligheter som en nødvendighet på en mobiltelefon, men det finnes også de som ikke vil - eller kan - ha mobiltelefoner med kamera. 
Det finnes for eksempel arbeidsplasser og andre steder der det å ha med seg et kamera (eller telefon med kamera) ganske enkelt ikke er tillatt. 

Med de to telefonene snudd rundt blir det soleklart at dette ikke bare dreier seg om samme telefon i forskjellig fargedrakt. 

3109 classic er altså mobilen for de som er på jakt etter en telefon uten knipsemuligheter. 
Vi kan vel si at det å fjerne kameraet faktisk er hele poenget med 3109 classic. 
For noen vil det uansett ikke være noen krise - det kameraet på var uansett ikke noe å skryte av. 

En annen ting som fulgte med 3110c var hodesettet HS-40 - så dårlig at det nesten gjorde vondt. 
Det plager oss derfor heller ikke at Nokia ikke har lagt dette med i pakken til 3109c. 

Musikk, men... 
Musikkspilleren fra 3110c er beholdt med støtte for de fleste formater. 
Kjøper du et microSD-kort (9 MB internminne holder ikke til så mye) kan du høre på musikk til ørene detter av. 

Dessverre er av en eller annen grunn FM-radioen fjernet i 3109c. 
Mens vi forstår bortfallet av kameraet og ikke sørger over hodesettet var radiodelen en av 3110 classic sine gode sider, og vi ville likt å ha muligheten for barnetimen også i 3109c. 

Når det gjelder kommunikasjon er denne mobilen relativt godt utstyrt - bortsett fra 3G og trådløst nettverk finner vi det meste i 3109 classic: trebånds GSM med GPRS og EDGE, infrarød oppkobling, blåtann, SMS, MMS, lydmelding og e-post (med vedlegg). 
I tillegg kan den synkronisere data med SyncML. 
Den støtter også opp til 2.000 kontakter - for den som skulle trenge det. 

Konklusjon 

Nokia 3109 classic er altså et kamera- og (dessverre) radiofritt alternativ til 3110 classic. 
Prisforskjellen er liten nok til at den egentlig ikke betyr noe - en hundrelapp eller to - og det gjør også målgruppen for 3109 classic veldig liten. 

De fleste normalbrukere som skal velge mellom disse to vil nemlig plukke 3110 classic med både kamera og radio. 
Og er du uansett ikke interessert i kameraet mener vi du likevel bør velge 3110c på grunn av radioen. 

Kort sagt vil vi kun anbefale 3109 classic til de som ikke kan eller absolutt ikke vil ka kamera på sin mobiltelefon. 

Likevel er det slett ikke noe å utsette på mobilen til sitt bruk, og den får derfor også i likhet med 3110 classic fire øyne på terningen. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
