!!!:«Louden Up Now» 

(Warp/VME) 

Dancepønkens svar på The Clash. 
Aktuell på Quart. 

Det amerikanske syvmannskollektivet !!! (uttales visstnok «chk chk chk»), er en underlig, men besnærende gjeng. 
De lager kantete, elektronisk basert rock som egner seg best på et klubbgulv, ikke så fjernt fra Happy Mondays, men definitivt med større doser av «coolness». 
De blander gjerne tradisjonelle, endeløse funk-rytmer og skarpe instrumentalpartier med et tungt groovy resultat, iallfall der det ikke nærmer seg kunstmusikken altfor sterkt. 
Samtidig høres vokalist Nic Offer ofte ut som om han er i familie med Joe Strummer (hør bare «Hello? 
Is This Thing On?»), noe som gir en velkommen new wave-attityde til lydflater som ofte kan oppfattes monotone med det samme. 
Et uhyre fascinerende og mørkt brygg er det likevel. 
Det kan bli varmt i Caledonien Hall under Quarten... 
