Søtt og fint fra Bratland
Ingebjørg Bratland har blitt en av våre nye, folkekjære artister som kan trekke fulle kulturhus rundt omkring i landet. 
Det kommer hun til å fortsette med. 

Hun fikk god drahjelp av sambygding fra Vinje i Telemark, Odd Nordstoga, med albumet "Heimafrå" i 2010. 
Etter det har hun stablet på beina en solid karriere på egenhånd med sin spesielle stemme med en slags folkemusikk-knekk. 
Ingebjørg Bratland fortsetter omtrent på samme måte her med sitt tredje soloalbum, men hun er nok litt mer poppa og strømlinjeformet enn før. 

Akkurat det gjør ikke så mye. 
For det er mange fine, nydelige og søte sanger her; ikke minst radiohiten "Bror" og den fengende "Når natta blir til dag". 
Tittelen "Hjarteskjell" skal være et samlende punkt for små, sterke muskler som gjemmer seg i harde skjell. 
Det er lett å være med på disse tankene når man lytter til de ti mer eller mindre sterke låtene. 

Ingebjørg Bratland er nok aller best på de to coverlåtene hun gjør; nemlig "Over sundet", som er en gripende låt av Thåström, og den mer tradisjonelle folkcountry-sangen, "My Dear Companion", som Bratland kaller, "Min aller kjæraste". 
Her er også et par-tre tamme låter som ikke fester seg skikkelig, og det er mange gode grunner til å ønske at denne flotte artisten gir seg i kast med flere utfordringer ved neste anledning. 

Hun har festet grepet på et stort publikum med sin vakre stemme, fortjent nok. 
De fornekter henne neppe denne gangen, heller. 
