TEST:Apple MacBook Air 13" (2014-utgaven) 

Holder stand som den beste bærbare Mac-en for folk flest. 

Fjorårets MacBook Air ga oss bakoversveis. 
Batteritiden på nesten 12 timer var det meste vi noensinne hadde målt ved en videoavspilling, og svært imponerende for en så tynn og lett bærbar. 
Vi ga den en sekser på terningen. 

Liten oppgradering 

2014-utgaven av MacBook Air kommer med usedvanlig få nyheter sammenlignet med fjorårets modell. 
Det eneste som er annerledes er en litt raskere Intel Core i5-prosessor, opp fra 1,3GHz til 1,4GHz. 

Prisen har riktignok også gått 100 kroner ned for den billigste og dyreste standardkonfigurasjonen. 

MacBook Air kommer nemlig i fire ulike standardversjoner, to med 11,6-tommers skjerm og to med 13,3-tommers skjerm. 
Den koster fra 7.690 kroner, og det er etter vår kjennskap laveste pris på en bærbar Mac noensinne. 

Med så få nyheter gjør vi ikke en fullstendig ny test i denne omgang, men vi har undersøkt hva slags forskjell den nye prosessoren utgjør. 

Aller først tar vi en kjapp gjennomgang av de viktigste tekniske egenskapene til vårt testeksemplar: 

Skjerm: 13,3" LED-bakbelyst, 1.440 x 900 piksler 

Prosessor: tokjerners 1,4 GHz Intel Core i5 

RAM: 
4 GB (8 GM er maks) 

Grafikkort: 
Intel HD Graphics 5.000 

Lagring: 256 GB SSD 

Optisk drev: 
Nei 

Skjermutganger: 
Thunderbolt 

USB-porter: 2x USB 3.0 

Webkamera: 
720p 

Kortleser: 
SDXC 

Trådløst nett: 
802.11ac 

Kablet nett: 
Nei 

Annet: 
Bluetooth 4.0 

OS: 
Mac OS X 
10.9.3 

Størrelse: 32,5 x 22,7 x 0,3-1,7 cm 

Vekt: 1,35 kg 

Pris: 10.190 kroner 

... men fortsatt like bra 

Hvis det ikke er ødelagt, hvorfor fikse det? 
Til tross for få endringer er nyeste MacBook Air fortsatt en av de aller beste bærbare datamaskinene du får kjøpt. 

Ikke mange andre pc-produsenter tilbyr en like bra totalpakke. 
Vi snakker flott design, solid byggkvalitet, god ytelse og topp brukervennlighet. 

MacBook Air føyer seg inn i rekken av Apple-produkter som har blitt designklassikere. 
Den er elegant som få. 
Selve kabinettet er fortsatt av børstet metall fra innerst til ytterst, av typen som ikke viser fingeravtrykk eller fettflekker. 

Den slanke formfaktoren gjør at maskinen er sparsommelig utstyrt med tilkoblinger. 
Du har to USB 3.0-porter, en minijack med kombinert lyd ut/inn, kortleser for SD-kort, samt en kombinert Mini DisplayPort/Thunderbolt-utgang. 
Sistnevnte er en høyhastighets kommunikasjonsport mot eksternt utstyr, deriblant lagringsenheter og skjerm. 

Av praktiske årsaker skulle vi ønske maskinen også hadde en HDMI-utgang, eller i det minste en overgang fra Mini DisplayPort til HDMI. 
Dette må du eventuelt gå til innkjøp av selv. 
Husk imidlertid at det også er mulig å sende bildet trådløst til en Apple TV dersom du har en slik koblet til TV-en. 

God design er mer enn bare utseendet. 
Noe av det beste med en bærbar Mac er at strøminntaket holder pluggen på plass ved hjelp av en magnet. 
Skulle noen være så uheldig å snuble i kabelen, er sjansen minimal for at noe blir ødelagt, og det vil eventuelt alltid skje i kabelen og ikke inni maskinen. 

Styreflaten er i en klasse for seg selv. 
Den er behagelig å bruke, utrolig responsiv og støtter en lang rekke fingerbevegelser som lar deg bruke maskina på en effektiv måte uten mus. 
Er du ny på Mac, bør du gå inn i Systemvalg > Styreflate for å lære deg dem. 

Det bakbelyste tastaturet er blant de aller fasteste og beste vi har testet. 
Det avgir litt lyd under tasting, men ikke mye. 

Fortsatt ikke full HD-skjerm 

Apple har beholdt samme skjerm som hos forløperen. 
Den er ganske lyssterk, har god fargegjengivelse og en helt grei innsynsvinkel. 
Selv om skjermoverflaten er blank, er ikke refleksjoner et altfor stort problem. 
For de fleste vil den være mer enn god nok. 

Men oppløsningen er fremdeles 1.440 x 900 piksler. 
Vi etterlyste HD-oppløsning forrige gang, og ønsket er ikke noe mindre nå, spesielt ikke siden konkurrentene er i ferd med å ta steget videre fra full HD, altså 1.920 x 1.080. 

Samsung ATIV Book 9 kommer for eksempel med en skjermoppløsning på hele 3.200 x 1.800 piksler. 

Så var det ytelsen ... 

100 MHz raskere prosessor, merkes det? 
I rene ytelsestester, ja. 
Men i vanlig bruk vil du neppe merke forskjell. 
Da vi sammenlignet den med fjorårets modell, oppdaget vi imidlertid noe interessant med SSD-ytelsen. 
Til noen diskrelaterte oppgaver var den faktisk litt tregere. 

For eksempel kopierte vi en 1,67 GB stor mappe med 2067 dokumenter fra en Thunderbolt-disk, og på 2013-utgaven tok det 12,96 sekunder, mens det på 2014-utgaven tok 13,65 sekunder. 

Så komprimerte vi samme mappe til en zip-fil, noe som tok 50,67 sekunder på 2013-maskinen, og 59 sekunder på 2014-maskinen. 

Vi er ikke alene om denne erfaringen. 
Macworld USA har også gjort samme funn. 
Ifølge MacRumors er problemet at Apple benytter seg av flere leverandører av SSD-er, og de leverer ulik ytelse. 

Men hva med batteritiden? 

Fjorårets MacBook Air hadde som nevnt ekstremt god batteritid. 
De gode nyhetene er at årets modell er intet unntak. 
Vi kjørte vår sedvanlige 720p-testvideo som vi har kjørt i hundrevis av PC-tester, om og om igjen i iTunes, til batteriet gikk tomt. 
Det tok sin tid. 

Hele 12 timer og 39 minutter tok det før maskinen omsider sluknet. 
Det er nesten tre kvarter mer enn fjorårets modell, og rundt 40 minutter mer enn hva Apple selv oppgir. 
Imponerende. 
Ved variert bruk skal det være fullt mulig å skvise ut enda mer ... 

Konklusjon 

Med samme lekre, slanke design, gode ytelse og fantastiske batteritid, er årets MacBook Air fremdeles et svært godt kjøp. 
Det eneste vi virkelig savner nå er en skjerm med HD-oppløsning. 
Noen synes sikkert også at det er på tide at Apple frisker opp utseendet litt bare for forandringens skyld. 

Ifølge ITavisen ryktes det at Apple har planer om å slippe en 12-tommer Air med høyoppløst Retina-skjerm og ny design senere i år, så da kan det være at begge disse ønskene blir oppfylt. 

Da kan det også være grunn til å vente med å kjøpe. 
Hvis du eier fjorårets MacBook Air, er det etter vår mening ingen grunn til å oppgradere nå. 
Spesielt ikke med tanke på den varierende SSD-ytelsen. 

Hvis du er ute etter en jevnt over god, portabel og ikke minst brukervennlig bærbar datamaskin, kan vi imidlertid varmt anbefale MacBook Air. 

Det finnes imidlertid flere gode Windows-alternativer. 
Blant de beste er Samsung ATIV Book 9, som også har svært bra batteritid, for å ikke snakke om en langt mer høyoppløselig skjerm. 
HP Spectre 13 er også en god kandidat som scorer høyt på de fleste punkter. 

Les også flere av våre tester av bærbare pc-er før du eventuelt gjør et kjøp. 

Apple MacBook Air - 1,4GHz DC 4GB 256GB 13" 
