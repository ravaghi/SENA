E-Storm:LabyrinthX 

Mikrohøyttaler med Bluetooth og innebygget batteri. 

Utvalget av små mikrohøyttalere begynner å bli stort, og vi likte godt Logitech Mini Boombox som vi testet i desember. 
Den beste hittil har imidlertid vært Jawbone Jambox, men den er da også blant de dyreste i klassen. 

Det er altså i denne størrelsen at nykommeren LabyrinthX gjør sin entrè. 

Førsteinntrykk 

LabyrinthX er rett og slett bitteliten, men med sine 226 gram er den tyngre enn du skulle tro ut fra bildene. 
Materialkvaliteten er det heller ikke noe å si på, her brukes det nemlig hovedsaklig metall, og sammenlignet med Logitechs alternativ kjennes den mer solid ut. 

Oppsett og betjening er så enkelt som vi forventer idag: 
Den lades via USB, og tilkoblingen til mobilen via Bluetooth var helt uproblematisk. 
Etter at paringen er gjennomført en gang, vil mobilen og høyttaleren finne hverandre hver gang sistnevnte slås på. 
Det er også innebygget en toveis mikrofon, slik at du kan bruke den til handsfree-samtaler. 

Vi liker også at det er mulig å spille av musikk via en medfølgende 3,5 mm kabel, og at det finnes en inngang for minnekort av typen Micro-SD. 

Nederst på enheten er det betjeningsknapper som lar deg justere volum eller bytte spor, og det fungerer helt greit, selv om jeg tipper at de aller fleste vil velge å styre låtvalg og volum via blåtann i stedet. 

Fordelen med Bluetooth er selvsagt at du kan spille av musikk fra enhver Blutooth-kompatibel enhet, enten det er mobilen, PC-en eller nettbrettet ditt. 
Det betyr selvsagt også at du kan spille av musikk fra Spotify eller WiMP. 

Importøren skryter også av at den er vannavstøtende, og har til alt overmål lagt ut en video der de bruker LabyrinthX i dusjen: 

Akkurat det er et morsomt stunt, men å gjøre dette daglig vil ikke være noen smart idè. 

Både minnekort-, USB- og minijack-inngangen er nemlig helt ubeskyttet, og på slutten av videoen advares det da også mot at skader som følge av slik bruk ikke dekkes av garantien... 

Men hva med lyden? 

Lydmessig er det fortsatt Jawbone Jambox vi liker best i klassen, men den er altså dobbelt så dyr. 
LabyrinthX ligger ute til rundt 600 kroner, og i praksis blir det derfor Logitech, som nå fås til rundt 550 kroner, som er mest aktuell å sammenligne med. 

På LabyrinthX kan du ofte spille høyere enn Logitechs Mini Boombox før den vrenger, men til gjengeld er den også en god del tynnere i toppen. 
Mellomtone er heller ikke dens sterke side, og for meg blir det raskt litt mye skarp diskant hvis du spiller høyt. 

Det sier seg likevel selv at det ikke går an å forvente lydmessige mirakler fra en så liten høyttaler, og de audiofile er herved advart. 
Men til sitt bruk, altså som en praktisk reisekamerat eller for deg som bare vi ha litt bakgrunnslyd på kontoret, kan den gjøre jobben. 

I følge spesifikasjonene skal LabirynthX ha 3 timers ladetid og opp til 8 timers spilletid (det vil naturlig nok avhenge av volum), og det er faktisk bedre enn Logitechen. 

Hvilken du bør falle ned på, vil dermed antagelig munne ut i smak og behag. 
