Epson Stylus Photo R340
Selv om skriveren fra Epson er den tregeste, har den også sine positive sider. 

Epson er en av de få aktørene som omtrent kun er kjent for å produsere skrivere, og det har de drevet med i ganske mange år. 
R340 er nåværende toppmodell til hjemmebruk, men vil bli erstattet denne høsten. 
Epson lykkes ikke å skaffe til veie den nye skrivermodellen til denne testen. 

LES OGSÅ: 

Også Epson har valgt sort design denne gangen. 
Skriveren har en litt mindre LCD-skjerm enn de andre med sine 2,4", og den er heller ikke trykksensitiv. 
Allikevel ha den nok piksler til å gi oss det skarpeste bildet av de tre. 

Brukervennligheten er det lite å si på - HP-skriveren skiller seg ut i positiv retning med sin trykkfølsomme skjerm, mens Epson og Canon-skriverne er jevngode, men de er også gode! 
Navigasjonen skjer via piltaster og OK-knapp, og det finnes også knapper for ut- og innzooming, menyknapp, start- og stoppknapper for utskrift etc. 

Arkmating på toppen 

R340 har kun vanlig arkmating på toppen, som gjør at den må stå litt ut fra veggen. 
I likhet med Pixma iP6700D har den et eget modul for utskrift på CD-plater, men har ikke støtte for tosidig utskrift. 
På høyre side har R340 kortleser med tre kortplasser og støtter alle kjente formater (CF/II, MemoryStick/Pro/Duo, (mini)SD, xD). 
Som på begge de andre skriverne kan du bruke kortleseren som "vanlig" minnekortleser når skriveren er tilkoblet en PC. 

Denne modellen har støtte for utskrifter opp til 5760x1440dpi, med dråpestørrelse på 3pl. 
Som med de andre skriverne vi har testet i denne omgangen har den seks separate blekkpatroner, og full tank koster 852 kroner, som gir en literpris på 10923,- - med andre ord vesentlig billigere enn HP, men litt dyrere enn Canon. 
Når du har satt i nye blekkpatroner, bruker skriveren halvannet minutt på å klargjøre dem - vesentlig raskere enn HP, som trengte 4,5+2 minutter. 
Papiret som er brukt til fotoutskrifter er av typen "Ultra Glossy Photo paper". 

Den medfølgende programvaren er todelt - Epson File manager, som gir deg en oversikt over bildene dine med mulighet for å plukke ut de du skal skrive ut, og Easy photo print, som lar deg velge kvalitet, størrelse og gjøre mindre redigeringer på bildene. 
Du har også mulighet til å definere to ulike utskriftstyper som legges på hurtigtaster når du blar i bildene. 
Skriver du da f.eks. ut en del 10x15-kopier i beste fotokvalitet, går dette ganske raskt med en egen knapp. 
Skriverdriveren er også den beste av de tre, med lettfattelige ikoner og god brukervennlighet. 
Dessuten er Epson-driveren den eneste som viser gjenstående tid av utskriften med sekunds nøyaktighet. 

Tregest av de testede 

Ytelsesmessig er R340 tregest av de tre vi har hatt på testbenken. 
På tekst/bilde er den omtrent dobbelt så treg som den raskeste (HP), mens den bruker over fire ganger så lang tid på 10x15-bilder som Canon Pixma iP6700D. 
Det er definitivt Epsonskriverens akilleshæl. 

Kladdeutskriften fra Epson holder dessuten for dårlig kvalitet sammenlignet med de to andre, til tross for at utskriften ikke går noe raskere. 
"Sortnivået" er veldig svakt og selv på bokstavene ser en lett at utskriften består av tynne streker. 

Friske farger 

Kvalitetsmessig er vi meget godt fornøyde med fotoutskriftene fra Epson. 
Bildene fra R340 er varmere enn de to andre og har på flere av bildene større kontrastnivå, som gjør at bildet fremstår som mer detaljrikt. 
Av testutskriftene med A4-fotografier var det utskriftene fra Epson som trakk det lengste strået i de fleste tilfellene. 
De varme fargene er lettere å like, men det er ikke til å stikke under en stol at bildene også får litt fargestikk; ofte i retning magenta og litt gul. 

På vårt nøytrale testark til tekst-/grafikkutskrifter blir bokstavene fra Epson de mest utflytende, til tross for at fargenivået er lavere enn det er hos de to andre. 
Som nevnt over, er også kladdemodusen vesentlig dårligere enn de to andre testproduktene. 

Konklusjon 

Epson Stylus Photo R340 er en god skriver - det er det ingen tvil om. 
Spesielt på fotoutskrifter var den best på flere av testbildene, med varme farger som er lettere å like, samt et godt kontrastnivå. 
På tekst og grafikk, derimot, gjør den det ikke like bra - farge- og sortnivået er ikke like dypt og utskriftene blør mer i kantene enn hva er tilfelle for de andre. 
Det er allikevel ikke veldig mye som skiller best og dårligst når det gjelder bildekvaliteten på disse skriverne, og de aller fleste vil fint klare å leve med utskriftskvaliteten fra denne skriveren, for å si det sånn. 

Dermed faller det litt på resten av pakka, og det er der Epson Stylus Photo R340 sliter litt - den yter vesentlig dårligere enn HP på tekst/grafikk og vesentlig dårligere enn Canon på fotoutskrifter. 
Den har ikke trykkfølsom skjerm - det har HP. 
Den har ikke tosidige utskrifter - det har Canon. 
R340 fra Epson mangler rett og slett noe som er unikt for å stikke hodet frem i denne testen. 

Men, for å understreke igjen - R340 er ingen dårlig skriver, og med nye modeller fra Epson rett rundt hjørnet kan det hende at dette kan bli en prisgunstig skriver utover høsten. 
