Lesestoff før bombene faller
Mah-Rukh Ali inviterer deg til å bli litt bedre kjent med et av landene Donald Trump hisser til krig mot. 

En av Barack Obamas kanskje største utenrikspolitiske serie, er også blant etterfølgeren Donald Trumps mest utskjelte. 
«The worst deal ever» er et hyppig brukt uttrykk når den amerikanske presidenten beskriver atomavtalen med Iran. 

Legger man sammen Trumps utspill med signalene fra Israel, og ikke minst fra Saudi-Arabia, er det vanskelig å tolke det som noe annet enn et forvarsel om krig. 
Uvisst når og i hvilket omfang. 

Mah-Rukh Ali er en dyktig journalist som tar oss med i sin nysgjerrighet. 
Hva slags land er dette? 
Er Iran Midtøstens største håp eller regionens største fare? 

Boken hennes har en enkel rammefortelling bygget opp rundt hennes egen reise, med en blanding av historisk rekapitulasjon og ferske intervjuer og observasjoner. 
Om enn det er enkelt, så fungerer det til formålet. 
Leseren blir litt klokere, og dette er et bokprosjekt som ikke krever mer av leseren enn at vi deler hennes nysgjerrighet. 
Man behøver ikke mellomfag i Midtøsten-kunnskap for å henge med. 

Vi får smakebiter av Irans kjøkken og poesi, vi er innom historier fra kongehuset (shahen), forsøkene med demokrati og overgangen til prestestyret. 

Etterlatt inntrykk er at Mah-Rukh Ali i alle fall ikke peker ut Iran som som regionens største fare. 
Hun går ikke i motsatt grøft heller, og utroper ikke Iran til det store håpet. 
Hun gjør et ærlig forsøk på å forstå hvorfor mange velutdannede middelklassemennesker som på mange måter ligner oss selv, kan leve i et autoritært muslimsk prestestyre. 

Et par steder dukker det opp et ord som skurrer. 
Ali beskriver Iran som et terrorfritt land. 
Det er en formulering som enten burde vært unngått, eller problematisert. 
Iran har en lang historie med å støtte og oppfordre til terror i andre land. 
La oss nøye oss med å nevne hizbollah og utstedelse av fatwaer mot forfattere i denne omgang. 
Angående terror på egen jord, kan man skjule mye med en autoritær politistat og en kneblet presse. 
