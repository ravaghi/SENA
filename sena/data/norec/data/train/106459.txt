Tier'n & Lars:«Kultur Clash» 

(ATP/Playground) 

Mørk debut legger grunnen for en lys fremtid. 

Den bergensbaserte hip hop-duoen Tier'n & Lars (Fernando Manuel Lopez og Lars Vaular) har tidligere blitt utpekt som representanter for subgenren «kjekkas-rap», men på debutalbumet «Kultur Clash» prøver de å tøyle sitt noe breiale utgangspunkt med et mer sårbart uttrykk. 

Og jo da, det er mer vettuge oppvekstbeskrivelser og tankevekkende hverdagsproblematikk om sex og rus enn rent selvskryt å finne her. 
«Fuck Kurt, våre idoler de bærer pistoler» heter det i «Barna», og nå til dags føles ikke lenger slike «gangster»-tilnærmelser i norsk rap bare som teite overdrivelser. 

Produksjonen er lekker mørk og minimalistisk og underbygger i så måte den ofte dystre stemningen i tekstene. 
Det samme kan man si om de vokale bidragene fra bergensikonene Jan Eggum og Helge Jordal. 
Men i likhet med det bergenske høstværet blir platen litt vel trist og ensformig i lengden. 
Likevel er det ingen tvil om at duoen bør ha en lysende fremtid i vente. 

ANBEFALTE KJØP: 
«Gåtur», «Gi det litt tid» og «Mellom deg og meg». 
