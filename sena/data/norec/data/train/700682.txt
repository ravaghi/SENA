Originalt oppgjør etter krigen
Haugevis av filmer er dramaer om 2. verdenskrig. 
Her er en av de få som går inn i dilemmaene etterpå. 

Regi/manus: Christian Petzold. 
Med: 
Nina Hoss, Ronald Zehrfeld, Nina Kunzendorf. 
Tyskland 2014. 
1 time 38 minutter. 
Aldersgrense: 11 år. 
Egnethet: 
Voksen. 

For vel et år siden gikk den sterke "Lore" på kino, historien om barna til en nazist som flykter gjennom Tyskland like etter freden i 1945. 
Nå kommer filmen om en jødisk kvinne som så vidt har overlevd konsentrasjonsleiren i Auschwitz. 
Hvordan er det å vende tilbake til verden – med hele ansiktet ødelagt etter mishandling – og skape seg et normalt liv igjen? 

Hvordan ble de møtt? 

Christian Petzolds fiktive fortelling minner oss på at her ligger det et vell av ufortalte historier: 
Hvordan ble de få holocaust-overleverne møtt av naboer og bekjente da de kom tilbake? 

Sikkert med mye glede blant ekte venner, men også med dårlig samvittighet blant de som hadde sett passivt på deportasjonene. 
Eller ren skam hos de som bidro aktivt selv. 

Handlingen må dere få som en overraskelse. 
Det holder å si at den skadeskutte Nelly Lenz, etter plastisk kirurgisk behandling av ansiktet, blir en fugl Føniks som finner igjen ektemannen Johannes, han som unnslapp deportasjon i 1944. 
Hvordan og under hvilke forutsetninger de møtes, er det forunderlige dramaet som rulles fram. 

Petzold huskes for å ha laget "Barbara", også da med Nina Hoss i hovedrollen. 
Hoss mestrer å gi troverdighet til kvinnen med det ødelagte utseendet. 
Men manuset balanserer på en knivsegg når det gjelder å få oss til å tro på premissene som følger. 

Dermed står filmens midtparti en stund og stamper. 
Så iscenesetter regissøren en fascinerende slutt som munner ut i den vakreste musikalske åpenbaring jeg har sett og hørt på lenge. 
