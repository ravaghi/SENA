Crossing Over
Innvandring i alle dets former er temaet for filmen ”Crossing over”, en film a la ”Short Cuts”, ”Traffic” og ”Crash” med flere skjebner som vikler seg inn i hverandre. 

Det er velment, veltenkt og velspilt, men regissør Wayne Kramer lykkes likevel ikke spesielt godt. 
Flere av historiene forlater oss med store hull, og uforklarte elementer, og tar ofte litt for store snarveier. 
Det er interessante figurer her, som hadde fortjent en bedre skjebne enn å bli avspist med episodisk historiefortelling. 

Vi er i området mellom Los Angeles og Mexico, og møter blant andre en asylpurk med samvittighetsplager (Harrison Ford), en immigrasjonskonsulent som utnytter sin stilling (Ray Liotta), en advokat som lever seg inn i sine asylsaker (Ashley Judd) og en frittalende muslimsk elev (Summer Bishil) som oppdager at ytringsfriheten er hul. 

Alle historiene handler om mennesker som forsøker å bli lovlige borgere, og de som vil hjelpe dem, eller stoppe dem. 

Sterke enkeltskjebner 

Denne filmen fokuserer på enkeltskjebner, og noen av historiene er sterke. 
Selvfølgelig burde alle få lovlig opphold i en perfekt verden. 
Men i vår verden er over 40 millioner mennesker på flukt, og Amerika har ikke plass til dem. 
Ikke vi heller. 

Det gjør selvsagt inntrykk å få enkeltskjebner servert på denne måten, men filmen unnlater å fortelle hvorfor de har det så vanskelig med å få passet de så gjerne ønsker. 

Harrison Ford sovner 

Best i filmen er Summer Bishil som Taslima, den unge eleven som kommer opp i trøbbel for å snakke fra hjertet. 
Verst er Harrison Ford, som ser ut som han er i ferd med å sovne, uansett hva han gjør. 

Midt i mellom er filmen selv, som altså har noen interessante personer å skildre, men gjør det i en form som aldri lar dem springe skikkelig ut. 

Ikke tid nok 

Ting tyder på at regissør Wayne Kramer ikke fikk lov til å lage den filmen han egentlig ønsket. 
Over 20 minutter skal ha blitt fjernet av produsentene, mot Kramers ønske, blant annet en hel rolle spilt av Sean Penn. 

Vi kan bare håpe at en director’s cut kommer på Blu-ray, og at den er bedre. 
”Crossing Over” har interessante ting å fortelle, men har ikke nok tid til å fortelle det 
