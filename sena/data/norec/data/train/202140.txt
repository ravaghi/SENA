Asono 250-f
Denne MP3-spilleren er blant de minste og fineste vi har sett. 
Men begrenset funksjonalitet gjør at vi ikke anbefaler den til alle. 

MP3-spillere som også kan brukes som et slags smykke er ikke noe nytt konsept. 
Men vi har sjelden sett en spiller som gjør jobben så godt som lille 250-f fra norske Asono, for denne dråpeformede dingsen med fargeskjerm er ikke akkurat stygg. 

250-f veier kun 25 gram, og er virkelig liten og håndterbar. 
Spilleren finnes i 128 MB, 256 MB og 512 MB-utgaver, og det er 128 MB-versjonen vi har sett på. 
Den har en reflektiv overflate, og i midten sitter det en liten fargeskjerm. 
Knappene som betjener spilleren befinner seg nederst på spilleren. 

Enkel tilkobling 

250-f kobles til en datamaskin ved hjelp av en USB-kabel som har en minijack-tilkobling på den ene siden. 
Denne settes inn i hodetelefonuttaket på spilleren, mens USB-enden av kabelen går inn i PCen. 
Batteriene lades også gjennom denne kabelen. 

Spilleren dukker opp som en egen disk, og trenger ingen drivere for å fungere. 
Følgelig kan du også bruke den for å lagre andre filformater enn musikk, og flytte dem rundt - men det er kun MP3-filer som kan spilles av på 250-f. 

Siden spilleren har fargeskjerm, kan den også vise bakgrunnsbilder du selv har lagt inn. 
Du bruker et medfølgende program for å legge inn disse, men vi må innrømme at kvaliteten ikke akkurat er den beste. 
Det er tross alt en svært liten skjerm vi snakker om her. 

Brukervennligheten er også noe begrenset på grunn av spillerens størrelse. 
Knappene er små, og den lille skjermen gir ikke plass til et skikkelig menysystem. 
Men du kan i alle fall skifte spillemodus og justere lydinnstillinger uten problemer. 
Det er flere forhåndsdefinerte EQ-innstillinger lagret, men ingen muligheter for å stille nivåer på bass og diskant automatisk. 

Lydkvaliteten er passe med de medfølgende øreproppene, og langt bedre hvis du bruker skikkelige hodetelefoner. 
Konstruksjonen av spilleren gjør det imidlertid vanskelig å plugge inn noen hodetelefonmodeller. 

Kunne gjort mer 

Vi savner flere muligheter på spilleren enn bare MP3-avspilling - stemmeopptak eller kanskje FM-radio hadde ikke gjort noe. 
Men det er i det minste hyggelig at du kan bruke den som en liten harddisk. 

Totalinntrykket er at spilleren er svært pen å se på, men ikke nødvendigvis funksjonell nok til å forsvare en pris på 1399 kroner (128 MB). 
Hvis du kun er ute etter utseendet, er det nok verdt pengene, men det finnes bedre MP3-spillere enn 250-f. 
