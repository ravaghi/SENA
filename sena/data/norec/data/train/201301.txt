Siemens S75
Siemens trekker nå frem de siste mobilene sine fra ermet før alt går over til det nye BenQ-merket. 
Men klarer de fremdeles å lage telefoner? 
Vi har testet Siemens S75. 

For nå er det snart ubønnhørlig slutt for mobilmerket Siemens, selv om det til dels vil leve videre en liten stund fremover som hjelpenavn til BenQ. 
Men så fort asiatene har fått satt skutas kurs kan vi nok forvente at det går rett inn i historien. 

Allikevel har vi et par modeller som skal ut først. 
Deriblant Siemens S75 som vi har fått tilbringe en del dager sammen med. 

Lite spennende 

Ikke overraskende er det designet man først legger merke til når man åpner S75-pakken fra Siemens. 
Men ikke nødvendigvis fordi det er spesielt spennende. 
Den ser egentlig litt kjedelig ut, med sitt klassiske design. 
Størrelsen er det imidlertid ikke noe særlig å si på. 
Den veier bare 99 gram, mens dimensjonene er på 103 x 47 x 19 mm. 

Fordelen med designet på denne mobilen er at den ligger veldig behagelig i hånden. 
Tastene fungerer også langt bedre enn man kanskje kunne forvente ved første øyesyn. 
For tastene er veldig små, men de er designet på en måte som gjør at de funker for selv oss med litt større hender. 

Skuffende kamera 

Forløperen til denne mobilen er halvannet år gamle Siemens S65. 
Dette var en av de første mobilene på markedet med megapikselkamera. 
Derfor virker det ganske merkelig at Siemens ikke har oppgradert kameraoppløsningen på denne mobilen. 
For man sliter med et 1,3 megapikselkaper på denne mobilen også. 
Ikke er kvaliteten på kameraet spesielt imponerende heller. 
Vi har sett bilder fra sammenlignbare mobilkameraer som har vært bedre enn det Siemens S75 klarer å ta. 

Kameraet hjelpes selvsagt ikke av den relativt svake skjermen heller. 
For selv om fargedybden gir opptil 262 144 farger er oppløsningen ganske dårlig. 
132 x 176 punkter fungerer ganske dårlig når man skal ta bilder. 

Satser på musikk 

Siemens virker å ha hoppet over kamera og i stedet satset på musikk når det gjelder denne mobilen. 
Første hint om dette er den enorme G-nøkkelen som svirrer over skjermen når man starter opp telefonen. 
Den har i så måte et par relevante snarveisknapper, god lyd og støtte for minnekort (følger med 128 megabyte RS-MMC). 
Beklageligvis er den ikke utstyrt med FM-radio, noe en musikkmobil bør ha. 

Det følger også med tre låter på telefonen så man har noe å gå ut fra. 
To av låtene er fra Katie Melua, mens den tredje er en Ministry of Sound-låt. 
Å fylle telefonen med litt snacks av denne typen bør flere mobilprodusenter tenke på fremover. 
En flott måte å kjapt vise frem noe av muligheten til mobilen. 

Suveren på innhold 

Når man snakker om innhold på mobilen så fortsetter Siemens linjen de har lagt seg på de siste årene, med mye kule programmer. 
Riktignok har de fjernet vår favoritt Cocktail Manager, men med en bloggeapplikasjon og dokumentleser (PDF og Office) har de fremdeles mye å tilby. 
For ikke å snakke om den gamle arcadeklassikeren Marble Madness. 

Siemens-mobilene har imidlertid ikke vært like gode på brukergrensesnitt. 
De siste årene har det gått fra horribelt til ille og nå er vi på et nivå som er helt greit, om kanskje noe kjedelig. 
Det ser imidlertid ut til at BenQ gjør et par grep her som vil forbedre nivået ganske betraktelig. 
En fordel med systemet på S75 er imidlertid at den virker litt raskere enn tidligere modeller 

Vi opplevde et lite problem i mediespilleren på telefonen, men etter en restart klarte vi ikke å replisere feilen. 
Derfor ser vi gjennom fingrene med dette, for en liten hikke må vi da virkelig tåle. 

Gunstig tilbud 

Den største fordelen med denne mobilen er at prisen er så lav. 
For til under 2 500 kroner får man tross alt en relativt avansert mobiltelefon. 
Den har det aller meste, bortsett fra 3G og et skikkelig kamera. 
Man vil nok aldri føle seg spesielt kul med denne telefonen, men det er allikevel en helt streit allround-mobil. 

Nå som Siemens snart har fått ut alle telefonene de har hatt på samlebåndet det siste året skal det bli spennende å se om de klarer å ta et steg oppover med BenQ i ryggen. 
Lanseringene de siste månedene ser i hvert fall veldig lovende ut. 

Tekniske data for Siemens S75 
