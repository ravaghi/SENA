Øystein Sunde «Ute var det sol»
(Spinner/Universal) (CD single) 

Øystein Sunde markerer sitt 35-årsjubileum med en smakebit fra hans nye album som kommer i mars. 

«Ute var det sol» er en litt annerledes Øystein Sunde enn det vi er vant til. 
Ikke munnrapp og morsom, men mer melankolsk, ettertenksom i en sang som tar utgangspunkt i farens dødsfall, begravelse og «skjøre minner fra vi var små». 

Dette er en svært ordinær single, langt fra så umiddelbar som det vi er vant til fra den munnrappe ordekvilibristen fra Skarnes. 
Sangen gir deg heller ikke den lille melodilinja du kan gå og nynne på etter å ha hørt sangen et par ganger. 

«Ute er det sol» klarer ikke å skape noen forventninger til Sundes første album siden «Nå er begeret nådd» som kom i 1999. 
Kanskje Sunde med denne singelen vil dempe eventuelle forventninger. 
