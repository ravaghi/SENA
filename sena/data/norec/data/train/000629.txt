Twisted Metal
Helsprøtt bilspill full av gladvold og kaos. 

Hvis du er redd for klovner så må du styre unna det drøye action-bilspillet Twisted Metal. 
Her herjer bander med onde klovner, dukker og skjeletthoder i et slags alternativt og dystopisk Amerika. 

I denne verdenen er kriminaliteten på topp mens anarkiet regjerer. 
Hvert år arrangerer den mystiske Calypso den beryktede Twisted Metal-turneringen. 
Målet med turneringen er å ødelegge de andre deltagerne og overleve selv. 

De sykeste kriminelle stiller opp i konkurransen fordi vinneren av Twisted Metal får oppfylt ett ønske av Calypso. 

I tidligere Twisted Metal-spill hadde man en rekke figurer å velge mellom. 
Slik er det ikke i det nyeste spillet. 

Du kan kun velge mellom den ikoniske klovnen Sweet Tooth, Doll Face og Mr. Grimm. 
De har imidlertid dratt med seg resten av sine gjengmedlemmer, og danner dermed tre ulike fraksjoner som, med sine ville biler og helsprøe våpen, herjer og ødelegger alt på sin vei. 

Raketter og kuler flyr i vilden sky 

Det er en rekke forskjellige spillmodi i dette action-bilspillet. 
I "Death Match" er det om å gjøre å få mest poeng før tiden går ut, i "Last Man Standing" er det den siste som er i live som går seirende ut, mens det i "Hunted" blir plukket ut en uheldig spiller som resten skal utslette. 

Enspillerdelen av Twisted Metal er delt opp i tre kapitler som forteller bakgrunnshistorien til Sweet Tooth, Doll Face og Mr. Grimm. 

Du må gjennom de forskjellige spillmodiene og utfordringene blir vanskeligere for hvert kapittel som ender med en boss-kamp. 

Du har flere biler å velge mellom, og spillfigurene er ikke bundet til å spille med bilene som egentlig tilhører dem. 
Hver bil har forskjellige egenskaper og våpen. 

Før kampen begynner velger du tre biler å spille med. 
En du starter runden med og to som står i garasjen. 
Du kan bytte til disse om bilen du bruker blir for ødelagt, og det kan jeg love deg at den blir. 

For Twisted Metal er et helt sykt spill. 
Tempoet er høyt og granatene, rakettene og kulene flyr i vilden sky. 
Flammekastere, eksplosjoner og spesialvåpen piffer opp spillopplevelsen enda et hakk. 

Mens bilene er i garasjen blir de sakte men sikkert reparert, slik at du kan bytte tilbake om du ønsker det. 

Knotete kontrollsystem 

Det gjelder å være skjerpa hvis du vil henge med og ikke minst overleve en kamp i Twisted Metal. 
Derfor er det ekstra synd at kontrollsystemet er så lite intuitivt som det er. 

Kombinasjonen av bilspill og action gir deg et kontrollsystem med mye å holde styr på. 
Jeg måtte gå i trenemodusen for å finne ut av hvordan alt fungerte. 

Selv da jeg hadde fått styr på hvilke knapper som gjorde hva synes jeg fortsatt kontrollsystemet var veldig tungvint. 
De ulike kommandoene var plassert på en måte som ikke falt naturlig for meg. 

Det tok lang tid før jeg fikk taket på det, noe som førte til mange dødsfall og ødelagte biler. 

Ingen vits med historie 

I enspillerdelen blir vi servert filmsekvenser som forteller historien til våre tre morderiske venner. 
Disse er virkelig godt gjennomført, men har ikke noe feste i selve spillopplevelsen. 

Historien påvirker ikke spillet og betyr ingenting for din opplevelse av det. 
Dermed føles filmsekvensene rett og slett malplasserte ut, og man kan lure på om spillet heller burde vært foruten. 

Det er uansett ikke historien som er viktig i Twisted Metal. 
Det er kaoset av biler, våpen og ødeleggelse som er morsomt, og det er igjen morsomst når du deler det med andre. 

Spillet har flerspiller både lokalt og på nett. 
På nett kan du spille i et virvar av opp til 15 spillere. 
Jeg fikk aldri prøvd meg mot så mange, for det var dessverre nesten ingen spillere pålogget da jeg testet flerspilleren. 

Om du har en kompis ved siden av deg i sofaen, kan dere enten spille mot hverandre uten å være koblet på nett, eller dere kan spille med splitscreen mot andre på nett. 

Selv om jeg ikke er fan av splitscreen, synes jeg dette er et godt element som helt klart gir merverdi for meg som spiller. 
Twisted Metal er et spill som fort blir kjedelig hvis man ikke har noen å le av de vanvittige kampene med. 

I tillegg til "Death Match", "Last Man Standing" og "Hunted" har flerspilleren på nett også lagspill der to grupper jobber for å ødelegge for hverandre på forskjellige måter. 

Du kan også velge et hurtigspill der modusen blir valgt tilfeldig. 

Slitsom, men helsprø moro 

Det er flerspilleren som er kjernen i Twisted Metal og som kommer til å lokke spillere tilbake til Twisted Metal sin helsprøe verden. 

Jeg synes spillet ble litt slitsomt i lengden, men jeg vet det er mange som elsker denne typen vanvittig action. 

Med et tungvint kontrollsystem har Twisted Metal en litt høy dørstokk du må over før spillet blir gøy, men når du først venner deg til knotet, kan du nok ha det mye moro med dette helsprø spillet. 

Hvis du synes spill med vill ødeleggelse er morsomt så kommer du til å elske Twisted Metal - så lenge du ikke er redd for klovner og ekle dukker da, vel og merke 
