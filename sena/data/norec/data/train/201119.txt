Hardbarket SUV fornyet
Husker du Nissan Pathfinder? 
I Pyreneene, Spania: 
Tekst og foto: Knut Arne Marcussen 

127 eksemplarer ble det solgt av Nissan Pathfinder i Norge i fjor. 
Det er forsvinnende lite og beskjedent ut av Nissans totalsalg på 3779 biler i 2009. 
Likevel er det langt bedre enn de 13 bilene de solgte i Sverige. 
En oppgradering er derfor på høy tid. 
I den anledning har Nissan slept et knippe biljournalister ned til Spania. 

Nærmere bestemt blir vi bedre kjent med bilen i fantastiske fjellveier rundt Pyreneene, 18 mil nord for Barcelona, ved grensen til Andorra. 
Selv i mai er det snø i lufta her oppe i høyden og krokete veier og røft klima kler Pathfinder bra. 
Faktisk bedre enn etappekjøring på landeveien. 

Mer av det samme 

For endringene Nissan har lagt inn er så marginale at Pathfinder føles så å si helt lik bilen vi først ble kjent med for fem år siden. 
Den er bygget på ramme og er i prinsippet samme bil som Navara. 
Det betyr relativt primitive kjøreegenskaper med gynging i karosseriet og svak styrefølelse på normal vei, men styrke og kapasitet til å trekke opp til 3,5 tonn hengende bak. 

For håndverkere 

Selv om baksetene er der, ja, faktisk får du opptil sju seter i Pathfinder, så er ikke dette noen familie-SUV på høyde med Volvo XC90. 
Avstanden mellom gulv og seter er så kort at de over 14 år blir sittende med knærne opptil haken. 
Kjørefølelsen er som nevnt heller ikke på nivå. 
Derfor selges modellen nærmest kun som varebil. 

Håndverkere og andre som har bruk for en arbeidsbil, men som ikke vil ha en pickup. 
Dessuten kan jo baksetene settes inn gratis etter 10 år. 
Interiøret er oppgradert på den måten at materialbruken er forfinet og ting ser og føles litt bedre. 
Utseendet er endret marginalt med ny grill, nye fangere og nytt panser. 

Oppgradert 

Du skal være en god kjenner for å se forskjellen! 
Nytt utstyr som ryggekamera er nå blitt tilgjengelig. 
Motorene er oppgradert ved at den velkjente 2,5-liters firesylindrede dieselmotoren er spritet opp fra 171 til 190 hester. 
Utslipp og forbruk er redusert. 
Momentet er økt fra 403 
Nm til 450 
Nm og støyer gjør den fortsatt! 

7-trinns automat 

I september kommer V6-dieselmotor på 3-liter som stammer fra Renault. 
Den har 231 hester, 550 
Nm i moment og 7-trinns automatkasse. 
Denne kan trekke inntil 3,5 tonn. 
Ellers er det meste som før med Pathfinder. 
Firehjulstrekket kan kobles inn og ut som tidligere og lavgirserie og diffsperre kan også kobles inn. 

Kommer frem 

Klatreevnen er 39 grader og bakkeklaringen 23,4 cm. Med vadedybde på 45 cm er ting som før og det kan jo være bra. 
Men i en bilverden hvor alt er i rivende utvikling er vi skeptiske til hvor lenge Nissan kan holde det gående med så få endringer. 
Trøsten får være at Pathfinder stort sett tar deg frem uansett. 

Samme om det er i Pyreneene eller på Hardangervidda… 

Pris: 
Fra 329 759 kr Motor: 
R4 diesel 2,5-liter – V6 diesel 3-liter Effekt: 191 hk/4000 – 231 hk/3750 Moment: 450 Nm/2000 – 550 Nm/1750 0-100: 11 sek – 8,9 sek Toppfart: 186 km/t – 200 km/t Forbruk: 0,85 l/mil – 0,93 l/mil CO2: 224 g/km – 246 g/km L/B/H: 
481/185/177 cm Vekt: 2060 kg – 2210 kg Bagasje: 190/2091 liter 
