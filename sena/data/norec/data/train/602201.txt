Heftig gitarblues
Flust med heftige gitarriff og aggressive soloer 

Bragdøya Blues er en bluesfestival som arrangeres hvert år i begynnelsen av juni. 
Publikum blir fraktet med båt fra Kristiansand eller Auglandbukta, over til Bragdøy hvor fem konserter står på menyen. 
Sherman Robertson er en av de, og han leverer flust med heftige gitarriff og aggressive soloer sammen med et stødig band. 

Sherman Robertson er en amerikansk bluesgitarist, låtskriver og sanger. 
Han har spilt med flere kjente musikere og du kan blant annet høre hans gitarspill på albumet til Paul Simon, «Graceland”. 
Han har selv gitt ut fire album og på hans siste, «Guitar Man – Live» , har han med seg bandet BluesMove. 

Robertson setter i gang konserten med en standard blues med orgel, walkingbass og velkjente akkorder. 
Han spiller med en selvtillit som virker som en selvfølge, og han eier scenen. 
Med et godt samspill og bra kommunikasjon med bandet, byr han på et repertoar med en fin variasjon. 
Publikum får servert låter fra standard elektrisk blues, til funkblues i kveld 

Du hører klart at Robertson er en dreven bluesartist. 
Han spiller soloer som varierer fra enkle og perkusive til mektige og melodiske, og bandet er flinke til å følge opp soloene både rytmisk og dynamisk. 
Stemmen hans er mørk og kraftfull med det typiske bluesmerket. 

Selv om det er noe kald vind på Bragdøya i kveld, kan publikum danse seg varme etter fengende dansemusikk. 
Sangen «Guitar Man” er konsertens høydepunkt. 
Låten har en fengende head og bandet spiller den med god driv og bra energi. 

Konserten blir til tider kjedelig, med litt lange gitarsoloer og noen svake låter, men det kommer også en del fine overraskelser. 
Bassisten spiller en av de bedre bassoloene og plutselig er Robertson midt blant publikum mens han spiller. 
Men bortsett fra denne «gå-turen», er det lite han sier til publikum, noe som gjør at han ikke fanger dem helt. 

Sherman Robertson and The BluesMove fremføren en meget fin konsert hvor publikum koste seg og danset foran scenen. 
Hadde Robertson vært flinkere til å kommunisere med publikum, ville dette vært en super konsert. 
