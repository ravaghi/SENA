Nokia N80
Markedets kanskje mest komplette mobiltelefon er nå på vei ut i de norske butikkhyllene og vi har testet den. 
Her kan du lese hva vi synes om Nokia N80. 

N-serien til Nokia er en drøm for de teknologisk bevisste mobilbrukerne. 
Disse mobilene imponerer med gode kameraer og bra musikkmuligheter, i tillegg til avansert datakommunikasjon. 
Nokia N80 er ikke noe unntak i så måte. 
Snarere tvert imot. 
For øyeblikket er det nemlig lite som kan slåss med denne mobilen - i hvert fall med tanke på funksjonalitet. 

Ingen sylfide 

Der dumper man imidlertid bort i ett av de få problemene med denne skyvemobilen. 
For all funksjonaliteten går selvsagt på bekostning av størrelsen. 
Nokia N80 er nemlig en ganske diger klump. 
Tykkelsen på 26 millimeter er langt over det vi ser på de nye syltynne mobilene fra blant annet BenQ-Siemens, Motorola og Samsung. 

Allikevel må vi si at vi har sansen for designet, så lenge man klarer å se gjennom fingrene med tykkelsen. 
For selv om den er ganske tung føles den ekstremt bra. 
Den virker faktisk både mindre og lettere enn den faktisk er. 
I tillegg oser den sorte versjonen vi har fått testet av maskulinitet, mens kvaliteten oser av eksklusivitet. 
Tastene føles solide og behagelige og den har mange snarveismuligheter, selv om Nokia av en eller annen merkelig grunn har fjernet snarveien til volumkontroll. 

Men Nokia har fått plass til en helt ny snarveistast. 
Denne såkalte multimedietasten gir en ny meny som gjør at man kan navigere til de mest brukte applikasjonene. 
Veldig nyttig når man bruker det aktive skrivebordet som nå er standard på Nokias Series 60-mobiler. 
Dette operativsystemet er det forresten ikke lenger noe særlig vits å snakke om. 
Funksjonaliteten og brukervennligheten er som alltid enorm og nå er også hastigheten langt bedre enn før. 

Gode datamuligheter 

Som sagt er det også gode muligheter for avansert datakommunikasjon i denne mobilen. 
Den har støtte for 3G (med videotelefoni), EDGE (for de områdene uten 3G-dekning) og Wi-Fi. 
Derfor har man alle muligheter til å sjekke e-post eller koble opp den bærbare PC-en på hytta, hjemme eller på kontoret. 

Den er også utstyrt med den suverene nettleseren til Nokia som vi for første gang fikk teste i Nokia N91. 
Hastigheten, historiefunksjonen og zoommuligheten gjør denne til den desidert beste mobile nettleseren vi har testet. 
Andre programmer og spill er av samme høye kvalitet. 

Universal Plug and Play (UPnP) er også støttet i denne mobilen, som en av de første på markedet. 
Dette er en ny standard som gjør at man enkelt kan koble seg til utstyr i hjemmet enten via kabel eller trådløst nett. 
Denne gjør at man enkelt kan se på bilder og videoer eller høre på musikk fra denne mobilen på UPnP-støttet utstyr. 
Vi har bare fått testet dette i begrenset utstrekning, men det vi har sett av dette virker meget lovende. 

Som alle Series 60-mobiler er også denne telefonen en drøm å synkronisere. 
Nokia PC Suite er et meget godt synkroniseringsverktøy og med SyncML kan man også enkelt synkronisere over mobilnettet mot servere som er tilkoblet. 

Glimrende kamera 

Nokia N80 byr også på et av de aller første mobilkameraene med oppløsning på hele tre megapiksler. 
Den har også en mulighet til å endre kamerafokuset fra nære portretter til mer oversiktlige landskapsbilder. 
Mange valgmuligheter gjør også dette kameraet til det for øyeblikket beste mobilkameraet på markedet. 

Vi kunne imidlertid ønsket oss en bedre blitz-funksjon. 
For i mørke lokaler skal man slite med å få gode bilder. 
Ute i fullt dagslys blir imidlertid bildene veldig gode. 
Spesielt har vi sans for fargegjengivelsen. 
Vi begynner snart å tro på at mobilkameraene en dag kan erstatte de rimelige digitalkameraene ute på markedet. 

Som med de fleste av de mest avanserte mobilene til Nokia har man også gode videomuligheter. 
Med en oppløsning på opptil 352 x 288 punkter kan man nemlig lage kortfilmer med mobilen som folk faktisk får noe ut av når man viser dem frem. 

Begge disse funksjonene hjelpes selvsagt av en helt fabelaktig skjerm. 
352 x 416 punker og 262 144 farger gjør dette til en av de desidert beste skjermene vi har sett på en mobil. 
Dette var faktisk et av punktene som skuffet oss med Nokia N91. 

Brukes som MP3-spiller 

Men Nokia N80 er langt fra bare et enkelt digitalkamera. 
Den kan også brukes som en velfungerende MP3-spiller. 
Det virker som den har like god lyd som nevnte N91, og den står ikke tilbake for de populære Walkman-mobilene til Sony Ericsson på dette punktet. 

Den har også støtte for stereolyd og innebygd FM-radio, noe vi etter hvert har begynt å kreve av velfungerende MP3-mobiler. 
Skal man imidlertid bruke den til dette bør det investeres i et større minnekort enn det medfølgende 128 MB store miniSD-kortet. 
Men i det store og hele er dette en meget god MP3-spiller. 

Avansert multimediecomputer? 

Vi har ledd mye av Nokias påstand om at de ikke lenger lager mobiltelefoner, men at de nå bygger avanserte multimediecomputere. 
Etter hvert begynner vi imidlertid å se Nokias poeng. 
Vi vil nok ikke strekke oss like langt som Nokia, men at dette er langt mer enn bare mobiltelefoner er det ingen tvil om. 

Dette viser seg imidlertid på både prisen, som ligger på over 5 000 kroner, og på batterilevetiden, som er langt fra imponerende. 
Når man bruker telefonen aktivt bør nemlig laderen være innenfor rekkevidde til nesten enhver tid. 
Vanlig mobilbruk krever at den lades i hvert fall annenhver dag. 

Vi nøler imidlertid ikke med å anbefale denne mobilen. 
Faktisk kommer undertegnede nå til å bytte ut siste halvårs personlige telefon (Sony Ericsson W900i) med denne modellen. 
Skal man gå for en teknisk avansert mobil er det få eller ingen fullgode alternativer på markedet, og når den i tillegg ser bra ut er det vel lite å lure på? 

Tekniske data for Nokia N80 
