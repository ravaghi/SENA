Politisk strek
Regi: 
Marjane Satrapi & Vincent Paronnaud. 
Genre: 
Animasjon. 
Fransk. 

MED: (stemmer) Chiara Mastroianni, Catherine Deneuve, Danielle Darrieux, Simon Abkarian, Gabrielle Lopes 

Indre og ytre revolusjon i svart/hvitt. 

HANDLER OM: 
Marjane vokser opp i Iran under den islamske revolusjonen og krigen mot Irak. 
Foreldrene sender henne til Europa for å beskytte henne. 
Men kulturkonflikt oppstår, ensomhet og stigmatisering følger. 
«Persepolis» er basert på Marjane Satrapis selvbiografiske tegneserieromaner. 
Satrapis tegninger har et klart slektskap til en annen stor, fransk tegneserieskaper, David Beauchard, med en karakteristisk, enkel strek i svart/hvitt. 
Hun har fått flere priser for serien, blant annet for måten den engasjerer seg mot totalitære regimer. 

DOM: 
I filmen sveiper vi gjennom Satrapis oppvekst. 
Drømmende bilder med kruseduller og mønstre binder scenene sammen og tilfører en viss poetisk snert. 
Barndommen i Iran preges av omveltningene etter revolusjonen. 
Hun kommer fra en moderne familie er oppvokst i Adidas-sko som en rampete guttejente. 
Plutselig tvinges hun inn i slør, men fortsetter trassig å oppsøke vestlig popkultur. 
Filmen behandler temaene sine med den ytterste respekt, og Marjanes fandenivoldskhet gir historien en tiltrengt spisshet. 
Filmen oppleves som viktig og aktuell, at den skaper irritasjon hos Iran Farabi Foundation, en organisasjon tilknyttet de iranske myndighetene, sier sitt. 

Vi følger henne videre til Europa, i forsøkene på å leve ut livsstilen hun ønsket seg i hjemlandet. 
Det er mye drama. 
Voldsomme nedturer, temperament. 
Midt i alvoret blir filmens få humorpoeng viktige for å balansere og holde på seerens engasjement. 
For det blir i overkant melodramatisk, visse poeng males ut der de burde fått rom, så en kunne få tenke et par tanker sjøl. 
Det er jo nettopp det filmen handler om. 
