Konsertanmeldelse The Killers:- INGEN KILLER 

The Killers er det perfekte festivalbandet. 
Men det var jo ikke der de var i går. 

Konsert: The Killers Sted: 
P3Sessions, Sentrum Scene i Oslo Publikum: 
Ca 1300 Aktuell: 
«Battle Born» kommer om to uker 

Siden jeg så Las Vegas-gjengen sist på en liten scene i Norge - på Rockefeller i 2009 - har The Killers vokst seg til det fullblods arenabandet som de viste spirene til den gangen. 
Det betyr litt for mange endringer som dessverre ikke kan reverseres når de plutselig dukker opp på en liten klubb igjen etter flere år på arenaer. 

Først og fremst lyden. 
Som fremdeles er tilpasset nettopp en arena. 
Deretter publikumsfrieriet, ikke fra hovedmann Brandon Flowers, men fra bandet som helhet. 
Hvilket medfører - blant annet - at «Human» helt mister sin opprinnelige ynde og blir et brautende allsangnummer, at «All These Things That I've Done» hales ut i det uendelige og at hverken band eller publikum noen gang helt finner hverandre i avslutningsnummeret, deres jublende signaturlåt «When You Were Young». 

Da har jeg ikke engang vært innom Dave Keunings voksende The Edge-kompleks. 
Og hvorfor skjer det? 
Jo, fordi gitartrillene fungerer perfekt utover et stadion, men ikke så godt mellom veggene på Sentrum Scene. 

Om opplevelsen ikke var den beste musikalsk, ble det iallfall en festaften for fansen. 
De fikk hele hitrekka, inkludert «Runaways» innledningsvis - førstesinglen fra kommende «Battle Born», fulgt av «Somebody Told Me» som ble et tidlig høydepunkt før megalomanien banket på døren. 
Et U2 som forsøker å spille Springsteen-låter, som en vittig tunge sa underveis. 

En treffende beskrivelse, for er det noe The Killers er gode til, er det å matche sine egne inspirasjonskilder som U2 og Joy Division med Springsteens arenavennlige og grandiose rock-stemninger. 

Derfor ses vi helst på et litt større lokale neste gang, The Killers! 
