Philips Fidelio S2
Ørepropper for deg som vil ha det lille ekstra. 

Fidelio S2 gir et godt førsteinntrykk: 
Kabelen er flat slik at ledningene ikke floker seg så lett, og metallhuset er med på å gi et inntrykk av et solid produkt. 

I tillegg liker vi designen. 
Den flate kabelen er sort på den ene siden og brun på den andre, og når metallhuset er høyglanset sort og kobberfarget skiller det seg ut, uten at det blir for mye bling. 

Selve høyttalerkabelen har også mikrofon for handsfree-samtaler, men består kun av en knapp. 
Det er altså ingen mulighet for lydjustering eller skipping av låt. 
Det synes vi er litt synd. 

Men hva med lyden? 

Underveis i testen har vi hørt på musikk via iPhone 5, Samsung Galaxy S3, samt vår PC både med og uten ekstern DAC og hodetelefonforsterker. 
Det siste gir et ekstra løft, men dette er uansett lettdrevne ørepropper som fungerer helt fint også på mobiler. 

Vi fikk imidlertid en litt trang start på testen, og selv om det gjerne kan kalles en elementær tabbe er den verdt å være klar over: 

Det første vi legger merke til er at lydbildet er svært detaljert, men til å begynne med savnet vi ethvert tilløp til bassfundament, og mellomtonen var overdreven. 
Vi lurte derfor på om det var noe galt med vårt testeksemplar. 

Heldigvis var løsningen av den banale sorten: 
For å yte sitt maksimale forutsetter nemlig S2-øreproppene at pluggene fyller øregangen godt. 
Dette er jo ikke uvanlig, men på grunn av konstruksjonen og den nøytrale lydsignaturen blir det ekstra viktig her. 

I esken ligger det derfor hele syv ekstra par silikon- og skump-tupper av ulik størrelse og fasonger, og når vi først fant et par som satt som støpt kom endelig fundamentet i musikken på plass. 

Med i esken følger det forøvrig med en rundt liten boks, litt mindre enn en snusboks i størrelse, for oppbevaring av øreproppene. 

Lydsignaturen er altså både detaljert og nøytral, og spesielt med skumtuppene på plass oppleves lydbildet som varmt og med overraskende god dybde og dynamikk. 
Bassen opplever vi som stram og fin, den er der den skal være - uten å bli overdreven. 
Dette er altså ikke ørepropper som farger lyden unødig, og bør derfor passe alle utenom de største bassfreakene. 

Konklusjon 

Undertegnede pleier normalt å sverge til hodetelefoner når det gjelder komfort, spesielt når jeg skal skal høre lenge på musikk. 
De medfølgende skumtuppene gjør imidlertid proppene behagelige å bruke, og demper i tillegg støy fra omgivelsene på en effektiv måte. 

Det gir naturlig nok pluss i margen. 

Når lyden og materialkvaliteten også gir et godt inntrykk er dette et sett ørepropper som er lett å anbefale. 
Det eneste vi egentlig savner er fjernbetjening via kabelen, det burde vært på plass i denne prisklassen. 

Synes du prisen er for stiv? 
Da kan du merke deg at Fidelio har en lillebror kalt S1, og at hovedforskjellen mellom de to skal være design og at det følger med færre tupper til proppene. 

Philips Fidelio S2 
