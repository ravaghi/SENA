Nesten 9 av 10 velger denne med firehjulstrekk
Dette er bilen som gjør Mercedes og Audi grønne av misunnelse. 

Med en fra-pris på 545.700 kroner for en BMW 520d Touring med automatgir - og firehjulstrekk på kampanjetilbud til bare 9.900 kroner ekstra - sier det seg egentlig selv: 
BMW har hatt et fortrinn ingen av de store konkurrentene har kunnet matche. 

Mercedes-Benz har prøvd å møte konkurransen med å tilby en kampanjepris på 612.500 kroner for E250 T CDI 4Matic (204 hk). 
Audi A6 tilbys med Quattro først i kombinasjon med en 3,0 TDI V6 (211 hk) til en startpris på hele 695 000 kroner. 

Da sier det seg selv: 
En relativt liten og mager dieselmotor er tiltstrekkelig for folk flest. 
Og pakker du det med effektiv automatkasse og firehjulstrekk inn i solid stasjonsvognluksus – er dette en sikker vinnertrippel du kan kjøre hest med til Bjerke. 

En 2-liters dieselmotor på 163 hester er fleksibel nok. 
Og 0-100 på 9,1 sekunder og en toppfart på 211 km/t ER tilstrekkelig. 
Spesielt når man tar med at oppgitt forbruk ligger så lavt som 0,51 l/mil og CO2-utslippet er 133 g/km. 
Imponerende tall når det tross alt er 1840 kilo som skal dras rundt. 

Legger du på bare 14 000 kroner, får du den samme motoren med 190 hester. 
Forbrukstallene er de samme, men 0-100 går da unna på 8,2 sekunder og den topper på 220 km/t. 

Mange gode pakkeløsninger 

BMW har samtidig lansert utstyrspakken Advantage Edition på de fleste modellene sine. 
Pakken inneholder det meste av det kresne nordmenn ønsker seg av tilleggsutstyr. 

Vår testbil er en Advantage Edition med M Sportspakke. 
Den inneholder: M sportsratt i skinn, sportsseter i skinn, BMW Individual antrasitt taktrekk, justerbar interiørbelysning, interiørlister i aluminium, innstigningslister og fotstøtte med M emblem, M aerodynamikkpakke, LED-tåkelys, M sportsunderstell (kan velges bort), SPORT+ kjøremodus, BMW nyregrill i sort høyglans, BMW Individual Shadow Line, M emblem på begge sider av bilen, enderør i mørk krom og 18” M lettmetallfelger, oppvarmbart ratt, automatisk avblendbare speil, takreling, gjennomlastingssystem, Park Distance Control (PDC), automatisk klimaanlegg, Bluetooth Professional og DAB+ radio. 

Kampanjeprisen er 33.900,-, mens kundefordelen er hele 50.480,-. 
BMW priser aggressivt for å kjempe seg til topps. 

Er du litt mer enn snittet opptatt av komfort, må du ikke glemme å legge til 9.750 kroner (i kombinasjon med M Sport-pakken) for å få med Dynamic Damper Control. 
Den sikrer justerbare dempere og landeveisflyt på nivå med det beste Mercedes kan levere. 

«Alle» vil ha xDrive 

Av 1272 solgte 5-Serie i 2014, ble hele 1062 levert med firehjulstrekk! 
Det sier litt om kampanjen og kombinasjonen som har løftet BMW opp som den virkelig store salgsvinneren i fjor. 

Firehjulsdriftssystemet er satt opp med en 40:60-fordeling. 
Det gir en bakhjulsdrevet karakter. 
Systemet kan variere kraftfordelingen mellom for- og bakhjul, men med denne faste forrdelingen gir den også svært forutsigbare svingegenskaper på hålka. 

Facelift i fjor 

Sommeren 2013 fikk den en facelift som ikke bare besto av flere mindre og magrere motorkombinasjoner. 
Xenon-lys ble standard på alle modeller (alternativt Adaptive LED hovedlys). 
Baklyktene ble også noe modifisert, blinklysene innfelt i speilhusene og de nye fangerne fikk trekk vi kjenner fra den nye 3-serien. 

Det er også gjort noen endringer i designet på fronten for å minske luftmotstanden. 

Av større oppgraderinger innvendig finner vi i det BMW kaller ConnectedDrive som gir internett, nettradio og tilgang til 12 millioner sanger. 
Kommandohjulet har nå har fått en berøringsplate som brukes til å navigere i iDrive-menyen. 
iTouch-kalles det nye systemet. 
Det betyr at du kan skrive telefonnummer eller annet med fingeren - i stedet for å bla og ta oppmerksomheten vekk fra veien. 
Dette er imidlertid ekstrautstyr. 

Nytt er også en tjenerfunksjon hvor du kan ringe opp en Concierge Service og be om hjelp til generelle spørsmål. 
På mange måter er en Google-tjeneste i levende live, som du kan snakke med og be om spesifikke opplysninger. 
Det gjelder alt fra telefonnummer, til åpningstider på spisesteder langs reiseruten. 

Satser effektivt 

Under BMW EfficientDynamics-banneret har BMW virkelig satt opp tempoet når det gjelder å bekjempe utslipp, sikre god drivstofføkonomi og samtidig ivareta kjøregleden. 
Det består i hovedsak av fire ting: 
BMW Twinpower Turbo-teknologi, 8-trinns Steptronic automat, elektrisk servostyring og Brake Energy Regeneration, som betyr at dynamoen bare produserer strøm når føreren slipper gassen eller bremser og samtidig blir ubenyttet kinetisk energi lagret i batteriet. 

Men det er spesielt den nydelige 8-trinns Steptronic-kassa som gjør BMWene så effektive. 
Den er faktisk noe så sjeldent som en automatkasse som gir deg lavere forbruk enn om du skulle ha giret selv. 
Utslippet på en standard 520d Touring er 122 g/km med manuelt gir. 
Med automat: 118 g/km. 
Automatkassa gjør også 0-100-sprinten 0,1 sekund raskere. 

Lavt utslipp er gunstig for norske avgifter. 
Og når du får firehjulstrekk på tilbud i det som er en av de mest kjøreglade stasjonsvognene på markedet, er det lett å skjønne hvorfor 5-Serie slår an. 
