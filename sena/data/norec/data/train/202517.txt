Surroundlyd for bærbar
TEST: 
Bare utgang for hodetelefon? 
No problemo! 

Du har fått deg en fin flat-TV og surround-anlegg, og vil spille av video fra din bærbare. 
Eller du har fått deg en 24-tommers ekstra skjerm til din bærbare og ser fram til å kunne legge deg tilbake i godstolen og se film. 
Bildet blir fint, men hva med lyden? 

Surroundlyd er en veldig viktig del av den store filmopplevelsen, med stereo blir det ikke på langt nær samme romfølelse. 

Men det er ikke alle bærbare som byr på flerkanals lyd, eller kan brukes med alle typer surroundanlegg. 
Hvis den i det hele tatt har surroundlyd ut, så er det etter all sannsynlighet digitalt på SPDIF, ofte med en overgangskabel til optisk eller phono for tilkobling til anlegget. 
Det hjelper ikke stort hvis du skal koble til et surroundanlegg som har to eller tre minijacker for kanalparene. 

Men det finnes løsninger. 

USB Sound Box 7.1 

Sandberg har mange forskjellige bokser i rimelige prisklasser, som løser store og små problemer. 
For lydproblemene vi har beskrevet over har de en USB-boks som har det du trenger for å koble til det aller meste av aktuelle surroundanlegg til din bærbare. 

Boksen er liten og hendig i matt sort utførelse og har minijack-kontakter på to av sidene. 
Mikrofoninngangene sitter på den ene kortenden, mens utgangene og linje inn sitter på den ene langsiden. 

På den andre langsiden sitter det optisk SPDIF inn og utgang og USB-kontakt. 

Fire blanke knapper på toppen styrer volum opp og ned og mute av høyttalere og mikrofon. 

Driver og kontrollpaneler ligger på CD og ble greit installert på vår test-PC med Windows 7. 
De kjører også på Vista og XP. 
(Det er ingen støtte eller kontrollpanel for Mac, men vi koblet den til, og boksen blir registrert som en USB-lydenhet og gir helt ok lyd i stereo.) 

Kontrollpanelet har fem faner med forskjellige grupper av funksjoner samlet. 
Hovedsiden velger arbeidsmodus, om du skal bruke boksen som ekte eller virtuell surround. 
I virtuell surround kan du flytte om på "plasseringen" av høyttalerne. 
Det er først og fremst balansen som blir påvirket, men det er artig å la lydbildet spinne rundt deg, også i hodetelefoner. 

Mixeren styrer nivået på de forskjellige inn og utgangene. 

Effektene er romklang og EQ, her kan du velge mellom mange forhåndsinnstilte rom og omgivelser, det er ingen muligheter for å justere klangen manuelt. 
EQ kan gjøres manuelt eller med (mange merkelig) ferdige innstillinger. 
Du kan også lagre egne innstillinger. 

Karaoke-innstillingene byr på effekter på mikrofonen og justerbar fjerning av vokal på playback av hvilken som helst lydfil. 
Helt borte blir den riktignok ikke, det avhenger av den opprinnelige miksen av musikk/vokal og ikke minst klang. 

Informasjonsfanen viser informasjon om programvareversjonene etc. som er installert og har lenke til brikkeprodusenten C-Media. 

Hvordan låter det? 

Boksen ga bare fra seg vellyd, den er helt fri for sus og brum, det eneste vi merket var et lite knepp når vi brukte hovedvolumkontrollen i Windows og justerte mellom verdiene 9 og 12! 
Bortsett fra dette var det ingen nykker eller ulyder ved annen aktivitet på maskinen. 

Det eneste vi savnet var at Mute-funksjonen også slo av hodetelefonutgangen. 
Vi hadde foretrukket at vi kunne la den være aktiv og bare mute utgangen til høyttalerne, siden det er separate tilkoblinger for hodetelefon. 
Nå må man slå av anlegget for å bare bruke hodetelefoner. 

Nivået ut var også kraftig nok til å styre ut både anlegg og forskjellige hodetelefoner. 

Boksen fungerte også fint med nyeste versjon av ASIO4ALL drivere for bruk sammen med proffe musikkprogrammer, med 8 separate kanaler ut. 

Konklusjon 

Boksen leverer god lyd i stereo og surround opptil 7.1. 
Det er en del artige effekter, men det viktigste er at den fungerer bra uten dikkedarier. 

Ønsker du surround til den bærbare, eller har problemer med sus, brum og knitring i den interne lyden på PC-en (bærbar eller stasjonær) - så kan denne lille boksen få deg ut av uføret. 

Og prisen er det jo ikke noe å si på - selv med frakt kommer den på under 500 kroner. 
