Krevende om istidens oppdager
Den som først forstod at landskapet vårt var skapt av isbreer, var en vitenskapsmann knapt noen har hørt om. 

For 10-15000 år siden gnurte kilometertykke isbreer ut det barske landskapet vårt. 
Den som først forstod at landskapet vårt var skapt av isbreer, var en vitenskapsmann knapt noen har hørt om, Jens Esmark, født i Aarhus i 1763, død i Christiania i 1839. 
Han var Norges første professor i bergvitenskap. 
Nå har han fått sin biografi, og den er, mildt sagt, av det grundige slaget. 
Den allsidige naturforskeren, idé- og vitenskapshistorikeren, professor Geir Hestmark, har brukt 12 år på prosjektet. 
Her kan ikke noe være glemt eller oversett. 
Noter og litteraturliste utgjør over 230 sider. 

Esmark var ansatt ved Kongsberg sølvgruver i noen år, men kom til å gjøre mineralogien dens største tjeneste ved å samle og analysere norske stein, mineraler og fossiler. 
Han besteg fjell, blant dem Snøhetta, og målte høydene med selvlagede barometre. 
Han var også i vår landsdel, Arendal, Kristiansand og Setesdal, og på Hidra fant han en ny bergart, som han kalte noritt. 

Artikkelen der han lanserer oppdagelsen av isbreenes betydning for landskapet, ble publisert i 1825 med bakgrunn i en Eureka-opplevelse ved morenen i Forsand to år tidligere. 
Esmarks teori ble kjent gjennom internasjonale tidsskrifter. 
Det var viktig, for i denne perioden ble hele Europa undersøkt av ambisiøse forskere. 
Esmark tilhørte en generasjon som målte opp verden. 
For Esmark omfattet målingene også været. 

Esmarks istid-teori var en av flere, og i den langvarige krangelen om temaet, ble han ofte oversett, men Darwin gav ham fortjent ære. 
Esmark fulgte merkelig nok ikke opp teorien med flere artikler. 

Om Esmark som person er det mer sparsomt i boken. 
Her er litt fra barndommen, litt om ham som hjelpsom universitetslærer, og litt om den personlige hygienen. 
Han var «møkkete». 

Hestmark får særlig godt frem Esmark som pioner i en brytningstid for naturvitenskapelig kunnskap, men teksten krever sin leser. 
