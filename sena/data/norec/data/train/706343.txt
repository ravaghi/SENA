Småbarnsmor på randen
BOK: 
Mellom bankende intimprosa og flat belæring 

Monica Isakstuen: 
Rase. 
Roman. 
228 sider. 
Pelikanen. 

Når Monica Isakstuen (f. 1976, debut 2009) kaller sin nyeste samlivsroman «Rase», viser hun ikke til etnisitet, men til det å «herje eller rase rundt», «rase sammen», «skjelle, smelle, være rasende». 

Kort fortalt dreier det seg om en navnløs, skilt enbarnsmor som i intim jeg-form bretter ut det hektiske hverdagslivet sitt sammen med et «du», en gartner som hun møter og får tvillinger med. 
Hun forelsker seg. 
Hun føder. 
Hun ammer og gjør så godt hun kan, hun stresser, hun svikter, hun angrer, hun viser omsorg, hun gråter, skriker og skremmer, hun savner sex, hun frykter å bli forlatt, barna maser, hun blir sint, søker nærhet, er øm, skaper avstand, oppsøker psykolog, forbanner det altfor store og dårlig vedlikeholdte huset som familien kjøper, innser at hun kjefter for mye, lytter for lite og ikke er den hun vil være. 

Slik sett kan «Rase» sies å rammes av den krasse kritikken som Dagbladets anmelder Endre Ruset tidligere i år reiste mot det han på macho-vis kalte «En tsunami av brystmelk» som på navlebeskuende vis flommer over det norske bokmarkedet akkurat nå. 

For Monica Isakstuen er en samtidsforfatter som velger å skrive om kvinnelige erfaringer og komplisert samliv, en som skildrer et mor-barn-far-forhold som balanserer på randen av sammenbrudd, som målbevisst avdekker hvorfor en ressurssterk mor nesten ikke orker mer, og hvorfor de tre barna hennes blir ulydige, redde, syke, mens de to voksne vakler videre, dag for dag, år for år, i kontrast til halvparten av alle tvillingforeldre som skilles før barna er ett år. 

Romanen – som knapt kan kalles original - åpner med et Rousseau-sitat, virker fragmentarisk i strukturen og mangler en stramt oppbygd intrige. 
Noen sider består bare av en linje, trolig for å utheve spesielt viktige utsagn. 
Språket er på sitt beste energisk og intenst, med ledige dialoger, retoriske gjentakelser, hektiske oppramsinger, brå utbrudd og et ras av imperativer. 

Mest suggestiv er teksten når jeg-fortelleren nøyer seg med å skildre – en liten barnehånd klemmes i dørsprekken, en eldre nabo tar kontakt, «du» raserer busker og planter midt på natta, en modig smågutt synger på konsert slik at romanens avslutningsord ganske overrumplende blir et løfterikt «fantastisk». 

Men dessverre følges stramme scener, utformet i suggestiv, rytmisk pulserende intimprosa, tidvis av dvaske, snusfornuftige pekefingerkommentarer: 
«De voksne må på sin side være tydelige på hva som skiller uakseptabel fra akseptabel adferd, det gjelder å være flinke til å trekke opp helt klare grenser.», «Det finnes verre ting å bekymre seg for enn barn som kommer og går.» 

Monica Isakstuen deltar på Kapittelfestivalen lørdag. 
