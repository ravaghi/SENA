Jakten på hukommelsen
Tenk deg at du plutselig sitter på et tog i Kina og ikke vet hvem du er, hvor du er, hva et tog er, hva Kina er, eller at du egentlig burde være litt bekymret over situasjonen. 

Nettopp dette skjedde med Øyvind Aamot i 2000. 
Han husket null og niks fra sine foregående 27 år. 

"Jakten på hukommelsen" heter dokumentarfilmen som forteller hva som skjedde, beskriver tiden etter og viser hvordan han reiser tilbake til Kina for å forsøke å finne ut hva som kan ha utløst hukommelsestapet. 
Det har blitt en fascinerende film om en helt utrolig situasjon! 

Trenger en forklaring 

Det er overraskende å se hvordan Øyvind, som kaller seg Vind, forteller om det å miste all hukommelse. 
Man skulle tro at man ble helt satt ut av at man ikke husker noe som helst. 
At man blir gal av å mangle minner som utgjør en trygg plattform å stå på. 

Men Vind ser ut til å ha det bra i filmens første del. 
Hjernen suger til seg lærdom og han fungerer godt. 
Men etter hvert skjønner vi at det kanskje ikke står så bra til likevel. 
Det blir stadig viktigere for Vind å få en forklaring på hva som skjedde, og han reiser til Kina med kamera på slep. 

Åpenhjertig foran kamera 

Regissør Thomas Lien er en gammel venn av Vind, og var med på jordomseilingen som Vind hoppet av for å lete etter kinesiske hestenomader. 
Det er åpenbart at Vind har et godt forhold til de som følger ham, for vi møter en åpenhjertig sjel foran kamera, uredd for å fortelle om seg selv og sine problemer. 

Stoffet er kløktig redigert, og består av nye og gamle videoklipp, stillbilder og gjenskapte øyeblikk. 
Den stemningsfulle musikken, laget av Jan Bang, Arve Henriksen og Erik Honoré, og Petter Fladebys omsluttende lydbilde hjelper oss med å være der Vind er. 

En helt spesiell reise 

Denne filmen bombarderer deg med bilder, lyder, farger, lukter og andre inntrykk. 
Du føler virkelig at du er med på en helt spesiell reise, en eksotisk ferd gjennom fremmed landskap, der en mann har lagt igjen 27 år av sitt liv. 

Det blir etter hvert veldig spennende når Vind finner spor av seg selv. 
Det vokste i alle fall frem et stort ønske i meg om at han virkelig skulle finne ut hva som skjedde. 
Om han gjør det eller ikke, må du nesten finne ut av selv. 
Du bør 
