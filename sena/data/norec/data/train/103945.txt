Willie Nelson:«Willie Nelson's Greatest Hits (& Some That W 

(Columbia/Sony) 

Oppgradert samleklassiker 

Denne kommer samtidig med lekre nyutgivelser av avgjort ujevne album som «Always On My Mind» (1982), 

«Tougher Than Leather» (1983) og duoplaten med Merle Haggard, «Pancho & Lefty» (1982). 
De tre er for viderekomne; denne er essensiell for alle med den minste interesse. 
Willie Nelsons karriere har sine stadier og faser, og «Willie Nelson's Greatest Hits» summerte i sin tid opp en av hans absolutt rikeste: tiåret da så vel den kommersielle suksessen som den anselige kreativiteten hans nådde sitt toppunkt - så å si samtidig. 
Alltid en mann med mange og ofte svært forskjellige plater å lage; Nelsons diskografi er notorisk lett å gå seg vill i, og en karriere så lang som hans vil alltid trenge mer enn én CD til å oppsummeres på optimalt vis. 
Dette er likevel samlingen med sangene et stort publikum vil ønske å eie for alltid: 
«Blue Eyes Crying In The Rain», «Mamas Don't Let Your Babies Grow Up To Be Cowboys», «Angel Flying Too Close To The Ground», «My Heroes Have Always Been Cowboys», «On The Road Again», «Till I Gain Control Again». 

Uslåelig individuell musikk som bruker countrygenren som utgangspunkt, og via Nelsons jazzaktig fabulerende fraseringer blir til en slags definitiv amerikansk musikk. 

MORTEN STÅLE NILSEN 
