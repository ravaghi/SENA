Veldig, veldig, veldig bra
Det er umulig å spille «Patapon» uten å glise ukontrollert mens kroppen vrir seg til rytmene av spillets lekne trommer. 

Vi kjenner skapergleden til det japanske spillselskapet Interlink fra det surrealistisk morsomme PSP-spillet «LocoRoco» og oppfølgeren til PS3. 

Og selv om det underlige, søte og abstrakte er tonet noe ned i PSP-spillet «Patapon», snakker vi nok en gang om et spill som med uanstrengt kreativitet gir deg en spillopplevelse helt utenom det vanlige. 

Du tar rollen som «Den allmektige», guden til pataponerne. 
Ved hjelp av fire hellige, snakkende krigstrommer - representert av de fire PSP-knappene - skal du lede stammen gjennom et rytmisk, todimensjonalt opprør mot den onde Zitagon-stammen. 

Forskjellige knappekombinasjoner, som må trykkes i riktig rytme, får pataponerne til å blant annet rykke frem, angripe og trekke seg tilbake. 
Det blir raskt opplagt at dette bør spilles bak lukkede dører dersom du er redd for å drite deg ut i offentlighet - det er nemlig umulig å holde rytmen uten at kroppen din vrir seg i takt med musikken. 

Både sammensetting av troppen din, våpnene krigerne bruker, troppformasjonen og fremgangsmåte på slagmarken er opp til deg. 
Spillet er også krydret med puzzles, minispill og noen herlige bosskamper. 

Det som i utgangspunktet fremstår som overflatisk søtt og sjarmerende, skjuler med andre ord en overraskende taktisk dybde. 
Sjarmen har en usedvanlig solid spillbarhet i ryggen - kravet om nøye planlegging og hurtige taktiske valg gjør «Patapon» til et svært solid spill. 

Det skal derimot sies at fremgangen i spillet oppleves som en lystig conga-dans - ett hopp frem, ett tilbake, tre frem og så videre. 
Du må nemlig gå tilbake til tidligere erobrede områder med jevne mellomrom for å jakte på mat og ressurser for å styrke hæren din, og det blir litt småkjedelig å spille gjennom de samme områdene flere ganger. 

Men i det store og det hele har det veldig lite å si for den totale spillopplevelsen. 
«Patapon» er simpelthen blant de aller beste PSP-spillene til nå. 

PS: 
I salg fra onsdag 27. februar. 
