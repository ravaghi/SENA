Blandede følelser
Forutsigbart og flåsete, men likevel trivelig, fra Adam Sandler. 

Når Adam Sandler kommer med en ny film, vet du at du har en god dose slapstick- og underbuksehumor, med åpenbare punchlines og oppbrukte vitser, i vente. 

Men når Sandlers motspiller er Drew Barrymore, kan du også være sikker på at du får med deg en dæsj hjertevarme oppi blandingen også. 

Regissør Frank Coraci brakte Barrymore og Sandler sammen i den trivelige romantiske komedien Bryllupssangeren i 1998, siden jobbet de to sammen på 50 First Dates, og nå gjenforenes de i Blandede følelser. 

Denne romantiske komedien gir deg nettopp en god dose slapstick- og underbuksehumor, med åpenbare punchlines og oppbrukte vitser, men god kjemi redder filmen fra å bli en fullstendig katastrofe. 

Ablegøyer i Afrika 

Handlingen i Blandede følelser, er som tatt ut av Filmpolitiets Adam Sandler-filmgenerator. 
Alenepappaen Jim (Adam Sandler) møter alenemammaen Lauren (Drew Barrymore) på en blind date. 
Den går selvfølgelig fullstendig skeis, og Jim og Lauren sverger at de aldri vil ha noe med hverandre å gjøre igjen. 

Men så er det duket for forviklinger når de to skal på ferie med barna sine, og ender opp med å bli plassert sammen på et familieresort i Afrika. 

Her prøver de å unngå hverandre og bedriver ablegøyer, inntil de innser at de egentlig elsker hverandre. 
Da skjerper de seg og kommer ut av det som mye bedre mennesker. 

God kjemi redder dagen 

Nei, det er ingen som vinner noen Oscar for beste manus her med det første, og det vanker heller ingen priser for kreativ og nyskapende humor. 
Du klarer lett å forutse utfallet av hver eneste scene i filmen, og du vet akkurat hva Sandler kommer til å si på slutten av hver eneste vits. 

Blandede følelser er full av panneklaskøyeblikk når det blir for mye Sandler, men den har også flere genuint morsomme øyeblikk. 
Lou, den nusselige yngstedattera til Jim, spilt av Alyvia Alyn Lind, står for mange av høydepunktene. 

Men det er likevel samspillet mellom Barrymore og Sandler, som redder filmen, for duoen har unektelig svært god kjemi. 

Filmen er på sitt beste når de to utveksler replikker, og etter hvert som romantikken eskalerte ble jeg faktisk også rørt - helt på ekte. 

Blandede følelser er ikke så ille som mye av rælet vi har sett fra Sandlers produksjonselskap Happy Madison de siste åra. 
Tross mye dårlig Sandler-tull er det hjertevarme her, og det kommer du langt med. 
