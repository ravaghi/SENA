The Raven
Ikke lett å like John Cusack i denne filmen. 

Hva skjedde med skrekkforfatteren Edgar Allan Poe i dagene før han døde i 1849? 
Dette spørsmålet åpner The Raven, som så forsøker å gi en forklaring basert på ren fiksjon. 
Ingen kjenner sannheten. 

Det er et spennende utgangspunkt for en film av varierende kvalitet. 
Regissør James McTeigue forteller en mørk historie med dertil egnet billedspråk. 

Men manuset gjør enkelte feiltrinn, og så er det ikke lett å like John Cusack i hovedrollen. 
Det har jeg ikke opplevd før. 

Jakter på morder 

Poe (Cusack) raver rundt i Baltimore, blakk og elendig. 
Bedre blir det ikke når noen begynner å begå grusomme drap som ser ut til å være inspirert av Poes makabre historier. 

Politietterforsker Fields (Luke Evans) rekrutterer forfatteren i jakten på morderen. 
For hvem kjenner Poes historier bedre enn Poe? 

Men dette skal bli farlig for de rundt ham, spesielt for kjæresten Emily Hamilton (Alice Eve). 

Brautende narsissist 

John Cusack forsøker nye takter i denne filmen. 
Han har lenge vært et sikkert kort i sympatiske roller. 

Men hans fremstilling av Edgar Allan Poe gjør den kjente forfatteren til en plagsom og brautende narsissist, kun opptatt av anerkjennelse av egen fortreffelighet. 
Det blir litt mye brøling og utagering, synes jeg. 

De andre i persongalleriet er middels spennende. 
Alice Eve er ingen stor skuespiller. 
Luke Evans er også for anonym som Fields. 
Hyggeligst er gjensynet med ringreven Brendan Gleeson, men han har ikke mye å gjøre. 

Dummere enn de er 

Av og til gjør manuset sine figurer dummere enn det er grunn til å tro at de er. 
På ett tidspunkt, for eksempel, mistenker de en sjømann som har vært i byen i fem dager for å stå bak mordene. 

Den minst begavede detektiv forstår umiddelbart at dette er umulig, siden flere av mordene åpenbart har krevd månedsvis med planlegging og konstruksjon. 

Jeg skulle ønske at figurene var bedre ivaretatt på manusfronten. 

Ser stilig ut 

The Raven ser i alle fall ut som en ekte Edgar Allan Poe-historie. 
Baltimore fremstår som London gjorde i Tim Burtons Sweeney Todd - Demonbarbereren fra Fleet Street. 

Figurene vasser i blod og skitt. 
Ravnene sirkler rundt potensielle bytter. 
Omgivelsene innbyr til makabre ugjerninger. 

The Raven ser altså stilig ut, men kunne trengt et manus med mer hjerne. 
