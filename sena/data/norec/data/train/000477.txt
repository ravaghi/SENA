NHL 11
Imponerende ishockey! 

Fjorårets versjon av ishockeyspillet NHL fikk anmelder Alexander Fredriksen til å ta frem de store superlativene. 

Og jeg kan berolige alle tilhengere, NHL 11 følger opp fjorårets suksess. 
Flere oppgraderinger i spillmekanikker er tatt med, samtidig som du har enda flere lag og spillere enn noen sinne tidligere. 

Dette er med andre ord et spill for tilhengerne, men det er kanskje litt for mye for nybegynnerne? 

Invuitivt kontrollsystem 

Mange sportsspill har de siste årene endret kontrollerne sine, slik at du beveger deg og gjør triks ved hjelp av å flikke på den høyre kontrollstikken. 

I NHL11 får du en rask introduksjon på hvordan du skal gjøre dette, og med litt trening tar det ikke lang tid før de aller fleste forstår hvordan du kan sentre, skyte og lobbe pucken. 

Dette er den beste måten å spille NHL11 på, selv om du kan bytte tilbake til den gamle måten med skyting på A-knappen og sentring på B-knappen. 

Er du en gammel hardcore-spill bør du likevel vurdere den nye måten å skyte på, siden den kunstige intelligensen til målvaktene er blitt mye bedre. 

Mer naturlig 

Fysikkmotoren er også blitt merkbart bedre, pucken oppfører seg som om du skulle vært på en ekte ishockey-kamp. 

Bevegelsene, skuddene og ikke minst flyten i spillet føles mer riktig. 
Nærmere ishockey kommer du ikke. 

Du kan styre dine egne lag slik som i tidligere versjoner, men nå kan du også skape ditt eget "Ultimate Team". 
Her har managermulighetene blitt større enn tidligere, og jeg oppdaget at jeg raskt brukte like mye tid på mitt nye favorittlag som på å spille faktiske kamper. 

Ekte is i stua 

Er du kjent med serien har du mye nytt å kose deg med, er du en nybegynner kan det bli litt mye å sette seg inn i. 
Jeg anbefaler at du bare fokuserer på å spille morsomme hockeykamper - det andre kommer etterhvert. 

Flyten, fysikken og følelsen av ishockey har aldri vært så bra som i NHL11. 
