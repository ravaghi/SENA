Forsiktig facelift
Den nyeste versjonen av Nissan X-Trail ble lansert i 2014. 
Nå mener Nissan det var på tide at en av verdens mest solgte SUV-er fikk en oppgradering for å holde på posisjonen. 

Til nå har den solgt 770.000 på verdensbasis og Nissan fikk et skikkelig salgsløft med den nye modellen, som fikk et mye nærmere slektskap til den snertne Qashqai. 

Tilnærmingen gjorde også at forrige generasjons Qashqai +2 med sju seter forsvant. 
Det valget får man istedet her. 
Men Nissan har ikke gjort det riktig så lett for seg selv som det kan se ut som. 
For selv om utseendet kan antyde at de to bilene nesten er skåret over samme lest, er ikke det sant. 

Den populære lillebroren, femseteren Qashqai, er konstruert og bygget fra bunnen av i Europa, mens X-Trail er et japansk produkt fra innerst til ytterst. 
Kun en liten kjøretur er nok til å skjønne at storebror er en langt mer velkjørende og komfortabel pakke. 

Små endringer 

Forrige gang vi kjørte X-Trail var før oppgraderingen - bensinversjonen da den var toppmotoriseringen, og deretter - for bare noen måneder siden den «riktige motoriseringen» med trinnløs automat. 
Det er ingen oppgraderinger av motor, drivverk og understell, så bilen kjører akkurat som før. 
Og oppgradering var da heller ikke nødvendig. 

Vi fikk utlevert høyeste utstyrversjon (Tekna), med 177-hesters toliters dieselmotor med 6-trinns manuell girkasse. 
Det er den sterkeste motoren som tilbys og den fås kun med firehjulsdrift. 
Det er for øvrig den eneste varianten der man både får diesel, trinnløs automat og firehjulsdrift, om man skulle ønske det. 

En 163 hesters 1,6 bensinmotor og en 130 hesters 1,6 liters dieselmotor er også tilgjengelig. 

Motoren drar greit fra drøyt 1.500 omdreininger og oppover, og betjeningen som clutch, brems og gir er av den lette typen. 
Det gjør X-Trail noe lett å kvele. 
Heldigvis har den nå fått bakkestartassistent som gjør at du unngår det. 

X-Trail føles stor, tung, trygg og passe stiv. 
Den gir en veldig fin kjørekomfort og skiller seg markant fra Qashqai. 
En del av testruten på lanseringen gikk på skikkelig grov, svingete og til tider bratt grusvei. 
Den trives like bra i slike omgivelser. 

Men hva er da egentlig nytt? 
Den største forandringen ser man i fronten, som har fått Nissans nye V-Motion Grill-panser (som Qashqai og Micra), nye lykter med LED både foran og bak (på de dyrere modellene) og nye fangere. 

Inni begrenser endringene seg til et nytt og tykkere ratt med varme, skinn på dashbordet og bedre materialvalg for følelsens skyld. 
Berøringsskjermen har fått bedre kartløsning og Apple Carplay, men det finnes stort forbedringspotensial når det gjelder funksjonalitet og design på skjermen. 

Setene i Tekna er 6-veis elektrisk betjent og man sitter godt med rattet trukket akkurat nok til seg. 
Passasjersetet mangler høydejustering. 
Det største irritasjonsmomentet er noe så enkelt som pipingen, som varsler om alt fra fartsgrenser til åpne dører, belter og lys. 

Vår testbil hadde ikke den tredje seteraden, men den samme midtbenken. 
Den har nå fått varme i setene og kan fortsatt justeres 40/60 på skinner, ryggvinkelen kan justeres i flere trinn. 

Man sitter veldig høyt der bak, men takhøyden er ingen problem. 
Utsikten forover og opp gjennom panoramataket, er formidabel. 

Vent til neste år 

Det er neste år de store endringene kommer. 
Da vil X-Trail få Nissans ProPilot, deres autonome kjørecomputer som holder kontroll både på ratt, akselerasjon og brems. 

Det vil si aktiv filholder i kombinasjon med adaptiv fartsholder. 
Det nye systemet inkluderer også varsel om kryssende trafikk bakfra (advarer deg hvis det kommer en bil fra siden når du rygger) og en oppgradert automatisk nødbrems. 

Billig 

Det som gjør X-trail mest interessant er pris i forhold til seter. 
For det finnes få SUV-er på markedet i denne prisklassen, i prinsippet bare Mitsubishi Outlander med sju seter, som koster fra 424.000 kroner. 
Skoda Kodiaq fås i en rekke varianter fra 433.100 kroner. 

40 prosent kjøper X-Trail med tre seterader. 
Den rimligste starter på svært hyggelige 323.000 kroner. 
Da får du en femseters 130 hesters dieselbil med 6-trinns manuell girkasse og forhjulstrekk. 
Legger du på 23.000 kroner får du to seter til. 

Den dyreste sjuseteren er toliteren på 177 hester, med firehjulsdrift og trinnløs automat. 
Den koster stive 562.000 kroner. 
Men konkurrentene i denne prisklassen er så å si fraværende. 
Mitsubishi Outlander med toliter på 150 hester bensin koster fra 424.000 kroner med trinnløs automat, forhjulstrekk og syv seter. 

Den dyreste varianten har en 2,2 liters diesel på 150 hester, 6-trinns manuell girkasse og firehjulsdrift for 543.200 kroner med 150 hesters 1,4 liters bensin, 6-trinns manuell og forhjulstrekk. 
Betaler du 32.000 kroner til får du firehjulsdrift og automat. 
Salgstallene viser derimot at flesteparten kjøper dyreste variant, en toliters TDI med 190 hesters diesel med firehjulstrekk og 7-trinns automat. 
Startprisen der er 543.000. 
Veldig konkurransedyktig, men når Skoda opererer med noe mer ekstrautstyr tangerer gjerne prisen 600.000 med god margin. 
Men da får du til gjengjeld en langt mer forfinet bil enn den noe røffere X-Trail. 

Les også: 
