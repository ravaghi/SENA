«Svampebob Firkant-filmen:Svamp på land:» 
Sukkersjokk med hyperaktiv svamp 

Svampebob har forspist seg på rosa sukkerspinn. 

Flyvende delfiner, en skummel burgerpirat, syngende måker og en hysterisk svamp er noen av de fargerike ingrediensene i denne barnefilmen. 
Svampebob Firkant-filmen: 
Svamp på land er full av absurde og surrealistiske innslag som kan gjøre de fleste matt. 

Svampebob er basert på en populære Nickelodeon-serie, kjent for sine vitser, metahumor og freidige ordspill. 
Friskt og morsomt i korte tv-snutter, men i langfilmformat blir resultatet anmassende. 
Spesielt når historien er mildt sagt tynn, bare pyntet med søt glasur. 

Nede på Bikinibunnen steker Svampebob krabbeburgere, mens Herr Krabbe teller penger, og Plankton prøver å stjele den superhemmelige oppskriften. 
Alt er normalt og rimelig hysterisk helt til Piraten Burgerskjegg (Antonio Banderas) rapper oppskriften rett foran øynene på den glade gjengen. 
Man kan jo begynne å lure på hva slags narkotikum krabbeburgeren egentlig består av, siden mangelen på denne svært vanedannende retten fører til apokalypse og totalt kaos. 

Tullete sukkerspinn 

Historien henger på et vis sammen, men den er ikke hovedpoenget. 
Det er den nesten anarkistiske formen med vitser, som henger løst sammen og fortelles i et heseblesende tempo full av fargerike animasjoner, som gjør at barn kommer til å elske den. 
Det er en viss fare for at foreldrene blir helt utslitt. 

Selv om ikke alle ordspillene faller like naturlig på norsk – ja, noen faller så pladask at det er til å rødme av – har noe av metahumoren en viss underholdningsverdi også for voksne. 

Bobla, den flyvende delfinen som vokter tid og rom, er en klar hyllest til Douglas Adams Haikerens guide til galaksen . 
Turen inn i hjernen til Svampebob er rosa, blomstrete og ganske fornøyelig. 
Plutselig skjønner du hvor hans ukuelige optimisme og hysteriske humor kommer fra. 

Filmen fungerer nok for barn og de som allerede er fans av fenomenet. 
For resten er resultatet masete og repeterende. 
De norske stemmene er teatralske og ganske slitsomme. 

Svampebob Firkant-filmen: 
Svamp på land fremstår som en hyperaktiv unge som har forspist seg på rosa sukkerspinn. 
