Det er bare å glede seg
Elektrisk kjøreglede - og den fungerer i terrenget også. 

Jaguar er den første etablerte luksusbilbilprodusentene som lanserer en elbil bygget fra grunnen i dette segmentet. 
Og det tidligere ganske så trauste og bakstreverske bilmerket lanserer nyvinningen med svært høy selvtillit. 
Her er det ikke noe antydning til engelsk pub igjen. 
Her startet de med blanke ark, derfor ligner den ikke på noe annet fra Jaguar. 
Det eneste genet de har tatt vare på er kjøregleden. 

Rask og gøyal 

Siden dette er en elbil bygget fra grunnen, er det 90 kW store batteriet plassert i gulvet mellom hjulene. 
Det gir lavt tyngdepunkt og perfekt vektfordeling. 

Den har to nøyaktig like kraftige motorer på 200 hester, som drar hver sin aksel. 
Dette er altså en firehjulstrekker. 

I tillegg til å klare en toppfart akkurat over 200 km/t og en akselerasjon fra stillestående til 100 km/t på 4,8 sekunder, skal den, som alle andre Pace-modeller fra Jaguar, også klare terrengkjøring. 
Trolig er dette første elbil som er konstruert for vading opp til 50 cm dybde. 
Ikke verst. 

Under lanseringen i Portugal ble vi tilbudt testkjøring av både Jaguar F-Type og Porsche Cayman for å kunne sammenligne kjøreegenskapene til den nye El-Suven, og vi ble såpass imponert at vi uttalte at dette er den beste elbilen vi noensinne hadde kjørt. 

Etter en tur på norsk jord med et utvalg prototyper, må vi si oss enige. 
I-pace har justerbart understell med blant annet luftfjæring med høydejustering, men den er ganske sportslig oppsatt allerede i grunnoppsettet. 
Det gjør at den ligger rimelig flatt på veien, men også at spesielt hekken blir litt spretten over fartsdumper hvis du har litt høy fart. 

Til tross for sine 2130 kilo, føles bilen veldig kvikk og responsiv ved gasspådrag. 
En altfor lett styring og nummen tilbakemelding ødelegger litt for kjøregleden og man trenger litt tilvenning for å plassere bilen skikkelig på veien. 

Jaguar er kjent for store hjuldimensjoner (E-Pace fås faktisk med hele 22-tommers hjul) og også vår I-Pace ruller på solide 22-tommere med 245 mm brede dekk. 
De sørger for bra grep, men forhjula må gi tapt dersom du er litt for aktiv bak rattet. 

Plass til familen 

Elbilkonseptet gir flere muligheter og bedre plass. 
Den er bare 468 cm lang men har en akselavstand på tre meter. 
Det gjør en del med både plass, komfort og kjøreegenskaper. 

Særlig når den er hele 189 cm bred. 
Bagasjerommet på 530 liter er bra for en bil i denne størrelsen, mens bagasjerommet foran på 28 liter mest egner seg til ladekabelen i det daglige. 

Da er man sikkert like glad i rommet i midtkonsollen på 10 liter. 
Bakseteplassen er ikke overveldende for voksne, så man må dele bittelitt på plassen, men det begrenser neppe salget, med tanke på at markedet er skrubbsultne etter elbiler. 

Prisene starter på 590.000 kroner for innstegsmodellen, S. 
En HSE koster fra 780.000 kroner, mens dyreste modell - en First Edition - lander på 819.000 kroner. 
Leveringsomkostninger (ca. 
10.000 kroner levert Oslo), tilkommer. 
Da har du full pakke, og litt til. 

Det inkluderes åtte års batterigaranti og 33.000 kilometer eller to år service. 

Truer Tesla? 

Normalt sett hadde I-Pace vært en konkurrent til Hverken Tesla Model S eller Model X, men sidne utvalget av elbiler foreløpig er magert og rekkevidden er såpass bra, blir den det allikevel, spesielt mot Model S. Men I-Pace har et par vesentlige mangler, som kan være avgjørende for noen. 
Tesla tilbyr gratis strøm, noe som kan bety mye dersom man kjører langt, og de kan leveres med en fantastisk Autopilot, trolig markedets best fungerende for øyeblikket. 

Tre utstyrsgrader - pluss First Edition 

Det blir med I-Pace som med de øvrige bilene fra Jaguar. 
De fås med tre utstyrsgrader, S-, SE-, og HSE. 
Et unntak er en First Edition, som vil selges det første året på markedet. 

Dette er i utgangspunktet en HSE som er spesifisert opp ytterligere, med spesielt skinn i taket, ekstra premium skinntrukne seter, luftfjærer som kan justeres av brukeren, og mye mye mer. 

De første bilene kommer til Norge i Juli/august. 
Jaguar lover også at alle de 1.320 interessentene som har satt seg på liste vil få biler innenfor denne tidsrammen. 
Nye kunder og interessenter beveger seg ut i september. 

Det er rett og slett imponerende av en liten produsent som Jaguar, og i et marked der leveringstid er blitt et svært vidt begrep. 
