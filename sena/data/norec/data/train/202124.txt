Canon Selphy CP500
Har du et digitalkamera som er PictBridge-kompatibelt, får du ikke enklere utskriftsløsning enn en Selphy-skriver fra Canon. 

Canon har vært på dette markedet i flere år allerede, og Selphy 500 tilhører siste generasjon fotokortskrivere fra selskapet. 

LES OGSÅ: 

Skriveren benytter sublimeringsteknikk, i likhet med Dell Photoprinter 540. 
Det betyr at bildet blir trykket til papiret i en firedelt prosess, noe som blant annet betyr ingen prikker, og jevne tonegraderinger. 
Det glansede belegget som legges på til slutt, skal beskytte bildene mot fukt og fingeravtrykk - og sørge for friske farger i inntil 100 år, i følge produsenten selv. 

Uten kortleser og skjerm 

I motsetning til de andre skriverne vi har sett på så langt, er Selphy 500 uten verken display eller kortplasser. 
Her trenger du rett og slett et PictBridge-kompatibelt kamera som kobles direkte i skriveren. 
Du kan selvsagt også koble skriveren til PC/Mac ved hjelp av USB-porten. 

Til gjengjeld er dette den mest kopakte skriveren vi har sett på så langt - den måler beskjedne 178 x 120 x 58,6 mm og veier knapt 850 g. 

Begrensningene ligger i kameraet 

Hvilke funksjoner du har, avhenger med andre ord av programvaren (som er ganske omfattende og god), eller av kameraet ditt. 
Vi testet skriveren sammen med kameraet Canon Digital IXUS 40, der funksjonaliteten begrenset seg til å velge antall kopier, utskriftsretning, utsnitt, datomerking, og utskrift med eller uten kanter. 
Den spesielle utskriftsmenyen dukket opp i det samme vi koblet kameraet til skriveren. 

Skriveren reagerte momentant etter at vi hadde trykket på "Skriv ut"-knappen i menyen på kameraet, men før første utskrift må systemet varmes opp. 
Dette tar ca 15 sekunder. 
Deretter bruker skriveren nøyaktig ett minutt pr fotokort i 10 x 15 cm. 
Det er omtrent det samme som Dell Photoprinter 540, og lyden fra drivverket er dessuten så lik at vi mistenker at de to skriverne har noe av den samme innmaten. 

Men noen forskjeller er det. 
Papiret du får kjøpt til Selphy er finere kuttet enn Dell-papiret, slik at du unngår flisete kanter som vi beskrev i testen av Dell Photoprinter 540. 
Fargegjengivelsen er nøytral og omtrent den samme på begge skriverne, men bildene fra Selphy 500 er generelt noe skarpere - og i våre øyne hakket bedre. 

Ikke optimalt 

Vi oppdaget imidlertid en vesentlig svakhet, nemlig at en del bilder har fått små sår, som muligens kan relateres til små støvkorn - selv om vi var nøye med å sette fotokortene på plass i arkmateren umiddelbart etter å ha tatt dem ut av pakken. 
Du legger gjerne ikke merke til dette før du studerer bildene nøye, men det er likevel nok til at entusiaster vil rynke på nesen. 

Veiledende pris på Canon Selphy 500 er 1.990 kroner inkl mva. 
Da får du med 5 fotoark + en rull med sublimeringstape som holder til disse - verken mer eller mindre. 
Skal du skrive ut flere bilder, må du punge ut med 149 kroner for rull og papir til 36 bilder. 
Det blir med andre ord 4 kroner og 14 øre pr bilde. 
En maksi-pakke til 108 bilder fås også kjøpt, denne koster 369 kroner, som betyr en kostnad på 3 kroner og 41 øre. 
Mye å spare her - med andre ord. 

Vi legger til at denne skriveren har en lillebror, Selphy 400. 
Denne koster rundt 1.500 kroner - men bruker rundt 20 sekunder lengre tid pr bilde. 
Utskriftskvaliteten skal i følge de opplysninger vi har fått, være den samme. 

Konklusjon 

Har du et PictBridge-kompatibelt kamera og er du ute etter en enklest mulig utskriftsløsning i kompakt utførelse, kan Selphy 500 gjøre jobben for deg. 
Men skriveren er helt strippet for funksjoner, og kan ikke fungere uten kamera eller PC/Mac. 
Derfor mener vi at prislappen på 2.000 kroner er for alt for høy, og da blir for eksempel Dell Photoprinter 540 et klokere valg. 
Den tar ikke veldig mye større plass, og har både minnekortleser og LCD innebygd, og er til gjengjeld en god del billigere. 
