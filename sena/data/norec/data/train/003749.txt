Bambi
Blu-ray-gull fra Disneys dyrerike! 

Walt Disney Studios Home Entertainment fortsetter sin imponerende rekke av Blu-ray-utgivelser av gamle Disney-klassikere. 

Nå er turen kommet til Bambi fra 1942, som fremdeles fenger både liten og stor med stor fortellerglede og fantastisk animasjon. 

Både bilde og lyd er restaurert med den ytterste respekt for materialet. 
Dette er en flott Blu-ray for tegnefilmelskere! 

Fryktelig sjarmerende 

Historien i Bambi er verken spesielt stor eller innviklet, men fryktelig sjarmerende. 

Vi følger dådyret Bambi fra fødsel til voksenliv. 
Vi får se hvordan han nysgjerrig utforsker miljøet i skogen rundt seg, med både små og store oppdagelser. 

Han må også erfare dyrenes harde realiteter i møte med mennesker. 

Stemningsskapende bilder 

Du har sikkert sett Bambi på glattisen utallige ganger på julaften. 
Men det finnes flere flotte sekvenser, som den nydelige introduksjonen av skogen, uværet med regn og torden og skildringen av de ulike årstidene. 

Disneys animatører skapte svært stemningsskapende bilder for snart 70 år siden. 
Dyrene beveger seg troverdig, og alt dette ble selvsagt prestert uten datagrafikk. 

Deres innsats presenterer praktfullt på Blu-ray. 
Det er bare å bøye seg i støvet! 

De nydeligste komposisjoner 

Den andre store stjerna i filmen er musikken. 
Frank Churchill og Edward H. 
Plumb tonela hele filmen med de nydeligste komposisjoner. 

Den ble originalt innspilt i mono, men er remikset med en effektiv stereoklang som åpner lydbildet, uten å ødelegge innspillingen. 

Det samme er gjort med filmens lydeffekter, og jeg synes dette er en flott måte å oppfriske gammel filmlyd på. 

Døyver sjokket 

Bambi har et budskap om dyrenes sårbarhet i forhold til menneskers inngrep, og ber oss respektere deres plass i naturen. 

Skal jeg ha én innvending, må det være at stemningen kanskje løftes i overkant manisk opp rett etter filmens dramatiske høydepunkt, som om produsent Walt Disney og regissør David Hand ville døyve det store sjokket for 1940-talls-ungene. 

Men det er også det eneste. 

Satt som forstenet 

Hvor god filmen er, kan forklares med hvordan sønnen min på 8 så den. 
Han var overhodet ikke interessert i å se Bambi. 

Et søtt rådyr virket nok kjedelig i forhold til dagens superhelter og jediriddere. 
Men han satt som forstenet fra da jeg trykket play til filmen var ferdig, akkurat som lillebroren på 5. 

Gamle Walt visste nok hva han drev på med 
