Anne Holt bruker Johaugs tragedie
Ikke spennende nok fra Anne Holt denne gangen. 

Det går an å stjele alt, også andres tragedier. 
Den siste krimmen til Anne Holt er spunnet rundt Therese Johaugs store dopingdrama - i omskrevet og utvidet fasong. 

Her er det to langrennsløpere som blir tatt for doping som følge av en sårsalve mot herpes. 
Den ene ender opp død i en grøftekant. 

Holt tar Johaug-dramaet et skritt videre og tenker seg hva som kan skje dersom noen utsetter idrettsutøvere for stoffer som er forbudt i sportssammenheng - uten at de er klar over det. 
Dette monterer hun inn i et mer tradisjonelt krimplot med gamle krenkelser som eksploderer i hevntørst - og mord. 

I stedet for en politi(kvinne) som etterforsker, bruker hun en fallert, kvinnelig advokat som har spilt formuen sin overstyr i spillegalskap. 
Det gir den fordelen at lovens begrensninger ikke trenger å bli fulgt til punkt og prikke. 
Eks-advokaten tillater seg eksempelvis innbrudd i det godes hensikt. 
En av gangene finner hun et lik. 

Det gjør det også lettere å samarbeide med pressen om informasjonsutveksling. 
VG er i boka omdøpt til DG. 

Det er for øvrig påfallende hvor mange krimhistorier som bygger en motsetning mellom etterforskeren og vedkommendes arbeidsgiver/oppdragsgiver. 
I dette tilfellet er eks-advokatens tidligere arbeidsgiver villig til å overse et underslag på 16 millioner kroner som følge av spillegalskap dersom hun løser mysteriet om hvordan datteren hans har kommet til å bli tatt for doping. 

Også i denne romanen dukker det opp lesbiske kvinneskikkelser - denne gangen som foreldre til en av de omkomne, uten at det gjøres noe poeng av det. 

Starten på romanen bærer preg av mye snakk og lite action, mens det endrer seg mot siste tredelen. 

Men skikkelig spennende blir romanen aldri. 
Og når morderen etter hvert avsløres, er det en person vi som leser ikke har fått noe forhold til. 
Dermed mister vi også anledningen til å bli overrasket eller paff. 
