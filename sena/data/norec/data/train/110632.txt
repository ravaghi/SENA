En fargerik spillopplevelse
Fargerevolusjonen er her, og i Wii-spillet «de Blob» er det du som står fremst på barrikadene. 

Hvis du synes din hverdag kan være grå til tider, vil et besøk i byen Chroma sette ting i perspektiv. 

Der har all farge blitt systematisk fjernet fra bygninger, trær og skapninger. 
Det som engang var et lykkelig samfunn av sprudlende, kunstneriske borgere har brått blitt erstattet med grå, triste fanger under et totalitært svart-hvitt-styre. 

Oppgaven er derfor å bringe farge tilbake til de sørgelig uttrykksløse omgivelsene. 
Herlig sprudlende og funky musikk i bakgrunnen akkompagnerer malerarbeidet, som heldigvis ikke involverer malerspann og smale malerkoster. 

Armert med god sprett, evne til å trekke til seg maling og ikke minst evnen til å på magisk vis spre den ut over omgivelsene når du berører dem, er du og din revolusjonære undergrunnsgruppe den siste skanse mot den grå hverdagens totale dominans. 

Fargepatroner med rød, gul og blå maling virrer rundt i byene og nærmest ber om å bli klint utover murvegger og boligblokker. 
Å kombinere elementærfargene utvider fargepalletten og gjør det enkelt å kle byen i regnbuens farger, eller brunt dersom du blir for ivrig i malingsblandingen. 

Noen stor variasjon i oppgavene kan du dessverre ikke vente deg. 
Det meste løses med å samle sammen maling for så å male hus i de riktige fargene eller ved å angripe byens autoritære byggverk med en overdose fargegugge. 
Dette blir unektelig noe ensformig i lengden. 

Spillet lider også under nokså klønete kontroller: hopping utføres ved å riste med kontrolleren, så manøvrering på smale hustak og klatring på ulendte kriker og kroker er noe mer utfordrende enn det antakeligvis var ment å være. 

Når det er sagt, lykkes «de Blob» med å gi følelsen av å jobbe for noe viktig. 
Å se hus etter hus og kvartal etter kvartal vende tilbake til sin opprinnelige fargeprakt gir en herlig følelse av at ting gradvis faller tilbake til sin naturlige tilstand. 

En bedre måte å få inn elementær fargelære skal du dessuten lete lenge etter. 
