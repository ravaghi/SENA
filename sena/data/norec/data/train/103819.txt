Elias Akselsen:«Her kommer dine arme små» 

Via Music 

Julesanger som trollbinder 

Det er vanskelig å sette ord på hva det er som trollbinder ved Elias Akselsens sang. 
Det er noe med kraften, blåheten i stemmen, de virkningsfulle forsiringene og den saliggjørende blandingen av sorgtunghet og sprudlende livsglede. 
Få kan synge julesanger med større troverdighet enn Akselsen, som i barndommen opplevde flere juler på flukt fra hjertekalde og forsteinede øvrighetspersoner. 
Men han formidler smertelige livserfaringer uten bitterhet, og julebudskapet skinner i all sin styrke gjennom Akselsens julesang. 
Kjente sanger som «Glade jul», «Deilig er jorden» og «Det lyser i stille grender» fremstår som nye og kraftfulle, og vi blir kjent med viser som «Juledrømmen» og den drivende «Lov og pris og ære skje». 
Med blant andre Stian Carstensen på mandolin og Dag Wolf på pedal steel gitar får flere av melodiene et kledelig, dansbart countrypreg. 
Få favner julemysteriet i sin musikk som Elias Akselsen. 

CARL PETTER OPSAHL 
