Funker som bare det
I et rolig nabolag i Slusvik skjuler det seg flere hemmeligheter enn brunsnegler, og de fleste naboene er ikke det de utgir seg for. 

Det danner et spennende grunnlag for den nye, norske krimserien «Kielergata», som har premiere på TV2 torsdag kveld. 

Serien, som takk og lov ikke er nok en krimserie i nordic noir-sjangeren, handler om Jonas (Thorbjørn Harr) som jobber hardt for å fremstå som den perfekte kjæreste, stefar, nabo og ansatt. 
Det tar imidlertid ikke mange minuttene før vi skjønner at Jonas skjuler en mørk fortid, og at han kanskje ikke er den eneste i nabolaget. 

Slusvik er for øvrig kåret til Skandinavias minst kriminelle sted. 

Stemningen er litt David Lynch-aktig, men serieskaper Patrik Syversen («Rovdyr») kunne med fordel gjort stemningen enda mørkere og rarere. 
Plottet er heller ikke spesielt nyskapende og har vært gjort flere ganger før, i filmer som «Arlington Road», «The Good Neighbor» og «A History of Violence». 

Men misforstå meg rett, det funker som bare det og tematikken er på ingen måte oppbrukt. 
Hvor godt kjenner vi egentlig folk rundt oss? 
Noe å tenke på neste gang naboen smiler bredt over stakittgjerdet og byr deg på kaffe. 

Kristoffer Joner skulle egentlig spille rollen som Jonas, men ble skadet og Thorbjørn Harr tok over, og hurra for det. 
Ikke at jeg ikke liker Joner, men Harr har i utgangspunktet et mer uskyldig ytre, og mørket som ligger under blir derfor ti ganger mer spennende. 

Anmeldelsen er basert på de to første episodene, og så langt er serien en positiv overraskelse som lyser opp høstmørket med både gode skuespillere, stødig regi og et velskrevet manus. 
