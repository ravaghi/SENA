Vidunderlig fra Vogt
Drama 

Norge 2013 

Regi: 
Eskil Vogt 

Manus: 
Eskil Vogt 

Skuespillere: 
Ellen Dorrit Petersen, Henrik Rafaelsen, Vera Vitali, Marius Kolbenstvedt 

Aldersgrense: 
15 år 

Egnethet: 
Voksen 

"Blind" er en skikkelig godbit. 
Original, på kanten, sexy, vemodig og morsom, og Ellen Dorrit Petersen er strålende i rollen som blinde Ingrid. 

Ingrid mistet synet i voksen alder, og hun har ikke turt å bevege seg ut etter det. 
Hun forsøker å huske hvordan alt ser ut, men det blir vanskeligere og vanskeligere. 
Hennes indre fantasiliv er derimot svært så levende. 
Jo mer innadvendt hun blir, desto mer sprudlende blir fantasiene. 
Av og til er det vanskelig å skille mellom hva som er virkelighet og hva som er fantasi. 

Hun fantaserer blant annet vilt om hva mannen hennes, spilt av Henrik Rafaelsen, foretar seg bak hennes rygg. 
Hun morer seg stort over scenarioene som utspiller seg inni hodet hennes, men blir samtidig mer og mer avkuttet fra verden rundt seg. 

Eskil Vogt vant World Cinema Dramatic Screenwriting Award på filmfestivalen i Sundance i januar.Han er utdannet ved en av Europas mest prestisjefulle filmskoler, La Fémis i Paris, og har regissert flere prisvinnende kortfilmer. 
"Blind" er hans debut som spillefilmregissør, og det gjør han med glans. 

Jeg må også nevne Dorrit Petersens prestasjon igjen, for hun fanger virkelig nerven i karakteren og drar oss med langt inn i hennes verden. 
Fabelaktig film for det voksne publikummet. 
