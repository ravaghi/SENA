Loney, Dear «Dear John»
(EMI/Virgin) 

Drømmer fra soverommet. 

Loney dear er solskinnshistorien om soveromsprosjektet til svenske Emil Svanängen som resulterte i kontrakt med det amerikanske plateselskapet Sub Pop, som i sin tid oppdaget Nirvana og som de senere årene har gitt ut indiefavoritter som The Postal Service og The Shins. 

«Dear John» skal være mesterverket Svanängen tidligere har manglet ressursene til å lage. 
Men frykt ikke. 
Det høres fremdeles ut som det er snekret sammen på soverommet med synth, kassegitar og en anelse bedre vokalmikrofon. 

Svanängen produserer låtene over samme lest. 
I utgangspunktet enkle, lavmælte melodier bygges opp, lag på lag til de ender opp i et vell av vellyd. 
Det er passe innesluttet, uskyldsrent og melankolsk, og utgjør en vakker samling drømmepop som glir naturlig inn i en imponerende sterk albumserie. 

ANBEFALTE KJØP: 
«Airport Surroundings», «I Was Only Going Out», «Under A Silent Sea», «Violent», «Dear John». 
