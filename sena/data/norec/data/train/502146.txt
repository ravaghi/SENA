«Solo: A Star Wars Story» gir oss en luftgitarsolo, men trenger et band
Forutsigbar underholdning er fortsatt underholdning. 

Til å være fornøyelig er «Solo: A Star Wars Story» lite overraskende. 
Selv når filmskaperne underholder gjennom effektiv action og humor, tynges filmen av en slags autopilot. 
Fornøyelsene i filmen er der, men sjeldent på uforutsigbart vis. 
Filmen reddes av at forutsigbarhet er enkelt å svelge. 
Om overraskelser var viktige, ville filmhistorien og kinotilbudet hatt langt større variasjon enn hva tilfellet er. 

Ironisk nok handler forutsigbare «Solo» om den uforutsigbare rabagasten Han Solo (Alden Ehrenreich). 
Han misliker autoritet. 
Han liker ukonvensjonelle metoder. 
Og allerede i åpningsteksten blir ordet «outlaw» brukt, ment å vekke assosiasjoner til Westernfilm. 
I tillegg plasserer ordet Han Solo i en tradisjon som inkluderer alt fra Robin Hood til Erik Raudes saga. 
Han er fredløs, men hans lave status gjør fandenivoldskheten lett å heie på. 

Den lave statusen etableres med en gang. 
Han og kjæresten Qi’ra – spilt av Emilia Clarke – ønsker å forlate den stinkende, fattige planeten Corellia. 
Deres halvkokte plan er å stjele verdifullt drivstoff og betale seg vekk. 
Men planen går raskt skeis. 
Turtelduene skiller ufrivillig lag, og tre år seinere er Han soldat for imperiet. 
Han ønsker å finne Qi’ra, men til det trenger han et romskip. 
Smugleren Beckett (Woody Harrelson) dukker opp og da øyner 
Han muligheten til å skaffe et romfartøy. 

Den påfølgende handlingen i «Solo: A Star Wars Story» refererer femtitallets underholdningsfilm. 
Western-sjangeren er en hovedstamme, noe som kommer tydelig frem under togrøveriet som setter i gang filmens andre akt. 
«Film Noir», kriminalsjangeren som preges av dobbeltspill og kynisme, er en annen hovedstamme. 
Når Qi’ra dukker opp igjen, er hun ikke som åpningssekvensens søte kjæreste, men som «femme fatale». 
Hennes lojalitet forbeholdes nå gangsteren Dryden Vos (Paul Bettany). 
Hans håp er å vinne hennes hjerte tilbake. 

Blandingen mellom sjangrene rammer godt inn filmens fornøyelser. 
Sjangrenes klassikere, som «På sporet» («The Searchers», 1956) og «Jeg er loven» («The Big Heat, 1953), hadde sine gleder. 
De hadde ikke laserskyting, «Wookies» og romskip. 
Ei heller hadde klassikerne surround lyd og digitale spesialeffekter. 
Sjangerleken bidrar til at handlingen er lett å gjenkjenne. 
Selv om en ikke kjenner til klassikerne, er sjansen stor for at en har sett filmene som lot seg inspirere av disse – som for eksempel «Star Wars: A New Hope». 

Likevel er filmskapernes lek med sjangre overflatisk. 
Filmen byr på lite annet enn underholdning for underholdningens skyld, og overflatiskheten påvirker konsekvensene. 
Når dobbeltspill avsløres og mål og mening diskuteres, mangler historien tyngde og komplikasjoner. 
Vi får stadig fortalt at Han er en rabagast, men kun gjennom dialog. 
Ikke handling. 
Filmens plott lar 
Han ende opp som passiv medpassasjer på andres planer og andres mål. 

Passivitet er en større synd enn forutsigbarhet, spør du meg. 
Vi kjenner jo rollefiguren Han Solo – vi vet at han dukker opp seinere i andre filmer. 
Vi vet instinktivt at heltemodige vil vinne og at onde vil tape. 
Det vi ikke vet er hvordan prøvelsene vil endre rollefigurene. 
Vi kjenner ikke til emosjonelle konsekvenser eller forandringer i relasjoner. 
Derfor er håpet om «dybde» legitimt. 
Dybde er ikke det samme som alvor – mange underholdningsfilmer inneholder nysgjerrighet, kreativitet og dimensjoner. 
«Solo» er lett underholdning, men den er også på autopilot. 
Og Han Solo ville aldri brukt autopilot. 
