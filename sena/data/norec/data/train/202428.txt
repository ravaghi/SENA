Zelda:Four Swords Adventures 

Vi blir aldri lei av Zelda-spill, og derfor er det ekstra hyggelig å starte det nye året med et såpass flott gjensyn med vår grønnkledde helt. 
Eller heltene? 
Flerspiller har aldri vært så moro 
 les hvorfor! 

Nintendo har snakket mye om mulighetene for å koble sammen de bærbare GameBoy Advance-maskinene og den stasjonære GameCube-konsollen. 
Et konsept vi aldri helt klarte å svelge  før nå. 
Selv om ideen om å la opptil fire spillere bruke GameBoyene sine som kontrollere, med tilleggsinformasjon på de små skjermene ikke er ny (Final Fantasy: 
Crystal Chronicles handlet jo om akkurat det), er det første gang vi virkelig koser oss med ideen. 

LES OGSÅ: 

Firedobbelt 

The Legend of Zelda: 
Four Swords Adventures er altså et GameCube-spill, som du fint kan spille alene, med en vanlig GC-kontroller, eller med opptil fire GameBoy Advance-maskiner koblet i (og helst tre venner som kan styre disse). 
Det er et klassisk Zelda-eventyr, kanskje litt for klassisk for mange. 
Spillet har nemlig en tradisjonell, todimensjonell grafikk, og ser strengt tatt ut som et GameBoy Advance-spill overført til stort format. 
Vi synes ikke det er noe negativt 
 dette spillet er et bevis på at grafikken ikke alltid er det viktigste, så lenge spillbarheten er så bra. 
Men vi kan likevel tenke oss at mange potensielle kjøpere vil bli skremt av den enkle grafikken. 

Four Swords handler om samarbeid og litt konkurranse. 
Hoveddelen av spillet er et fullstendig (og temmelig langt) eventyr, der den onde Vaati som kidnapper prinsesse Zelda, og tar med seg også de seks kvinnelige vokterne som passet på hans fengsel. 
Vår helt Link er selvsagt klar for en redningsaksjon, men denne gangen deler han seg i fire, takket være et magisk sverd. 
Vi har altså fire Linker, i forskjellige farger, og disse skal du holde styr på. 

Må jobbe sammen 

De fire Linkene vil altså løse gåter og slåss sammen, og det er din oppgave å skape samarbeid. 
De fire kan innta foskjellige formasjoner, eller splittes opp for å utføre oppgaver hver for seg. 
Noen ganger må alle fire løfte på en stein eller dytte inn en dør sammen, andre ganger må én av gutta hives over et hull for å hente noe viktig. 
Det samme gjelder de mange kampene, her gjelder det også å samarbeide og banke motstanderen sammen. 
Det morsomste er imidlertid når Linkene entrer de mange underjordiske korridorene, for da flytter altså hele skjermbildet seg fra TVen til GameBoy Advance-skjermene, og samarbeidet blir plutselig mye mer vrient, da du ikke kan se bevegelsene til kameratene dine. 

På slutten av hvert brett er det duket for rivalisering, da det er mulig å stemme på de Linkene man mener har gjort den beste, og den dårligste jobben. 
Resultatet er at den mest populære Linken får litt ekstra penger (såkalte Force Gems, som er valutaen i spillet). 

Ingen skam å være alene 

Men hva hvis du ikke har tre venner med hver sin GameBoy Advance som er tilgjengelig til enhver tid? 
Det går fint å spille gjennom eventyret alene, og da kontrollerer du alle fire Linkene selv. 
For det meste styrer du den grønne Linken, og de andre følger tett etter deg, og det er også mulig å splitte opp og sende enkelt-Linkene avgårde alene. 
Innendørsområder, som normalt ville blitt vist på GBA-skjermen, dukker opp på TVen. 
Selv om spillet mister en del av sin sjarm på denne måten, er det fremdeles et veldig kompetent Zelda-eventyr. 
Det vi liker er at du på begynnelsen av hvert brett kan velge antallet spillere, så hvis dine venner blir lei og går hjem, kan du fortsette alene. 

Spillet har også en konkurransemodus ved siden av hovedkampanjen, der formålet er å slåss mot dine kompiser over en rekke hasardiøse brett. 
Morsomt nok, men vi holder oss til hovedeventyret. 

Som sagt, spillet er noe utdatert grafisk, selv om det ikke plager oss i det hele tatt, og omtrent alle lydeffektene er resirkulert fra gamle Zelda-spill, men vi ser forbi det. 
Four Swords Adventures er nemlig et fullkomment Zelda-eventyr i den gamle stilen, med geniale samarbeidsmuligheter i tillegg. 
Og selv om du ikke har sjans til å prøve flerspillermulighetene, synes vi at spillet er bra nok til å investere i uansett. 
Vi koste oss enormt i alle fall, og alle Zelda-fans kommer også til å gjøre det. 

Vi avsluttet fjoråret med Minish Cap, og starter 2005 med Four Swords. 
Kan det bli bedre? 
