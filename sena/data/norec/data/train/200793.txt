FW/USB: 250 GB Wstern Digital WD2500
Vil du helst at en harddisk bare skal lagre og levere data og ellers ikke legges merke til? 
Da er ikke denne disken noe for deg. 
Med rosa neonlys, og blå og grønne lysdioder, er den mildest talt synlig... 

Det har etter hvert utviklet seg en del svært forskjellige kulturer blant PC-brukere. 
Blant entusiaster har det etter hvert blitt like populært å style PCen som å style bilen i andre miljøer. 
Eller kroppen for den saks skyld... 

Denne eksterne harddisken henvender seg i svært liten grad til de som ikke har noe forhold til utseendet på PCen. 
Med sine neonlys og blå og grønne lysdioder er den like diskret som Surferosa... 

Kabinettet er altså i gjennomsiktig plast, med de to rosa lysrørene på hver side, og de blå lysdiodene plassert under disse. 

I fronten finner vi en vanlig grønn lysdiode som indikerer at disken er på. 
Som om det skulle være mye tvil om det, det er nemlig ikke mulig å slå av de andre lysene... 

Tilkoblinger 

Disken bruker en ekstern strømforsyning av middels størrelse, denne kobles til nettet med en vanlig løs strømkabel. 
Tilkoblingen til disken skjer med en mini-DIN kontakt på baksiden. 

Videre på baksiden finner vi en USB-kontakt, som selvsagt støtter HiSpeed USB, også kjent som den høyeste hastigheten som USB 2.0 tilbyr. 
Ved siden av denne finner vi 2 FireWire-kontakter, som er parallellkoblet. 
Du kan altså koble inn f.eks. et DV-kamera til disken samtidig som den er koblet opp på PCen. 
Kjekt for de som har bærbare PCer med bare en FireWire-kontakt. 

Bare så det er nevnt: 
Det er bare mulig å bruke en type tilkobling samtidig, enten USB eller FireWire. 

Ytelse 

Inne i kabinettet befinner det seg en gammel kjenning, det er den samme 250 GB 7200 RPM disken med 8 MB hurtigbuffer som vi har testet både som parallell ATA og S-ATA. 

Men testene viste at ytelsen hos denne eksterne disken ikke kommer i nærheten av det de interne modellen presterer. 

Mens den interne S-ATA utgaven skriver med opptil 55 577 KB/sekund, klarer den eksterne varianten tilkoblet med USB beskjende 25 045 KB/sekund. 
Med FireWire er ytelsen så vidt et strå høyere, 25 219 KB/sekund. 

Leseytelsen er 56 607 for S-ATA utgaven, men med USB faller den ned til 30 876 KB/sekund og med FireWire enda et lite hakk til 29 912 KB/s. 

Konklusjon 

Disken er stor og den er stilig hvis man liker denne formen for estetikk. 
Den er også støysvak. 

Men ytelsen er ikke i nærheten av hva den interne utgaven presterer. 

Likevel er den mer enn rask nok til de aller fleste bruksområder, inkludert videoredigering og flerkanals lyd. 
Som arkiv for store mengder mediadata, som filmer og musikkfiler er den også mer enn rask nok i de fleste praktiske sammenhenger. 
Det er jo også dette den er tenkt å brukes til. 

Men du må vente på eksterne diskløsninger med S-ATA for å få den optimale ytelsen. 
Det er mulig, spesifikasjonen sier at maks kabellengde er 1 meter, selv om S-ATA først og fremst er beregnet på å være en intern løsning. 
