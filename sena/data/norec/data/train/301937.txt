En preapokalyptisk kjærlighetshistorie
«De kjempende» er bedre som et debattinnlegg om representasjon av kjønn enn den er som film. 

Film: 
18 år gamle Arnaud står ved et veiskille. 
Etter farens død har han hjulpet sin eldre bror med å drive familiens tømrerbedrift, men nå nærmer høsten seg, og med det behovet for å fatte langsiktige beslutninger. 
Arnaud er uten retning i livet, og det er mens han tilbringer sommerdagene med å hjelpe broren og henge ut med kompisene at han møter den jevnaldrende Madeleine. 

Med sitt intenst olme blikk og sin forakt for alle hverdagens trivialiteter fascinerer Madeleine Arnaud. 
Den unge kvinnen har nylig sluttet på skolen for å lære seg overlevelsesteknikker i påvente av Den store katastrofen som hun er overbevist om at snart vil inntreffe. 
Arnaud tiltrekkes umiddelbart av Madeleines selvsikkerhet og altoppslukende livsprosjekt, og når hun drar av sted til hærens sommerskole for rekrutter bestemmer han seg for å slå følge. 

Likestilling i praksis 

Slik seg hør og bør for en film som kommer hjem fra Cannes med en rekke utmerkelser i bagasjen besitter «De kjempende» flere prisverdige kvaliteter. 
Og likevel blir den aldri mer enn summen av sine bestanddeler. 
Manusets innsikter er innlysende og forutsigbare, og det er heller ikke allverden av vilje eller visjoner å spore i selve filmspråket. 
Det som derimot gjør filmen severdig er måten regissør Thomas Cailley og de to hovedrolleinnehaverne spiller ut forholdet mellom Arnaud og Madeleine. 

Selv om publikum ser filmen gjennom Arnauds øyne, er det Madeleine som er filmens virkelige hovedperson. 
Madeleine er forberedt på å overleve, men ikke på å leve, og i samværet med Arnaud ser vi hvordan hun gradvis slipper verden innpå seg. 
I motsetning til hva som er vanlig lar Cailley kvinnen være gjenstand for den sentrale karakterutviklingen, mens mannen utsettes for størst grad av visuell objektivisering. 

Dette grepet ligger imidlertid gjemt under filmens noe anonyme og forglemmelige overflate, og dermed er det en reell fare for at den filmatiske likestillingsaktivismen vil seile under radaren. 
