Dra til helvete
Den brennheite sesongavslutningen i «Sam & Max» tar deg til helvete og tilbake 

Sesongfinalen «What's New, Beelzebub?» av pek-og-klikk-spillet med freelance-politiheltene Sam & Max i hovedrollene holder koken og leverer sprø humor, merkelige gåter og utfordringer av den besynderlig eksentriske sorten. 

Sam og Max reiser denne gang til «etasjen under» for å redde sjelen til den paranoide og herlig sjarmerende Bosco fra nabobutikken som ikke er en butikk. 
Fra dette utgangspunktet ruller historien av gårde i et forrykende tempo og stopper ikke for å trekke pusten eller opprette kontakt med logikk og virkelighet. 

Vi får et nærmere møte med Satan og helvetes hittil ukjente organisatoriske natur og bakmenn. 
Dessuten er det duket for gjensyn med gamle og kjære skikkelser fra tidligere episoder. 

Man får derfor noe ekstra dybde ut av spillet om man er kjent med Sam & Max-universet fra før og har tilgang på de interepisodiske referansene til tidligere eventyr, men episoden har utvilsomt mye på lager også for ferske Sam & Max-spillere. 

«Sam & Max»-episodene sys over samme lest, og det er ingen vesentlige forskjeller mellom sesongfinalen og de tidligere episodene i sesong 1 og 2. 
Men dette er ikke nødvendigvis en svakhet når man har funnet frem til en oppskrift som fungerer og morer. 

Som vanlig kan du selv velge hintenivå, noe som kan være kjekt når evnen til å tenke surrealistisk, avsindig kreativt og virkelighetsfjernt ikke strekker til. 

PS: 
Sesongfinalen er tilgjengelig 10. april på www.gametap.com og fra 11. april på www.telltalegames.com for $8.95, drøye 45 kroner med svak dollarkurs. 
Der finner du også resten av de fem episodene i sesong 2 og sesong 1 dersom du har gått glipp av tidligere eventyr. 

Hele sesong 2 vil dessuten bli tilgjengelig på DVD med ekstramateriale på Telltales hjemmesider en stund etter sesongfinalens lansering. 

«Sam & Max: 
Sesong 1» er annonsert til Wii og forventes lansert i siste kvartal i år. 

Se introen til sesongavslutningen av PC-spillet Sam & Max. 
Denne gangen reiser de til helvete! 
