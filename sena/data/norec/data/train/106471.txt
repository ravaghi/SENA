Aleksander With:«Coming Home» 

(Sony BMG) 

Idol-vinner med godkjent debut. 

Idol-vinner Aleksander Denstad With debuterer med et album som han slett ikke trenger skamme seg over. 

«Coming Home» inneholder 11 låter, hvorav åtte er skrevet av Aleksander Denstad With selv. 
Og den unge sangeren og pianisten overrasker med melodiøs pop og ballader. 

Plateomslaget viser en ung mann som sitter bøyd over et piano. 
Det er en sober innpakning som står seg godt til innholdet og signaliserer at artisten vil distansere seg fra døgnfluepop og glamourdrømmer. 

Coldplay er en brukbar referanse både når det gjelder lydbilde og arrangementer. 
Det er ikke negativt ment, om noen trodde det. 

Aleksander Denstad With skriver nemlig elegant og melankolsk pop med sterke melodiøse kvaliteter. 
Han har utvilsomt mye å gå på. 

Årets Idol-vinner har levert en moden debut som lover godt for fortsettelsen. 

ANBEFALTE KJØP: 
«Minor Setback», «Coming Home» og «One Year». 

ESPEN A. HANSEN 
