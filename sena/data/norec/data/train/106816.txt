LL Cool J «Todd Smith»
(Def Jam/Universal) 

Den mest seiglivede rapstjernen av alle. 

James Todd «LL Cool J» Smith debuterte for Def Jam med klassikeren «Radio» allerede i 1985, og har fortsatt klippekort til de øvre lag av amerikanske hitlister. 
Imponerende, er det. 
Hans tolvte album holder også bra standard, anført av den forrykende, Afrika Bambaataa-hyllende gulvfylleren «Control Myself», digital hip hop på sitt ypperste. 

Ellers er det masse gode R&B- og soultakter her, ikke minst når Mary J. Blige og Jamie Foxx kommer på besøk. 
Aller best er den sensuelle «Freeze», en sakte sang både Prince og Marvin Gaye verdig. 
Disse høydepunktene inntreffer tidlig, deretter lunter platen avgårde på det jevne, berget av en LL i opplagt, tøff form. 
«Todd Smith» rundes av med en remiks av Ne-Yos nesten helt norske «So Sick», en rufsete versjon som ivaretar originalens melodiske kvaliteter. 
Ka-ching! 
