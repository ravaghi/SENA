Audi A8 4.2 TDI er rå og gjerrig
MALAGA (DinSide Motor): 
Åttesylindrete dieselmotorer er nå så gjerrige at de knapt kan kalles miljøbomber. 

Vi har allerede meldt inn våre førsteinntrykk av A8 3.0 TDI. 
Denne bilen er rask som bare det, og selv om det nok en gang var litt om og men for å finne tallet fra 0 til 100, ble Ingolstadt til slutt enig med seg selv og oppga 6,6 sekunder. 
Det er veldig bra for en så stor bil med V6-motor. 

Men, det er alltid noen som vil ha mer, og det er det vi skal ta for oss nå. 
Vi har kjørt A8 4.2 TDI. 
Denne bilen er utstyrt med en bjønn av en motor, og motordataene taler for seg selv. 
Her har du 350 hestekrefter ved 4.000 omdreininger og 800 newtonmeter som er tilgjengelig fra 1.750 til 2.750 omdreininger i minuttet. 

Hvis noen er i tvil så kan vi melde at dette er en svært sterk motor, Allerede ved oppstart kan man praktisk talt «høre» kreftene. 
Det romler lunt i motorrommet og lyden er svært behagelig til diesel å være. 
Nå kan man ikke lenger mobbe dieselmoterene for ekkel lyd. 
I hvert fall ikke de store. 

Rask 

Vi legger inn D med den elektroniske girspaken og setter i gang. 
Motoren reagerer forholdsvis kvikt og det skal ikke rare turtallet til før vi kjenner seteryggen ta skikkelig tak. 
Det akselerer helt herlig. 
Vi er helt sikre på at 0 til 100 på denne bilen er 5,5 sekunder. 
Til sammenligning klarer A8 med V8 bensinmotor den samme øvelsen på 5,7 sekunder. 
Tatt i betraktning at denne øvelsen favoriserer bensinbilen, blir dieselmotorens prestasjoner enda mer imponerende. 

Når vi er litt i siget er responsen voldsom. 
Speedometernåla fyker oppover skalaen, og den nye 8-trinns automatkassa girer kjapt og behagelig. 

Her hjemme blir en slik bil nesten komisk. 
I åttende gir går den i 100 kilometer i timen på 1.200 omdreininger! 
Det er med andre ord nesten ikke mulig å bruke det siste giret i lovlige hastigheter i Norge. 
Turtelleren viser 2.000 omdreininger i 180 kilometer i timen! 

Så hvis man har planer om både være lovlydig og kose seg med denne her hjemme, er ikke det mulig. 
Den er bygd for mye mer fart enn det vi har anledning til på norske veier. 

Gjerrig 

Utslippsmessig er dette i orden. 
Med tanke på bilens ytelser er et forbruk på 0,76 liter per mil ikke noe annet enn imponerende. 
Dette tilsvarer et CO2-utslipp på 199 gram per kilometer. 

Denne gangen skal vi sammenligne Audi A8 med Suzuki Gran Vitara! 
3-dørs Grand Vitara med 1,6-liters bensinmotor og automatgir slipper ut 205 gram per kilometer og klarer 0 til 100 på dårlige 13,4 sekunder! 
Det er med andre ord litt forskjell på det tekniske nivået på disse to produktene. 
Det er ikke rart Volkswagen har kjøpt 20 prosent av Suzuki. 
Her har de mye å bidra med. 

Komfortracer 

A8 er en stor bil med en total lengde på 5,13 meter. 
Den ruver godt på veien og skal både være god å kjøre, sportslig og ikke minst svært komfortabel. 
Denne delvis umulige miksen er løst ganske bra. 

Støynivået er lavt, luftfjæringen sørger for behagelige bevegelser og kjøreegenskapene er godt tilpasset denne bilen. 
Den er god å kjøre, men er på ingen måte en sportsbil. 
Man kan stramme opp understell og gire med hendler på rattet, og med full fart gjennom svingene kjenner man at dette er en bil som skal kjøres med litt dannelse. 

Når dekkene slipper, slipper det foran og selv i sportsmodus krenger det mye når vi bruker alt veigrep. 
I en 911 kjenner man i rattet når man kjører over en liten stein. 
Vi kaller det gode tilbakemeldinger når man kjenner i rattet hva dekkene holder på med. 
I A8 kjenner man ingenting. 
Dette er en komfortbil! 

4.2 TDI har sportsdifferensial bak som standardutstyr. 
Denne fordeler kreftene effektivt mellom bakhjulene. 
Antispinnsystemer fungerer på den måten at det bremser ned det hjulet som spinner. 
Det er jo bra til dagligkjøring, men det er også klønete å bruke bremsene til å få bilen fremover. 
Det er en bakvendt tankegang på menger av måter. 
Sportsdifferensialen jobber fortere enn antispinnsystemer, og viktigst av alt, den aktiverer ikke bremsene. 
Den fordeler krefter til det hjulet som har best grep, og bremser ikke fremdriften. 
Audi har dette som standard- og tilleggsutstyr på en rekke biler. 
BMW sin versjon av dette finnes kun på X6 og Honda har det på Legend. 

Mye utstyr og mye penger 

Det finnes mye sikkerhetsutstyr tilgjengelig på utstyrslista, og mye av det koster ekstra i tillegg til bilprisen som starter på 1.350.000 kroner. 
Vi må si at dette må betraktes som en utropspris. 
Det er masse saker som frister i lista over godteri, og Audi skuffer ikke når det gjelder å tilby produkter. 
Stereoanlegg fra Bang & Olufsen er noe som ga mersmak, men det koster over 80.000 kroner. 
Oppgraderte felger til 19, 20 eller 21 tommer koster fra snaut 20.000 til drøyt 40.000 kroner. 
Metallic lakk koster drøyt 13.000 og spesiallakk koster 37.000 kroner. 
Frontlys med bare LED-lys koster 23.000 kroner. 
Skinnseter er standardutstyr, men likevel kan man legge til den store skinn- og alcantarapakken til 161.000 kroner. 

Av mer kuriosa kan man velge sikkerhetsbelter i ønsket farge til en røverpris av 19.000 kroner. 

Enda finnes det mye mer, og det blir fort 500.000 kroner i ekstrautstyr. 
