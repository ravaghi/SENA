Nokia 6110 Navigator
Du trodde kanskje at N95 var den eneste skyvetelefonen fra Nokia med super-3G og GPS? 
Vel, det er det ikke nå lenger. 

Dersom du har vært med noen år vil kanskje "Nokia 6110" høres merkelig kjent ut. 
Og det er det for så vidt ikke noe rart med, for 6110 var opprinnelig en modell som kom på tampen av forrige årtusen, og var hovedsaklig rettet mot business-markedet. 

Nokia 6110 Navigator er på sin side et helt annet dyr. 
Som Navigator-benevnelsen også tilsier er dette en av Nokias nye mobiltelefoner med integrert GPS, en egenskap som deles med E90 og N95. 
Sistnevnte husker du kanskje som den fullstappede supermobilen du hadde lyst på men ikke hadde råd til. 

I så henseende så kan det hende at 6110 Navigator er Nokias gave til akkurat deg. 
Den har nemlig mange av de samme egenskapene som vi finner i N95. 
Den er for all del ikke like raffinert og påkostet, men den ligger også i en litt annen prisklasse - her kan du spare et par tusenlapper dersom du synes toppmodellen blir litt ja... 
"over the top". 

Viktige data: 

Quad-band GSM/GPRS/EDGE og UMTS med HSDPA (3.5 G) 2,2" skjerm med 16 millioner farger og 320 x 240 piksler 40 MB internminne, plass til microSD-kort opp til 2 GB (kort på 256 eller 512 MB medfølger) 2 Mp kamera (1600 x 1200 piksler) 
Innebygget GPS med kart og navigasjon Støtte for MP3, MP4, AAC, eAAC+, WMA Brukergrensesnitt: 
Symbian Series 60 versjon 3.1 Overføring via blåtann og USB 2.0 Tale/standbytid: opp til 3,5/265 timer Størrelse: 49 x 101 x 20 mm, vekt 125 gram Ca. pris: 3.800,- inkl. mva. 

Samsung SGH-U600 

Men der den nevnte Samsung-modellen hovedsakelig er en mobil som har et tiltalende ytre, er 6110 Navigator en adskillig mer praktisk telefon med hovedvekt på funksjonalitet. 
Siden det er få GPS-telefoner blant konkurrentene blir det derfor mest naturlig å sammenligne med nettopp Nokias egen toppmodell N95. 

Fysisk sett er det nemlig ikke all verden av forskjell på de to nevnte mobilene: 

N95 (til høyre) har som vi ser en litt større skjerm, men de to holder den samme oppløsningen på 320 x 240 punkter. 
Ellers er det bare snakk om mindre forskjeller i fysisk størrelse. 
Som på N95 finner vi forresten også en sensor som måler lyset, og gjør at skjermens lysstyrke forandrer seg dynamisk etter lysforholdene. 
Direkte sollys byr derfor heller ikke på noe stort problem. 

Det er altså helt andre kriterier enn de rent fysiske (med mindre du da finner 6110 stygg og N95 pen) vi må se på når vi skal finne de faktiske forskjellene på de to modellene. 

Tastaturet, som kommer til syne når telefonen skyves åpen, er velkjent i både form og utseende, men merk at plasten som brukes er nokså glatt. 
Er du en av dem som ikke kan fordra småglatte taster anbefaler vi deg å sjekke ut dette nærmere for å se om det kan bli et problem for deg. 

Skyvedelen virker for så vidt solid og behagelig. 
Litt slark er det ikke til å komme utenom, men det er et stykke igjen til det vi merket på Samsung SGH-U600. 

Over tastaturet sitter navigasjonstastene. 
Og i tillegg til å la deg navigere deg rundt i S60-grensesnittet - noe som for øvrig går kjapt og fint - er det også en dedikert "Navigator"-tast som lar deg starte opp GPS-applikasjonen med et enkelt tastetrykk. 

6110 Navigator har også noe såpass sjelden som av/på-tasten sittende på forsiden av telefonen. 

På høyre side av telefonen er miniUSB-porten og plassen til minnekortet skjult bak små plastdeksler. 
Kameralinsen bak er dekket til med et metalldeksel som manuelt må skyves til side. 
Kontakt for lader og minijack (2,5 mm) for hodesett er plassert på toppen av telefonen. 

Musikk og lyd 

Nokias nye GPS-mobil er så avgjort ikke en utpreget musikkmobil, men gjør likevel en akseptabel jobb. 
Den har radio og støtte for de vanligste musikkformatene, men for best mulig lyd må du forkaste de medfølgende ørepluggene og spandere på deg en overgang fra 2,5 til 3,5mm minijack slik at du får brukt et bedre hodesett. 

Men det er altså et stykke unna perfeksjon, blant annet har den det samme problemet med sus i bakgrunnen som vi fant på (nettopp) Nokia N95. 
Men det er altså bare merkbart i rolige partier. 

Merk for øvrig at internminnet på 40 MB selvfølgelig ikke holder lenge, og minnekortet (vårt testeksemplar kom med et på 512 MB) fort fylles opp av kartdata for GPSen dersom du liker å være alltid beredt. 
Så skal du ha mye musikk på telefonen er et ekstra eller større minnekort en nødvendighet. 

Telefonen har også utvendige høyttalere, disse sitter på telefonens rygg. 
Kanskje ikke det mest logiske sted sånn umiddelbart, men diskantnivået er tilpasset dette og det fungerer utmerket til å spre lyden - en fordel for eksempel når mobilen brukes som GPS i bilen. 

Gull-GPS 

Etter å ha testet GPS-funksjonen i storebror N95 var vi spente på hvordan 6110 ville klare seg. 
Og til tross for et par irritasjonsmomenter er det ikke til å legge skjul på at vi er fornøyd. 

Kart over Norden følger med, mens europakart må kjøpes. 
I motsetning til N95 slipper du imidlertid å abonnere på selve navigeringsfunksjonen, den er altså inkludert i prisen her og dette gir pluss i margen. 
Legg for øvrig merke til at mens N95 bruker kart fra TeleAtlas, så får 6110 kartdataene fra Route66. 

Antennen som sitter øverst på telefonen sørger for godt mottak, og 6110 brukte ca et minutt på å lokalisere satelittene og gjøre seg klar til bruk. 
Det er faktisk kjappere enn vi opplevde på N95. 
Det er også lett å søke etter ankomststed og selve beregningen av ruta går kjapt. 

Siden skjermstørrelsen ikke kan måle seg med dagens GPSer er stemmeguidingen spesielt viktig, og i likhet med N95 fungerer dette bra. 
Lydnivået er mer enn høyt nok, og de manuelle volumknappene på siden av mobilen gjør det også enkelt å øke eller senke volumet når du trenger det. 

Ute på veien gir 6110 beskjed i god tid om hvor du skal kjøre, og kjører du utenom den opplagte ruten er den også ganske kjapp til å finne ut at du har kjørt feil, og beregne ny rute for deg. 
Vær likevel klar over at stemmeguidingen og kartendringen ikke alltid er i synk når du stresser den litt i rushtrafikken. 
Under rekalibrering av rute oppdaterer nemlig 6110 kartet først, mens stemmen kommer etterpå. 
Dette er altså et punkt hvor dagens dedikerte GPSer fortsatt har et forsprang. 

Kamera og bilder 

Sammenligner vi Nokia 6110 Navigator med Nokia N95 og dens fem megapiksels kamera kommer naturligvis 6110 til kort. 
Men når det er sagt må vi også nevne at N95 på sin side heller ikke kan måle seg med et dedikert lommekamera. 

Navigatoren har to kameraer. 
Et er plassert i front for videosamtaler (eller nødspeil), mens hovedkameraet på to megapiksler er gjemt bak et deksel på ryggen av telefonen. 
Metalldekselet må manuelt skyves til side, og dette setter også telefonen i kameramodus. 

Mobilen har også en utløserknapp plassert på siden, slik at det er enkelt å bruke kameraet med telefonen i liggende posisjon. 

Under kan du se eksempler på bilder tatt med telefonen: 

Er du av typen som liker å filme litt er dette også mulig i 320 x 240 pikslers oppløsning. 
Eksempel kan du se her: 

Kommunikasjon 

Dersom du prioriterer tilkoblingsmuligheter og kontakt med alt og alle vil nok 6110 Navigator kun skuffe deg på ett punkt: mangel på WLAN. 
Den har for så vidt heller ikke infrarød tilkobling, men det er noe som blir mindre og mindre viktig. 

Bortsett fra dette stiller ikke 6110 noe dårligere enn N95. 
Firebånds GSM er på plass, det samme er GPRS og EDGE. 
I tillegg kommer 3G (UMTS) med HSDPA - også kalt 3.5G eller super-3G. 
Dette er enn så lenge helt på bleiestadiet her på berget, men her vil ting skje raskt utover året. 

Telefonen kobles til datamaskinen og andre enheter med blåtann eller via miniUSB. 

I tillegg kommer selvfølgeligheter som surfemuligheter, e-post, SMS, MMS og lydmeldinger (AMS). 

Kort oppsummering 

Batterilevetiden, som var vårt store ankepunkt med Nokia N95, er bedre på 6110 Navigator - noe som også kan være et tegn på at vår N95 hadde en litt for tidlig softwareversjon. 
GPS-delen er fremdeles glad i strøm, og for fullt utbytte av navigeringsfunksjonen til 6110 er det likevel ingen tvil om du bør kjøpe en kombinert billader og mobilholder uansett. 

Ser vi bort fra tung GPS-bruk vil du lett klare deg i dagevis uten lading med "vanlig" bruk av mobilen. 
Men det er altså vanskelig å gi noe fasitsvar her, det kommer altså helt og holdent an på bruksmønster. 

Det er fristende å kalle Nokia 6110 Navigator for en slags fattigmanns-N95, da disse to telefonene stort sett har lik funksjonalitet. 
Men mens Nokia i N95 uten større tanke på kostnader har forsøkt å putte inn det meste av det beste, er 6110 Navigator mer å se på som et slags kompromiss mellom funksjonalitet og pris - og samtidig spisset til å være en navigasjonsenhet. 

For mens vi på en måte kan vi si at N95 er den tøffeste sveitsiske armekniven som har absolutt alt, er 6110 er den litt mindre kule lillebroren. 
I praksis vil likevel 6110 klare seg fint i 95% av tiden. 
Så gjenstår det bare for hver enkelt å avgjøre om det ekstra Nokia N95 kan tilby er verd de ekstra tusenlappene. 

Men 6110 Navigator skinner altså sterkere på ett punkt, nemlig GPS-delen, og selv om den ikke kan måle seg med de beste dedikerte GPSene i hurtighet og brukervennlighet er vi imponert. 
GPS i mobilen har kommet for å bli, og per dags dato er dette den beste utgaven vi har prøvd. 

Totalt sett gjør dette at telefonen fortjener en femmer. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
