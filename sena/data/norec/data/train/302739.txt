Litt av en type!
Når Leo Ajkic byr kjendisdamer ut på date, får vi mye å fnise av. 
For sjekkeklare er det litt å lære, også. 

TV: 
- Jeg hadde ikke trodd du skulle synes det er flaut å holde i hånda, du som tør å være naken i Spektrum, sier Leo Ajkic direkte til en noe pinlig berørt Else Kåss Furuseth mens de ligger på en isbjørnfell foran peisen. 
Så kaller han henne Elsebeibi. 

Ikke rart hun begynner å le. 
Vi ler såpass at vi griper etter puta sjøl. 

Det er mye å humre av når Leo Ajkic dukker opp som typen til åtte norske kjendisdamer. 
Selvsagt er det ekstra moro når han har festlige damer som Furuseth til selskap. 

Tidvis kommer han tett innpå. 
Her byr de litt på seg selv, både de og han. 
Tidvis har han også et tips å to å lære bort, Ajkic. 

Fiffig konsept 
Programkonseptet er hentet fra «Dama til» som gikk på NRK i 2011. 
Da var det Live Nelvik, opphavskvinne til ideen, som ga oss portrettmøter av norske kjendismenn ved å forsøke seg som kjæresten deres. 
Det er en underholdende måte å gi oss nye møter med kjente fjes på. 
Nelvik utfordret med en småfrekk stil. 

Radiomann Ajkic er heller ikke redd for å utfordre. 
Han spør for eksempel rett ut om Elsebeibi føler hun må være morsom hele tida. 
Men den ellers så tøffe typen tar seg også tid til å lytte og stille spørsmål. 
(Det er ett av tipsene man kan notére seg bak øret.) 

Vi ønsker oss nesten mer av samtalene, gode intervju blir litt korte. 

Ingen tøffelhelt Ajkic er blitt fremstilt som, og liker nok også å spille på at han ikke er en tøffelhelt. 
Greit, det. 
Faktisk er halve moroa at han spiller på dette. 
(Humor er også ett tips å notére seg). 
Damene lar seg ikke vippe av pinnen av, heller. 

Og det hjelper at han selv tør å drite seg ut ved å gjøre ting han ikke kan. 
Som å kjøre bil. 
Hoho! 

Til tider kan det bli litt mye Leo og litt lite damer. 
Når han deiter en mer forsiktig Alexandra Joner i neste program er det ikke like gøy som med Furuseth, heller. 
Mot slutten av episodene går han også vel grundig til verks når han evaluerer damene, gode og dårlige sider. 
Dét er ikke nødvendig i et portrettprogram. 
Ikke høflig, heller. 

Men det skal han ha: 
Her er gutten sin som snakker pent med mødre og har med konfekt, som stiller med drill, evt. dress når det blir etterspurt - og tør å se teit ut. 
Det er bare å notére. 

Vi gleder oss til å se ham møte - og ikke minst bli møtt av - Anne-Kat. 
Hærland, Anniken Huitfeldt, Caroline Berg Eriksen, Cecilia Brækhus, Caroline Andersen og Lise Myhre-Hestnæs. 
