PRØVEKJØRT:Toyota Auris hybrid 

BARCELONA (DinSide Motor): 
Så har Toyota gjort alvor av å lansere en hybridbil basert på en "vanlig" kompaktbil. 

Vi i mediene er medskyldige, men bilprodusentene har bygget godt opp under et litt for ensidig fokus på CO2-utslipp. 
Toyotas argument for å fortsatt satse på bensin/elektriske hybridløsninger begrenser seg ikke til et - lavt utslipp av karbondioksid, men også forbilledlig gode utslippsverdier når det gjelder lokalmiljøfiendene NOx og sotpartikler. 

Toyota Auris ble lansert for litt over tre år siden og fikk nylig sin midtlivsoppdatering eller facelift. 
Les mer om det her. 
I anledning denne ansiktsløftningen annonserte den japanske storprodusenten den kommende hybridversjonen. 

I strupen på VWs BlueMotion 

I tråd med det vi har nevnt ovenfor er dette et tilsvar til Volkswagen og deres Golf BlueMotion, som er basert på effektiv dieselbasert drivlinje og lavt forbruk. 
(Det gjelder også tilsvarende modeller fra andre konkurrenter, som Econetic fra Ford eller Ecoflex fra Opel, for eksempel). 
Fremdeles kan de beste dieselbilene skilte med enda lavere forbruk enn hybridene, men totalt sett er utslippene likevel mer forurensende. 

Hvorfor? 

Toyota er veldig klare på logikken bak lanseringen av denne bilen. 
Dette er bare en del av en større strategi basert på en visjon om utslippsfri biltrafikk en gang i fremtiden. 
(Dette er en visjon fler og fler bilprodusenter har gjort til sin i løpet av de siste årene). 
Strategien går via fullhybrid, som Toyota har vært dominerende på til nå, videre via ladbare hybrider (som Toyota og en del andre snart kommer til å lansere) til rene elbiler (batteridrevne) og endelig elbiler med hydrogenbaserte brenselceller i stedet for batterier. 
Vi snakker om alt fra 10-15 til 30-40-årsperspektiv. 
Men det kommer, og de fleste store bilprodusentene - og vi har snakket med dem - er enige om akkurat det. 

Den allerede nå urettferdige påstanden at veitrafikken er roten til alt ondt når det gjelder utslipp av CO2, NOx og sotpartikler, skal definitivt gjøres til skamme. 

Interiørbilder: 

Evaluering av livssyklus 

Toyota publiserer dessuten informasjon, som vi vil håpe er almengyldig, om hvordan forurensnings- og utslippsproblematikken håndteres fra utvinningen av råstoffene til produksjonsprosessen, bilens livssyklus og til slutt skraping/resirkulering. 
Alt dette må selvsagt tas med i det totale miljøregnskapet. 

Ny etappe 

Auris hybrid (som heter Auris HSD for Hybrid Synergy Drive) utgjør neste etappe etter Prius, som er klart profilert som miljøbil fremfor alt. 
Auris er en ordinær kompaktbil, og henvender seg til kunder som ikke ville ha vurdert Prius fordi den er for spesiell/sær. 
Dette er kunder som vil ha en bil i "Golf-klassen" og som setter forbruk/utslipp høyt på kriterielisten for valg av bil, men som samtidig vil ha en vanlig bil. 
Og da er selvsagt en Auris - som er minst like "miljøvennlig" som Prius - midt i blinken. 

Grei pris 

Slik resonnerer Toyota og det virker ikke dumt i utgangspunktet, særlig i og med at prisen på bilen så absolutt er til å leve med; Auris HSD starter på 250.000 kroner. 
Det til tross for at hele 69% av produksjonsprosessene ved fabrikken i Burnaston i England måtte endres for produksjonen av Auris Hybrid. 
Med andre ord forventer de relativt høy avsetning. 
Toyota forventer at halvparten av de solgte modellene vil være hybrider i år 2015. 
Dette er for øvrig den første fullhybridbilen som produseres i Europa. 

Eksteriørbilder: 

Godt utstyrt 

I Norge er Auris HSD meget velutstyrt fra start. 
Vil man ha utstyr som 17-toms alufelger, Bluetooth, nøkkelfri adgang og start, fartsholder, regnsensor, skumringssensor og ryggekamera, må man opp på Executive-nivå (280.000 kr), mens Premium-nivået ( kr) i tillegg medfører Alcantara setetrekk og Xenon-hovedlys. 

Må kjøres pent 

Vi fikk anledning til å kjøre bilen i Spania, og det på veier som ikke var spesielt studert for å få frem det beste i hybridløsningen. 
På samme måte som Prius er ikke denne bilen laget for aktiv kjørestil, men for jevn og harmonisk fremdrift med moderat gasspådrag. 
Dette er uansett en kjørestil man etterhvert legger seg til; i motsatt tilfelle oppleves nemlig bilen som støyende og masete med motoren på kontinuerlig høyt turtall gjennom belastning kombinert med den trinnløse transmisjonen. 

Når bilen kjøres som den skal er den behagelig å ha med å gjøre på veien med moderat lydnivå ombord og bra komfortnivå. 
En av bilens sterke sider er, ved siden av god komfort, rommelighetsfølelsen i kupéen. 
I forbindelse med oppgraderingen i vinter ble også interiøret triveligere, med hevet kvalitetsfølelse og bedre materialvalg. 

Drivlinje som i Prius 

Drivlinjen i Auris er hentet fra Prius. 
Det betyr en 1,8-liters bensinmotor med 99 hestekrefter, kombinert med to elmotorer med opptil 82 hester. 
Den samlede maksimale effekt er 136 hestekrefter, hvilket for så vidt er nok til å gi Auris forholdsvis gode fartsressurser - men disse vil man ikke tyne i for stor grad; da låter det som nevnt ikke helt bra. 
Girkassen er en trinnløs automat som går under navnet E-CVT. 
Man kan velge mellom tre kjøremodi: ECO, Power og EV. 
EV betyr kun elektrisk drift, og kan benyttes i opptil 50 km/t over en maksimal avstand på to kilometer med optimalt ladet batteri. 
Dette kan ytterligere begrense miljøbelastningen i bymiljøet. 

89 gram CO2 

Utslipp og forbruk blir for Auris hybrid omtrent det samme som i Prius; 0,38 liter per mil og 89 gram CO2 - på betingelse av at man velger det mer beskjedne utstyrsnivået med 15-tommers hjul. 
Det er uansett gode tall, bedre enn noen andre i kompaktklassen. 
Når man i tillegg får kraftig bedre tall på både NOx og partikler enn diesel-konkurrentene som kan skilte med tilsvarende lavt forbruk, blir totalbildet fra et miljøperspektiv klasseledende. 

Toyota Auris HSD kommer på markedet her i landet i september. 
