Shaken, not stirred
Alabama Shakes ristet uten å ryste. 

Konsert: 
Alabama Shakes Sted: Sjøsiden, Øyafestivalen Publikum: 
Cirka 5000 

Men det skal de - Alabama Shakes har et råskinn av en frontfigur i Brittany Howard. 
Hun er ingen Rihanna visuelt, men gudbedre for en stemme - en knivskarp røst som føler frem tekstene fra den innerste beinmargen, en blues-shouter av ypperste klasse! 

Det er heller ingen tvil om at Alabama-gjengen har blitt strammere i uttrykket siden deres opptreden under Roskildekonserten i fjor. 
Ikke for det, fremdeles låter miksen av klassisk sørstatssoul og garasjerock såpass løst og skranglete at vi godt forstår hvorfor Jack White i sin tid falt for bandet og hjalp dem frem i rampelyset. 

Men bandet henger definitivt mer sammen etter et år med hard turnering i kjølvannet av den kritikerroste debuten "Boys And Girls" fra i fjor, en debut som hanket inn hele tre Grammy-nominasjoner. 

Alabama Shakes' eneste problem foreløpig er at de ikke helt har låtene til å holde en hel konsert. 
Starten på Øya var fantastisk; de fyrer av "Rise To The Sun", "Hang Loose" og "Hold On" i latterlig overlegne, nesten arrogante versjoner. 

Når tittellåten fra debutplaten kommer, kaster Brittany Howard gitaren og gir oss en soul-leksjon som de fleste fremmøtte sent vil glemme uten å minnes Barcode-mønsteret som underarmshårene skaper under denne intenst vakre soulperlen. 

Dessverre mister Alabama Shakes litt momentum etter dette gylne øyeblikket. 
En helt ny låt rett etter "Boys And Girls" faller temmelig flatt til jorden, og resten av konserten henfaller de til generisk rock'n roll, hvilket egentlig er litt bekymringsverdig for neste kapittel av Alabama Shakes. 

Vi får heller hegne om de lykkefylte musikalske snapshot'ene. 
Det var nok av dem på Øya onsdag! 
STEIN ØSTBØ 
