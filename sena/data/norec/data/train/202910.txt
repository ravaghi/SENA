Snap'n Grip universalnøkler - fungerer de?
Enkel, praktisk og ganske smart løsning. 

Bolter og muttere kommer i mange dimensjoner, og det er ikke alltid man har det rette verktøyet for hånden. 
Det finnes heller ikke noe verktøy som alltid passer, det avhenger alltid av plasseringen av bolten eller mutteren. 

Et velkjent verktøy som svært mange klarer seg med, er den klassiske skiftenøkkelen. 
Den kan som kjent justeres med et enkelt håndgrep for å passe til det som skal skrus. 

Problemet med skiftenøkkelen er at den ofte er litt slakk i kjeften, dette gjelder særlig de billige variantene. 
Dermed risikerer du å ødelegge mutteren eller hodet på bolten, ved å trekke nøkkelen over kantene. 

I de virkelig ille tilfellene kan du sitte igjen med en bolt med nærmest rundt hode. 

Bedre løsninger? 

Nå har vi også fått kloa i et par alternativer til fastnøkler og skiftnøkler, de kommer i et sett med to størrelser og kalles Snap'n Grip hos den norske forhandleren alltidbillig.com. 

Vi har tidligere testet Gator Grip - en smart løsning som håndterer både muttere og kroker av ymse slag og dimensjoner. 

Fastnøkler eller piper, med eller uten skralle, er den foretrukne løsningen i profesjonell sammenheng. 
Men for dem som verken er proffe eller glade verktøysamlere, finnes det altså fleksible alternativer både til fastnøklene, skiftenøkkelen og piper. 

I bruk 

Snap'n Grip-settet består av to verktøy. 
Det minste har to hengslete kjefter, en i hver ende, mens det største har bare en stor åpning på den ene siden, til store bolter/muttere. 

Det lille verktøyet håndterer mutterdimensjoner fra 9 millimeter, det store opp til 32 millimeter. 

Det lille verktøyet håndterer de aller fleste dimensjoner man støter på. 
Det store verktøyet er greit å ha i bakhånd dersom det skulle dukke opp en spesielt stor utfordring. 

For å ta verktøyet i bruk, plasserer du bare bøylen rundt hodet på bolten og vrir rundt. 
Da vil bøylen automatisk tilpasse seg dimensjonen og strammes helt naturlig, med samme kraft og bevegelse som du bruker til å dreie den rundt. 

Når du vrir motsatt vei løsnes grepet av seg selv, og du kan deretter som regel bare vri i riktig retning for å skru videre. 

Når vi skriver «som regel» er det fordi verktøyet fungerer enda bedre på større bolter enn på de mindre. 
For de minste boltene må mekanismen tilpasse seg mer før den sitter, det er rett og slett mer slakk som må hentes inn. 

Dette går imidlertid greit hvis du bare hjelper litt til med å legge den bevegelige mekanismen på plass. 
Da kan du skru nesten like effektivt som med en pipenøkkel med skralle. 

Hva tåler de? 

Vi skrudde til en 12 millimeter bolt og mutter med slagtrekkeren. 
Dette var det ingen problemer å løsne, det var ingen tegn til glipp. 

Hele konstruksjonen kan faktisk vanskelig glippe, siden grepet strammes tilsvarende jo mer man tar i for å skru. 

Konklusjon 

Disse skrunøklene kan faktisk gjøre jobben til et helt sett med nøkler, i mange tilfeller. 
De gir godt grep rundt muttere og bolter med sekskanthode, i de fleste vanlige størrelser og vel så det. 

Den minste i settet dekker faktisk det aller meste, den store er for de virkelig store mutterne. 

Den viktigste innvendingen er at den fleksible mekanismen krever mer plass rundt mutteren enn en passende fastnøkkel. 
Du kan heller ikke skru fra oversiden hvis det er trangt, slik du kan med en fastnøkkel eller skiftenøkkel. 

Er det plass rundt det du skal skru, fungerer imidlertid Snap'n Grip overraskende bra. 
