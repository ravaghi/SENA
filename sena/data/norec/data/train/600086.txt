Sørlandets mørke historie
Sørlandets historie skjuler mer mørke enn mange vil være klar over. 
Tidligere i år så vi den kristiansandsproduserte filmen "Med rett til å kapre", om tiden da vanlige sørlendinger drev regulær piratvirksomhet langs sin egen kyst. 
Nå kommer en brutal historie om giftmord, tortur og henrettelser fra arendalstraktene. 

I 1771 ble søstrene Anne og Alet Christophersdatter funnet skyldige i å ha drept fem kvinner med fluekrutt, en form for arsenikk. 
Straffen var å bli knepet med glødende jerntenger, få en hånd kappet av og bli halshugget. 
Henrettelsene skjedde foran en stor folkemengde. 

Regissør Stephan A. Hergel får mye ut av begrensede ressurser. 
Forseggjorte dramatiseringer gir liv til en tid som føles både fremmed og fjern. 
Engasjerte lokalhistorikere bidrar med fascinerende detaljkunnskaper, bredere perspektiver og galgenhumor. 
"Giftmord ser ut til å være litt som å spise potetgull", kan en av dem fortelle. 
"Det er vanskelig å slutte før posen er tom." 

At NRK TV viser "Anne & Alet", slik de også viste kaperfilmen, burde være selvsagt. 
Historien om de to gåtefulle giftmorderskene fra Øyestad er like mye nasjonal som lokal historie. 
