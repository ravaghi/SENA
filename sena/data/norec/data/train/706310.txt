En bestselger mer enn et mesterstykke
ROMAN: 
Koreanske lidelser og lidenskaper i en melodramatisk mursteinsroman. 

Min Jin Lee: 
Pachinko. 
Oversatt av Torleif Sjøgren-Erichsen. 574 sider. 
Aschehoug. 

«Pachinko», den andre romanen til den amerikansk-koreanske forfatteren Min Jin Lee (født 1968 i Seoul, til USA sammen med foreldrene i 1976) er en episk skillingsvise av det ekspansive slaget, spent ut mellom 1910 og 1989, med allvitende synsvinkel og fem generasjoner involvert i en handling som pendler fra Korea til Japan og - så vidt - også New York. 

Med sine mange dramatiske forviklinger og sterke pasjoner har teksten ofte en umiskjennelig klang av overlesset melodrama og triviallitterær underholdning mer enn av finslipt stilkunst. 
Men jeg blir knapt forundret om noen lesere kommer til å karakterisere «Pachinko» som en «page turner» nettopp på grunn av det kulørte grunnpreget. 

Åpningssekvensen er lagt til 1910 på den vesle øya Yeongdo utenfor havnebyen Busan sør på Korea-halvøya. 
Landet er japansk koloni, skattene høye, fattigfolk sliter for å klare seg. 
Et fiskerektepar får tre sønner. 
Bare Hoonie med spaltet leppe og klumpfot vokser opp. 
Mot alle odds blir han i en alder av 28 gift med 15-årige, arbeidsomme Yangjin. 
Etter å ha mistet tre barn blir de velsignet med datteren Sunja. 

Hun vokser seg stor og sterk og blir den viktigste karakteren i boka der hun 16 år gammel blir gravid med den 34-årige, gifte, svært rike forføreren Hansu. 
Hun synes å ha spolert livet sitt, men reddes av en idealistisk, kristen prost som gifter seg med henne før de emigrerer til Japan, blir foreldre til to sønner og opplever den knallharde kampen for tilværelsen i skyggen av japanernes fremmedhat, krasse klasseskiller, den evige kampen for å skaffe penger til mat og utdanning for barna. 

At handlingen utspiller seg innenfor en bestemt historisk-kulturell ramme, gjør at vi stadig blir minnet om ulike konflikter, kriger, vold og fordommer som rammer utlendinger på japansk jord. 
Noen av de koreanske aktørene prøver å skaffe seg makt gjennom å involvere seg i en bransje med dårlig rykte. 
Pachinko er et flipperspill som kan manipuleres slik at man får noen få vinnere og mange tapere, og ved å bestyre eller eie pachinkohaller søker enkelte koreanere å overskride diskrimineringen de stilles overfor. 

At slaveliknende slit, sykdom og død veksler med sterke innslag av sex og truet familielykke, i tradisjonen fra klassikere som George Eliot, Dickens, Galsworthy eller andre skildrere av historisk forankrete familiedynastier, kan ikke skjule at «Pachinko» tidvis minner om en overtydelig trivialtekst full av flate, pompøse pekefingerutsagn av typen: 
«Han var et godt menneske med uangripelig overbevisning og intelligens.» 
