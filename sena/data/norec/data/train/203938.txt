Kraftig forbedret Spectre X360
Den nye generasjonen Spectre X360 har blant annet fått en helt spesiell skjerm og åttende generasjon Intel-prosessor. 
Sistnevnte merkes på ytelsen! 

Den fjerde generasjonen HP Spectre X360 har vært på testbenken vår den siste uken, ti måneder etter at forgjengeren gjorde et solid inntrykk og fikk terningkast 5 i vår test. 

Fortsatt er det snakk om en såkalt 2-i-1-PC, som betyr at du med et enkelt håndgrep kan gjøre PC-en om til et nettbrett. 
Du skyver ganske enkelt skjermen helt rundt 360 grader, og da forstår du hvorfor modellen bærer navnet X360. 

Nesten identisk 

Eksteriøsmessig er det mange likhetstrekk fra forrige utgave, den er ifølge målinger bare marginalt tynnere og lettere. 

Dessuten: 
Vårt testeksemplar er toppspesifisert og har fått nøyaktig samme veiledende prislapp som forgjengeren hadde: 
16.990 kroner. 

Fortsatt har HP benyttet matt aluminium i kabinettet, tykkelsen er 1,36 cm mot forgjengerens 1,38. 

Vekten er også redusert med noen få gram, og stopper nå på 1,3 kg, som må regnes som lett for en PC med berøringsskjerm i denne størrelsen. 

På sidene finner du fortsatt to USB-C-porter, en vanlig USB-port og analog lyd inn/ut-kontakt. 
USB-C-portene støtter også Thunderbolt 3, som med riktige overganger kan brukes til alt av utstyr som krever høy båndbredde (4K-video på ekstern skjerm med 60 oppfriskninger i sekunder, for eksempel). 
PC-en lades også gjennom disse portene, det spiller ingen rolle hvilken av dem du kobler ladekabelen i. 

At den fortsatt mangler HDMI-utgang er nok en ulempe for noen, her trengs en overgang fra USB-C/Thunderbolt 3 til HDMI hvis du for eksempel vil koble den til TV-en. 
Du trenger også overgang fra USB-C til Ethernet hvis du vil koble deg til nettet med kabel. 
HP gir ingen slike overganger med lenger. 
Det følger imidlertid med en liten veske til PC-en når du skal på tur. 

På undersiden sitter et par stereohøyttalere, merket Bang & Olufsen. 
Det er ikke ensbetydende med gromlyd, opplevelsen er etter vår oppfatning veldig midt på treet. 
Bruk hodetelefoner eller eksterne høyttalere hvis du er opptatt av god lyd. 

Meget bra tastatur 

Tastaturet er fortsatt fast og er etter vår mening helt på høyde med det beste fra konkurrentene. 
Baklyset skrus enkelt av og på med F5-tasten, og i motsetning til mange andre lyses bokstaver og symboler godt opp på de sølvfargede tastene. 

Skal vi være kritiske til noe ved tastaturet, måtte det være at enter-tasten kun dekker én linje, noe som medførte at vi trykket litt feil i begynnelsen. 
Dette er imidlertid et lite hinder som man fort overvinner. 
Vi merker oss også at hake-tegnene sitter til venstre for piltastene, ikke til venstre for Z som på vanlige tastaturer. 

Hurtigtastene øverst kan trykkes direkte, uten behov for å holde nede funksjonstasten samtidig. 
Dermed kan du enkelt justere volum, lysstyrke og hoppe til neste sang i mediespilleren din. 
Det er forresten også volumknapper på siden av PC-en, naturligvis beregnet på nettbrettmodus - når tastaturet låses av. 

Pekeplaten er middels høy, men til gjengjeld bredere enn hos mange konkurrenter. 
Den er naturligvis multiberøringsfølsom, responsiv og fin. 
Ikke alle liker skjermberøring, ikke kan den brukes i alle sammenhenger heller, og da er det helt avgjørende med en god pekeplate. 

Smart skjerm med filter 

Skjermen er forøvrig fortsatt bygd rundt et IPS-panel, oppløsningen er fortsatt 1920 x 1080 piksler. 
Berøringsfølsom er den naturligvis, og registerer inntil ti trykk samtidig. 

Det følger med en penn for presisjonsarbeid, tegning og skriblerier, og denne lades ganske enkelt med ladekabelen til PC-en. 

Farger, lys og kontrast på skjermen er meget bra, men det er verdt å nevne at lysstyrken avtar en smule fra skrå vinkler. 
Det er god grunn til å anta at dette skyldes en oppfinnelse som HP har kalt Privacy Shield. 

Privacy Shield er et filter, utviklet i samarbeid med 3M, som ligger innebygd i skjermen. 
Når det aktiveres ved å trykke en tast på tastaturet, blir mulighetene for innsyn fra sidene svært begrenset, slik at uinnvidde får problemer med å snike til seg informasjon - for eksempel på flyet eller på bussen. 
HP kaller det «visuell hacking». 

Dette er en nyhet på Spectre X360 som garantert vil falle i smak hos mange. 

Nær dobling i ytelsestall 

PC-en har dessuten blitt betydelig kraftigere siden forrige møte. 

Ytelsesforbedringene skyldes først og fremst at den er utstyrt med Intels nye i7-8550U-prosessor, som nærmest dobler ytelsen i mange tilfeller, målt mot forgjengeren i7-7500U. 
Denne har fire prosessorkjerner og åtte tråder, mot forgjengerens to kjerner og fire tråder. 

I programmer og apper som drar nytte av dette (eksempelvis Adobe Photoshop og Premiere), vil ytelsesforbedringene være markante. 
Også ved kjøring av mange programmer samtidig, vil disse forbedringene være merkbare. 
Les mer om ytelsen du kan forvente her. 

I tillegg har HP byttet ut den raske SSD-en i forgjengeren, med en enda raskere en. 
Det påvirker også ytelsen, om ikke så merkbart som forbedringene på prosessorsiden. 
Vi snakker om bortimot 2,5 GB lesehastighet i sekundet på det raskeste, nesten 1 GB mer enn vi målte forgjengeren til. 

Og når vi først er inne på ting som går raskt: 
Ladingen av batteriet går vesentlig raskere nå enn på forgjengeren. 
Etter én time i stikkontakten har batteriindikatoren gått fra 0 til 70 prosent, der forgjengeren ikke kom lenger enn til 51. 

Batteritiden er dessuten ikke svekket. 
Forgjengeren målte vi til 548 minutter med kontinuerlig videostrømming, den nye utgaven holdt ut i 669 minutter, altså 11 timer og 9 minutter. 
Det er en forbedring på 121 minutter, som er det samme 2 timer og 1 minutt, noe vi må si er en formidabel forbedring. 

Blir varm, må kjøles 

Prosessoren blir imidlertid varm under høy belastning, dette kan være knyttet til at maksimal klokkehastighet har økt på åttende generasjon Intel Core i-prosessorer. 
Av denne årsak kan PC-en bli temmelig varm på ett felt på undersiden, sannsynligvis rett under der prosessoren sitter. 

For å holde varmen nede, må du leve med en del vifteaktivitet når belastningen er høy. 
Er den lav, kan du oppleve at PC-en er stille i lange perioder av gangen. 

Også denne gangen har vi opplevd at enkelte programmer kan legge beslag på en del av ressursene, og det kan være programmer som du ikke nødvendigvis bruker. 
Vi tenker først og fremst på sikkerhetspakken fra McAfee og nettskytjenesten Dropbox - som begge kan erstattes av funksjonalitet som allerede er innebygd i Windows, og som har vist seg å bruke færre ressurser i mange tilfeller. 

Konklusjon 

HP Spectre X360 har blitt fornyet, og det merkes først og fremst på ytelsen, både prosessor og batteritid har blitt betydelig bedre enn på forgjengeren. 
Skjermfilteret er også med på å gjøre dette til en av de aller mest interessante 2-i-1-maskinene i premiumklassen. 

Vær oppmerksom på at PC-en ikke er lydløs, og at den kan bli temmelig varm på undersiden når du kjører den hardt. 
Vi anbefaler også at du tar en liten runde med avinstallasjon av apper og programmer du ikke trenger. 

Alle plussene og minusene finner du i boksen under. 
Få også med deg oversikten over andre PC-er vi har testet i det siste. 
