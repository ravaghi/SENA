Nytt album:Eva Weel Skram gjør seg på norsk 

Artisten står trygt på egne ben og trenger egentlig ikke TV-ruten. 

Sogndalsjenta Eva Weel Skram ble først kjent gjennom TV-programmet Idol i 2005, og høsten 2015 var hun med i Hver gang vi møtes. 

Ser man dette isolert, følger hun en karrierevei som oftest gjør artister mer til kjendiser enn noe annet. 
Hun vant ikke Idol, mens hun i sistnevnte program var en sterk, sjarmerende og positiv overraskelse. 

Første album på fem år 

Det er interessant at mange norske artister som startet karrieren med å synge på engelsk endrer karakter i positiv forstand når de velger morsmålet. 
I Skrams tilfelle lykkes hun i begge målføre. 
Ganske enkelt fordi hun og mannen Thomas Stenersen lager flotte poplåter. 
Han er en viktig faktor på mange plan. 

Nå er Eva & the Heartmakers lagt til side, selv om duosamarbeidet er intakt. 
Tiden er moden for soloartisten Eva Weel Skram. 
Finne heim er hennes første album på fem år og viser en artist som er trygg i sitt nye element. 
Hun har tatt med seg det beste fra duoen og gitt miksen en vellykket norsk omdreining. 
Stemmens myke kraft har en uanstrengt flyt. 

Nå er hun hjemme 

Albumet er på mange vis en kjærlighetserklæring til både musikken og samlivet. 
Dermed synes jeg den uptempo og entusiastiske «Sjå på oss no» fremstår som albumets sentrale låt. 
Den følges av den varsomme balladen «Aldri sei aldri» som en vakker kontrast. 

Et fint grep er vekslingen mellom tempo og det stillfarne, som også gjentas med gledesropet «Om du vil» og den melankolske pianoballaden «Finne heim». 

To andre melodier gir ekstra farge til albumet. 
Den undrende «Tru» av og med Odd Nordstoga, to stemmer som står utmerket til hverandre. 
Den andre er konsertopptaket av «Bror», en sang av Ole Paus. 
Her synger hun med nærhet og viser hva som bor i henne som tolker og formidler av andres sanger. 

Evige temaer 

Skram har denne gangen samarbeidet med tekstforfatteren Trygve Skaug, mens de fleste melodiene er skapt i samarbeid med mannen på gitar. 
Det er få mørke skyer her, selv med evige temaer som kjærlighet, usikkerhet og om å finne hjem i seg selv. 
En liten perle er den enkle varsomme åpningssangen «Finaste». 

Etter utallige gjennomlyttinger sitter jeg igjen med to motstridende følelser. 
På den ene siden gripes jeg av mildheten i vokalen og varmen sangene avgir. 
Samtidig savner jeg noen markante brudd i godlyden. 
Enkeltvis står sangene fjellstøtt, men som helhet kan de gli litt i hverandre. 
Uansett er dette et solid stykke popmusikk. 
