Philips Expanium
Hvis det er en CD-basert MP3-spiller du ønsker deg, behøver du ikke lete lenger - denne lekre saken fra Philips er vi veldig fornøyd med. 

CD-baserte MP3-spillere kan spille av vanlige musikk-CDer, samt CDer med MP3-filer. 
Hvis du brenner filene i MP3-format, får du plass til flere hundre låter på én plate, noe som nesten kan måle seg med de harddiskbaserte jukeboxene. 
Samtidig koster slike CD-spillere mye mindre enn jukeboxene. 

Vi har testet flere CD-baserte MP3-spillere, og de har hatt varierende kvalitet. 
Men den nyeste Philips Expanium-modellen er det lite å utsette på, kanskje bortsett fra at den hører til den høyere prisklassen. 

Masse stil 

Det første vi legger merke til er hvor stilig og fin spilleren er. 
Den er meget slank, sølvfarget og diskret, og veier kun 220 gram med batterier og en CD. Alle knappene som styrer avspillingen er smart skjult på undersiden av spilleren, og det følger med en fjernkotroll som gir deg full kontroll over spillerens funksjoner. 
Fjernkontrollen har også en LCD-skjerm som viser informasjon om låten som blir spilt og spillemodus. 

Spilleren bruker to oppladbare batterier, og i tillegg følger det med en ekstern boks du kan koble til, som har plass til to AA-batterier. 

Vi brant raskt en musikk med MP3-filer, og det første vi merket var at det tok ganske lang tid før CDen var lest ferdig. 
Det tar også noe tid å hoppe fra låt til låt. 
Men til gjengjeld er lyden absolutt god, selv med de øreproppene som følger med. 
Det blir selvsagt bedre med et headsett av høyere kvalitet, men det er i hvert fall ikke nødvendig å kjøpe slike hvis du ikke er spesielt kresen. 
Det finnes mulighet for ekstra trøkk i bassen, takket være to trinns bass boost. 

Radio også 

Det er hyggelig at Philips også tok med radiomulighet i denne spilleren. 
Ved å trykke på en knapp byttes modus til FM-radio, som også fungerer svært bra. 

Vi liker Philips Expanium svært godt, i og med at den er funksjonell, har god lyd og ikke minst et utseende som tiltrekker seg oppmersomhet. 
1795 kroner kan være noe høyt tatt i betrakning at du får CD-baserte MP3-spillere til mye lavere pris, men vi synes denne her er verdt pengene. 

Mer nyttig fra DinSide Data: 
