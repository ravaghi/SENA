Hvor mye kan man ofre for kjærligheten?
En nåtidig kjærlighetshistorie speiler seg i en lignende fortelling fra fortiden. 
Den siste gjør mest inntrykk. 

Regi: 
George Tillman Jr. 
Med: 
Britt Robertson, Oona Chaplin, Scott Eastwood, Melissa Benoist, Alan Alda, Jack Huston. 
USA 2014. 
2 timer. 
Aldersgrense: 7 år. 

Først ligner "Den lengste reisen" en tradisjonell high school-film der den flittige skolejenta forutsigbart nok vil vinne den kjekkeste gutten (spilt av den sexy sønnen til Clint Eastwood). 
Men filmen bygger på en roman som har mer å by på enn det førsteinntrykket varsler. 

Riktignok strever regissør George Tillman jr. med å dempe det litt for glansede og romantiske formspråket. 
Men langsomt fester han grepet i høyst realistiske erfaringer som alle kan kjenne seg igjen i: 
Mennesker som faller for hverandre, vil brått kunne oppdage at de har vidt forskjellige drømmer, så forskjellige at det krever store ofre dersom man skal bevare kjærligheten. 

Mest rørende fortelling 

Den mest rørende historien er fortalt med 70 års tilbakeblikk og handler om hvordan Ruth og Ira blir et par i 1940. 
Oona Chaplin spiller den jødiske, kunstelskende kvinnen som har flyktet fra Wien, med en betagende ynde og utadvendt friskhet. 
Man tror på at den sjenerte Ira stormforelsker seg i henne. 

Jeg skal ikke røpe hvilken sorg som nesten ødelegger forholdet deres. 
Poenget blir at nåtidens unge, Sophia og Luke, kan speile seg i fortidens kjærlighetspar og gjøre sine valg. 

Kunstelsker og rodeorytter 

Sjelden har man vel sett to personer med så liten sjanse til å lykkes i et samliv: 
Han er cowboy og rodeorytter, hvilket betyr at han deltar i livsfarlige konkurranser. 
Det gjelder å holde seg på okseryggen i minst åtte sekunder før man kastes av og kanskje skades for livet. 
Hun er ambisiøs kunststudent som har fått praksisplass i et kunstgalleri i New York.De to ledes gjennom store kvaler til ny innsikt, og selv om den lykkelige slutten ikke er så veldig troverdig, er den riktig sjarmerende. 
