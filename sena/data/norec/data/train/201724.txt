Sony Ericsson P910
Den beste profftelefonen er blitt enda bedre  med P910 fikser produsenten på en del feil, og resultatet er imponerende. 
Les videre for våre inntrykk! 

Forskjellene på P900 og P910 er streng tatt for det meste kosmetiske. 
Det er ingen helt ny telefon, det er bare en oppgradering. 
Men resultatet er den mest komplette profftelefonen akkurat nå, og vi må si oss imponert. 

Det generelle utseendet på P910 er omtrent helt likt forgjengeren. 
Skallet er identisk, bortsett fra at Sony Ericsson-logoen har flyttet litt på seg. 
Fargevalget er også litt annerledes, P910 er blitt sølvarget, mens P900 var for det meste mørkeblå. 

Den første større forskjellen vi merker fra utsiden er det utvendige tastaturet. 
Tastene er nemlig blitt større, og følgelig også deiligere å trykke på. 
Utformingen på tastene er helt klart hentet fra K700-modellen. 

Enda lettere å skrive 

Videre forsøker vi å åpne flippen, og merker at den er noe tyngre å få opp. 
Det er selvsagt én grunn til det  flippen skal holde mens du benytter deg av QWERTY-tastaturet på innsiden. 
Sony Ericsson har nemlig klart å skvise inn et fullstendig tastatur på baksiden av flippen, som logisk nok gjør det enda enklere å føre inn data. 
Det kan nå altså bruke det fysiske tastaturet, det virtuelle tastaturet, eller skriftgjenkjenning for å skrive på telefonen. 

QWERTY-tastene er riktignok små, men likevel er det ikke noe stort problem å treffe riktig. 
Noe tilvenning er nok påkrevd, men det tok ikke lang tid før vi skrev meldinger lynraskt. 
To ekstrataster lar deg få store bokstaver og et godt utvalg av spesialtegn, og for å skrive norske bokstaver må du bare trykke flere ganger på a- eller o-tastene. 
Telefonen ligger ganske komfortabelt i hånden når du skriver, og vekten er veldig balansert. 

En siste kosmetisk forbedring er at skjermen nå viser 262.000 farger, mens P900 viste 65.000. 
Vi må innrømme at vi ikke ser den store forskjellen, da menyene er helt like og ikke utnytter mulighetene. 
Men det er klart at skjermen i det minste er mer lysesterk enn forgjengeren, noe vi ser når vi sammenligner telefonene ved siden av hverandre. 

Videre er det en del nyheter under panseret på telefonen. 
Først og fremst er minnet økt til 64 MB (den gamle modellen hadde kun 16 MB). 
Telefonen støtter også Memory Stick-minnekort på opptil 1 GB, mens et kort på 32 MB følger med i pakken. 

Programvare-forbedringer 

Et par nye programmer er forhåndsinstallert på P910. 
Quicksheet, Quickword og Pdf+ lar deg behandle diverse kontordokumenter som regneark og Word-filer. 
Denne type funksjonalitet har tidligere vært mulig via programmer du kunne selv installere, men det er hyggelig at de allerede ligger på telefonen. 
I tillegg ligger det en god del programmer på den medfølgende CDen, blant annet nettleseren Opera. 

Og helt til slutt, ikonene i menyen du får opp når du betjener telefonen med flippen igjen, samt noen av ikonene når flippen er åpen, er forandret. 
Navigasjonen er imidlertid helt lik 
 du bruker skrollehjulet og tastene når flippen er lukker, og får tilgang til begrenset funksjonalitet. 
Når du åpner telefonen, får du opp full meny, og kan bruke pekepinnen. 

Kameraet har fremdeles VGA-oppløsning. 
Innmaten skal imidlertid være noe oppjustert slik at kvaliteten er noe bedre. 
Du kan, som før, også ta opp videosnutter. 

Kan fortsatt det meste 

Utover disse nyhetene er det den samme, gamle P900 vi kjenner og elsker. 
Telefonen er fullt utstyrt med fleksibelt Symbian-operativsystem, har støtte for Bluetooth, MMS, full e-post-tilgang, avspilling av MP3-filer, MPEG4-videoklipp, Java, og alt man måtte ellers forvente. 

Vi kunne selvsagt ønske at telefonen også støttet høyere overføringshastigheter med EDGE, noe den ikke gjør. 
Et kamera med enda høyere oppløsning hadde heller ikke vært å forakte. 
Etterhvert kommer det også telefoner med innebygd WLAN, og det har heller ikke P910. 

Men totalt sett er dette en utrolig komplett telefon og et mobilt kontor med enda større grad av brukervennlighet. 
Har du en P900 fra før er kanskje nyhetene ikke store nok til at det er verdt å oppgradere 
 men er du ute etter en helt ny smartphone, er denne tilnærmet perfekt. 
Vi kan ikke annet enn å anbefale den fullt ut. 

Les gjerne gjennom våre tester av P900 og P800. 
