Imponerende Ylvis
Å kjøre humorprogram live, er å påføre seg selv smerte. 
Å kjøre humorprogram direkte fra gigantiske Folketeateret i Oslo, er å påføre seg selv gigantisk smerte. 
Men Ylvis slipper unna. 
Med det også. 

Live-sendinger er egentlig noe stort tull. 
Blant TV-folk er det en myte om at livesendinger gir mer liv, mer nerve – og dermed bedre TV. 
Det er ikke sant. 

I 19 av 20 tilfeller vil stram og god redigering gi bedre programmer, der mulighetene for forstyrrelser og programlederes egenspeiling i studiopublikum stort sett bare forstyrrer. 
I alle fall når vi snakker humor med ulike ingredienser, som er den for så vidt tradisjonelle oppskriften Vegard og Bård Ylvisåker, med sidekick Calle Hellevang-Larsen og backkick Magnus Devold bedriver. 
Av de fire, var det bare Magnus som tydelig var preget av stundens alvor. 
Til gjengjeld maktet han å snu fomlingen til programmets fordel. 
Flaks eller tilfeldigheter? 
Magnus vet. 

Ellers var dette en strålende sending. 
Rett og slett. 
Etter å ha fartet jorden rundt med «The Fox», har Ylvis’ene formentlig tilegnet seg grådige mengder kunnskap om sitt vanskelige medium. 
I utgangspunktet er de musikalske klovner av verdensformat; det har de bevist. 
Talkshow-formatet er en større utfordring. 
Men de vet etter hvert at beinhard nedkutting, minimalt med sidefjas og absolutt ingen pauser er nøkkelen for å lykkes. 

Erna Solberg-intervjuet var sånn sett forbilledlig: 
Passe på siden, passe pompøst, passe pseudointeresant («har din Candy Crush-spilling gått ut over landet?») . 
Fulgt opp av idiotkonkurransen «Kjenn din statsminister» og reportasjen med tre middelaldertrubadurer på musikalsk stunt med lutt, blokkfløyte og tromme i hælene på statsministeren på Grünerløkka, blir det riktig muntert. 

Calles intervju med Jenny Jensen om barnløshet, i potensiell livsfare i en magevrengende karusell, ble minneverdig og kort nok. 
Mens kveldens potensielle Youtube-hit ble musikkvideoen om å lage knuten «Trucker’s hitch». 
Helt suveren! 

Vi har aldri sett publikumsrafting før. 
Men ellers er selvfølgelig mye av innfall og utfall varianter av tidligere prøvde stunts; verden er tross alt ikke større. 

Men alt i alt ble kveldens Ylvis-premiere et bevis på ganske så imponerende beherskelse av en vanskelig form og et krevende format. 

Se flere klipp fra da VGTV fulgte Ylvis-gjengen i 24 timer her: 

Magnus Devold leser motivasjons-mailen hele Ylvis-teamet fikk av Bård, høyt for VGTVs seere. 

Mari Hansen er superfan av Ylvis og forteller om da hun kastet en hamburger på Magnus Devold. 

Vi får et tilbakeblikk fra Ylvis-guttas første musikkvideo. 
Kjempeform ble spilt inn i 2004, og slik så det ut den gang. 

Ylvis-gutta harselerer med «The Fox»-låta på P3-morgen. 
