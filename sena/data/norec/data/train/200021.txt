Panamera S E-Hybrid:Porsches nye våpen 

MÜNCHEN (DinSide Motor): 
Denne gangen snakker vi skikkelig hybrid fra Porsche! 

Vi setter oss inn i den gedigne luksusbilen og nikker fornøyd og gjenkjennende til det vi kjenner igjen som interiøret i en av verdens beste biler: Porsche Panamera. 

Det dreier seg nå, etter fire år, om den oppdaterte utgaven. 
Vi fikk kjøre andre versjoner også, hvorav noen med helt ny motorisering. 
Det kommer vi tilbake til i en egen artikkel. 
Men nå, tilbake til Porsche Panamera S E-Hybrid, første ladbare luksushybrid - med en prislapp på "bare" 1.339.000 kroner - en viss avgiftsfordel har den som ladbar. 

Vi tar altså plass. 
Så vrir vi om nøkkelen til venstre for rattet og... ikke en lyd. 
Ingen potent V8-romling, ingen V6-snerring. 
Bare stillhet. 
Muligens en liten summing hvis man anstrenger øret. 

Ladbar Panamera 

Ingen tvil: 
Dette er en elbil. 
I hvertfall i øyeblikket. 
For om bilen er ladbar, og er utstyrt med en litiumion batteripakke og elmotor, så har den også under panseret en bensindrevet og kompressormatet V6-motor. 
Dette er rett og slett en ladbar hybrid (eller "plug-in", som onde tunger vil ha det til) og etter noen tilbakelagte mil på varierte veier i Bayern sør i Tyskland, kan vi skrive under på at dette er noe helt annet enn den forrige Panamera-hybriden. 

Så er da også dette den første ladbare hybridbilen i luksusbil-segmentet. 

Grundig forberedt 

Porsche har jobbet med denne teknologien en stund, og vi kunne for en tid siden annonsere teknologibomben Porsche 918, som blir en sportshybrid til syv millioner kroner! 

Vi hadde forventninger, for vi fikk presentert "filosofien" bak den nye bilen under et teknologiseminar hos Porsche for to uker siden og så frem til å prøve den ut i praksis. 
Det er det vi nå har gjort. 

Kraftpakke 

Bilen har overlegne ytelser i forhold til den "vanlige" hybriden, men også i forhold til Panamera med dieselmotor. 
Samtidig blir altså forbruket kraftig redusert. 
416 hestekrefter har føreren til rådighet totalt og dreiemomentet er solide 590 newtonmeter hele veien fra 1.250 til 4.000 omdreininger. 
Du finner mer detaljer om drivlinjen lenger ned. 

Realistisk kjøring 

Vi kjørte en variert rute og fikk frie tøyler med hensyn til bruken av bilen. 
Porsches representanter ville nok at vi skulle teste hvor lavt forbruk vi kunne oppnå - altså nærme oss rekorden på runden. 
Denne vi fikk oppgitt til å være 0,14 liter per mil. 
Det ville ikke vi. 
Ikke bare, i hvert fall. 
Det er tross alt en Porsche det dreier seg om og vi syntes det var vel så interessant å finne ut hvor økonomisk bilen kunne kjøres aktivt. 
Det ble dermed en sammensatt kjøreopplevelse. 

Vi fant ut at denne bilen kan kjøres ekstremt økonomisk. 
Faktisk oppnår den, når man kjører pent, nesten utrolig gode forbrukstall. 
Den over to tonn tunge luksusbilen kan kjøres på ned mot 0,3 liter per mil. 

En digresjon: 
Her må vi si Volvo på sett og vis har vist vei. 
De var først ute med å få i salg en virkelig kraftfull ladbar hybrid som også kan kjøres som elbil. 
Her kan du lese om vår erfaring med Volvo V60 D6 AWD diesel plug-in hybrid - med firehjulsdrift! 

Det er ellers nesten like imponerende at vi, på vår varierte testrunde på noe under 10 mil, greide et forbruk på 0,8 liter per mil. 
Tatt i betraktning at vi testet ut ytelsene på bilen, som altså veide nesten 2,4 tonn da vi kjørte den, begikk noen rivstarter og akselerasjoner ut av svinger med full gass samt hastigheter som kvalifiserer til fengsel i Norge (men dette var altså i Tyskland). 

Som elbil 

Det er mulig å kjøre den, avhengig av forholdene, mellom 18 og 35 kilometer på bare strøm, altså som ren elbil. 
Vi startet vår rundtur i elbilmodus og det gikk en god stund før bensinmotoren slo inn. 
Totalt fikk vi faktisk cirka tre mil bare på strøm. 
Altså med null utslipp - lokalt. 

Ikke nok med det: 
Den kan kjøres som en elbil selv på motorveien og holder følge med trafikken opp til 135 kilometer i timen før bensinmotoren må slå inn for videre fartsøkning. 
Med bare batteriet som energikilde kommer bilen også relativt raskt opp i fart og etter bare seks sekunder passerer den femti hvis man er i ren el-modus. 
Og bilen veier altså nesten like mye som to VW Golf... 

Nær perfeksjon 

Komforten og kjøreegenskapene er det ikke noe å si på - dette er nær perfekt når man tar hensyn til at det dreier seg om en diger bil som veier over to tonn - tom. 
Bilen er overraskende svingvillig, styringen presis og balansen like godt utstudert som på de øvrige versjonene av Panamera. 
Stabiliteten er som vanlig uklanderlig og bilen er fantastisk komfortabel på veien. 
Den litt ufølsomme styrefølelsen vi i sin tid opplevde på en Panamera diesel, var her en saga blott. 
Den tidlige opplevelsen kunne muligens den gang tilskrives feil dekk/hjuldimensjon eller pre-produksjon. 

Suser avgårde 

Lydnivået er lavt - ved pådrag fra lavere hastigheter kan dog duringen fra drivkilden høres - i hovedsak V6-motoren. 
I høye hastigheter høres bare noe dekkstøy og vindsus. 
Å holde en vanlig samtale i over 200 kilometer i timen er uproblematisk. 

Vi ser bare et lite punkt som kan være et risikomoment hvis man ikke er oppmerksom nok: 
Man kan bli bortimot fartsblind i denne bilen. 
Særlig her i landet anbefales å titte med jevne mellomrom på fartsmåleren hvis man vil beholde førerkortet. 
På Autobahn i Tyskland oppleves 200 kilometer i timen ikke som annet enn en behagelig cruise-fart. 

1: 
Bensin 

Som den oppmerksomme leser allerede vil ha forstått: 
Drivlinjen i Panamera S E-Hybrid er effektiv, og den er kraftfull. 
Forbrenningsmotoren er V6-maskinen med tre liter slagvolum. 
Den er i hybriden utstyrt med en kompressor, mens konfigurasjonen i fornyede Panamera S er V6 biturbo. 
Hybridens bensinmotor yter 333 hestekrefter og maksimalt dreiemoment er 440 newtonmeter fra 3.000 til 5.250 omdreininger. 

2: 
Strøm 

Elmotoren i E-Hybridsystemet yter 95 hestekrefter. 
Det er dobbelt så mye som i en vanlig Panamera Hybrid. 
Batteriet er denne gangen Litiumion og ikke Nikkel-metallhydrid. 
Det har 104 celler. 
Spenningen er samlet på 384 volt, og totalkapasiteten er på 9,4 kWt. 
Arbeidsspenningen Porsche benytter varierer mellom 150 – 430 Volt, og strømstyrken er til tider så høy som 450 ampère. 
Batteripakkens temperatur reguleres med vannkjøling med sikte på en til enhver tid optimal driftstemperatur. 

Det tar fire timer å lade batteriet på et standard strømuttak 240 volt på 10 ampère kurs, mens det tar 2 1/2 time på dedikert 400-volts ladesystem. 

3: 
System 

Drivlinjen, altså det som driver bilen fremover er i dette tilfellet hybridsystemet. 
Det vil si kombinasjonen av de to nevnte kraftkildene - samt girkassen. 
Det dreier seg om en åttetrinns automat som er spesialtilpasset for å fungere sammen med det sofistikerte maskineriet. 
Vi opplevde at den virket på en utmerket måte, med raske og myke girskift og en god avpasning til kjøresituasjonen. 
Det tilbys fire ulike kjøreprogrammer - fra ren el-kjøring til sport. 
I sistnevnte gis hele systemets krefter fritt spillerom og girkassen utnytter dem maksimalt. 
Og det går unna! 

Erfaringen med jobben gjort med denne spesialvarianten av Tiptronic S-girkassen gjør det på en måte mulig å konkludere. 
Den er i seg selv en oppsummering av det fantastiske arbeidet Porsche-ingeniørene har lagt ned i å få til en bil som beviser at ladehybrid-teknologien nå er moden nok til å brukes i det ypperste av luksusbiler. 

Det mener vi er litt av en bragd - her er per i dag ingen over, ingen ved siden. 

For oss et soleklart terningkast seks. 

Alt tatt i betraktning er heller ikke prisen på 1.339.000 kroner noe å rope skandale for... 
