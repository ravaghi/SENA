Samsung YP-Z5F
Samsung YP-Z5F er ikke ligger rett under to tusenlapper i pris og tilhører dermed det øverste prissjiktet i denne testen. 
Den har et tiltalende ytre og spesiell layout for navigeringen: innrammet av fire taster er et berøringsfølsomt firkantet område, som også fungerer som senterknapp. 

I pakken har vi programvare (Samsung Media Studio) som hjelper til med å overføre filer, USB-kabel for dataoverføring og lading, pluss hodetelefoner - hvite sådan. 

Merkelig navigering og dårlig radio 

Spilleren er litt merkelig å navigere med. 
Vi skal ikke kalle systemet brukerfiendtlig, men spillere som iPod, Zen og irivers E10 er eksempler på at det kan gjøres langt mer elegant. 
Det tar ganske enkelt litt vel lang tid før systemet sitter skikkelig i fingrene. 

Hvit, blank og litt mer spenstig design enn mye annet vi har sett. 

YP-Z5F har radio, noe vi normalt sett ville sett på som en stor fordel. 
Dessverre er radiomottakeren ganske enkelt skikkelig dårlig, noe som fører til at vi måtte veive spilleren rundt i luften for å få inn noe som helst  og da hadde vi stilt inn riktig frekvens på forhånd. 
Med radioen ute av ligningen er det bare taleopptakeren igjen av ekstrautstyret på Samsungen. 
Og dessverre er vi ikke helt fornøyd her heller  skal du slette noen av opptakene må du nemlig gjøre det via datamaskinen, siden det ikke finnes valg for det i selve spilleren. 

Kvaliteter 

Denne spilleren har en skjerm med nokså lav oppløsning, uten at grensesnittet egentlig lider av dette. 
Bildevisningen blir derimot laber, og det er derfor også like greit at det ikke er mulig å se film på Samsungs YP-Z5F. 

Det er 10 forhåndsstilte klanginnstillinger på denne spilleren, og liker du høy lyd så får du det her - den gir faktisk litt mer trøkk enn iriver E10. 

Batterilevetiden for akkurat YP-Z5F er i en klasse for seg selv: 47 (ja, fire-syv) timer, altså nesten to hele døgn med kontinuerlig avspilling. 
iPod nano og iriver E10 var nærmest, men likevel langt unna, med sine 28 og 27 timer. 

Konklusjon 

Samsung YP-Z5F er egentlig litt av en spiller! 
Men laaang batterilevetid og god lyd med ekstra futt blir likevel skjemmet av dårlig radio, småknotete navigering og en skjerm som lett kunne vært bedre. 
Hvis du på den annen side gir blanke i radioen og ikke lar deg skremme av navigeringen så er dette en flott liten enhet dersom det kun er MP3-delen som interesserer uansett. 
