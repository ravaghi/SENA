Tom Roger Aadland:Lysere til sinns 

11 år etter debuten er haugesunderen en sentral del av norsk visepop. 

Tom Roger Aadland: 
"Songfugl" (Embacle/Musikkoperatørene) 

Vestland, Vestland, mitt mørke fastland. 
Slik åpner Tom Roger Aadland sitt sjuende album. 
To av dem har han brukt til å synge Dylan på norsk, men dette er egne sanger. 

Ved siden av sin vante gjeng musikere har han også med seg Oslo Strings. 
Anne Lise Frøkedal synger duetten "Skal eg tilgje", og Lars Håvard Haugen er gitarist i "Moskusen på Dovre". 
Ingrid Andsnes spiller flygel på mektige "Det vakraste ordet". 

Sanger som "Sommaren utan ende" og "Alle dei i ei" sender haugesunderen fra såre viser på sidelinjen til nynnbar poprock på statskanalen. 
Tekstene er lysere og musikken er mer energisk, uten at han har mistet det som gjorde ham spennende i starten. 
En god artist er blitt enda bedre. 

Beste spor: 
"Vestland, Vestland", "Det vakraste ordet", "Om du var ei songfugl". 
