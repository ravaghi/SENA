Plateanmeldelse:The Flaming Lips - «With A Little Help From My Fwends» 

«Sgt. 
Pepper» i andre potens. 

The Flaming Lips 

«With A Little Help From My Fwends» 

For ti år siden lagde produsenten Danger Mouse «The Grey Album», ofte omtalt som verdens første iPod-plate; en illegal spleising av The Beatles' «White Album» og Jay-Z's «Black Album». 

Som tittelen antydet, hadde mannen gjort noe radikalt med den hvite platen. 
Bra var det også, så det er slett ikke umulig å lage noe vettugt nytt av The Beatles' gjennomkanoniserte katalog. 

Men hva gjør så The Flaming Lips med «Sgt. 
Pepper»? 
Vel har de kommet opp med en artig tittel, men kreativt gjør de ikke annet enn å slenge på … ekstra pepper! 

Resultatet er forunderlig svakt, og det har med arbeidsmetoden å gjøre: 
Her tar de altså for seg et av sekstitallets største psykedeliske verk, og lager en, eh, mer psykedelisk versjon. 
Som å lage et «Double-White Album». 

Med unntak av «When I'm Sixty-Four» (selvsagt) jager alle de nye versjonene samme stemning som originalene. 
Ikke direkte planking, men de små vriene smaker av pliktløp, som den alternative perkusjonen i refrenget på «Lucy In The Sky With Diamonds». 

Sistnevnte synges delvis av Lips-fan Miley Cyrus, som står på gjestelisten sammen med Moby, J Mascis og en drøss andre «fwends». 
Primært bidrar omfanget til ytterligere kaos, men Cyrus er i alle fall med på å løfte platens høydepunkt. 

Oklahomabandet har selv flere moderne psykedeliaklassikere å vise til. 
Her søler de til sitt eget navn. 

BESTE LÅT: 
«A Day In The Life» 
