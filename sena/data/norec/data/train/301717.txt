Heroes & Zeros flekser rockemuskler
Optimistisk dysterhet og instrumental maksimalisme på ny plate. 

ALBUM: 
Etter et år med intens turnévirksomhet utenlands vender Heroes & Zeros tilbake til gamlelandet med «Ghostly Kisses» - et album som flekser store, veltrimmede og utadvendte rockemuskler. 

En form for optimistisk dysterhet åpenbarer seg umiddelbart med den elektrobastante veggen på «Change Is Nothing» - en ny retning av instrumental maksimalisme som skal vise seg som å bli albumdefinerende. 

Singelen «Salt Where the Sugar Should Be» når berusende høyder takket være fandenivoldsk synthbruk innenfor radaren til Animal Collective, og står sammen med den skarpt spissede Radiohead-estetiske «Amputee» og modulasjonshissige «Lightyears» for albumets desidert mest eklektiske høydepunkter. 

«Ghostly Kisses» blir nærmest overveldende massiv som helhet, men dytter likevel Lillesandbandet opp på nye, ukjente høyder - høyder med meget gode fremtidsutsikter. 
