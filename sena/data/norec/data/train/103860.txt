The Darkness:«Permission To Land» 

(Atlantic / Warner) 

Spøk eller alvor - The Darkness er i ferd med å overvelde Norge også. 

Fenomenet The Darkness har nå solgt godt over en halv million plater hjemme i England. 
«Permission To Land» ble utgitt for noen måneder siden, men først nå har også nordmenn blitt obs på heavy-rockerne (se dagens VG-liste!). 
Ingen visste helt om de skulle ta The Darkness alvorlig da de dukket opp. 
Vi snakker om bredbeint heavy-rock med en svært vellykket kastrat-vokalist (Justin Hawkins), som kjører alle heavy-klisjeer fullt ut, ikke minst i sine tungt Spinal Tap-inspirerte videoer. 
Åpningen her, «Black Shuck», er et direkte AC/DC-plagiat, men det er gjort med både humor, kjærlighet og ikke minst dyktighet. 
Singlen «I Believe In A Thing Called Love» er platens beste spor, men låtene til The Darkness holder ikke hele veien ut, selv om «Permission To Land» garantert vil få gamle heavy-fans til å gråte lykkelig over tyveriene fra band som Journey og REO Speedwagon i den ene enden via Thin Lizzy til AC/DC og Aerosmith i den andre! 
