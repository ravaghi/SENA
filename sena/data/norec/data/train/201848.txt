Acer Smart Display DA220HQL
Nå har vi hatt Acers kombinerte Android PC og berøringsskjerm på testbenken. 

Acer har tatt fram en ny variant som forsøker å bygge bro mellom nettbrettets umiddelbare respons og brukerflate og en helt vanlig PC-skjerm. 

I stedet for å bygge en full Windows 8 PC inn i skjermen har de bygget inn en langt enklere og ikke minst rimeligere Android-basert "motor". 
Men skjermen er også en helt normal PC-skjerm med HDMI-inngang. 
Den kan derfor brukes på de fleste typer datamaskiner, fra stasjonære til bærbare og nettbrett. 
Den kan også kobles til en spillkonsoll eller TV-tuner og brukes som TV på hybelen. 

Du kan bruke den som et nettbrett, den slår seg på fra dvale i løpet av halvannet sekund, og Skype, Messenger, Google+, YouTube, Talk, Search, Maps og tusenvis av apper er tilgjengelig hos Google Play. 

Dette er med 

På toppen av dette har Acer utvidet grensesnittet med Acer Ring, som gir enklere håndtering både av favorittinnhold og fleroppgavekjøring. 
Virtuelt tastatur med XT9-støtte er på plass, dessuten har skjermen også støtte for Acer Cloud, en sky-tjeneste for deling av dine mediefiler på tvers av enheter og plattform. 

Skjermen kan legges ned til 20-graders vinkel som er godt egnet til berøring, eller stå i 70-graders vinkel for vanlig skrivebordsbruk. 

Treg oppstart, så sett den i dvale 

Vi koblet opp skjermen, men måtte først ut og få tak i en overgangskabel fra vanlig HDMI A til micro-HDMI. 

Det er innganger for strøm, nettverk og micro HDMI i en brønn bak på skjermen. 

På sidene er det tilkobling for USB til PC og USB til ekstrautstyr på skjermen. 

Oppstarten er ikke spesielt rask, den er derimot direkte treg, men den er ikke beregnet på å skulle slås helt av eller på, men gå i dvale. 
Fra dvale slår den seg på i løpet av noen få sekunder. 

For å velge mellom skjerm-modus og Android-modus velger du On Screen Display (OSD) innstillingen enten ved berøringsmenyen når du er i Android, eller ved å holde av/på knappen nede noen sekunder når du er i skjerm-modus. 

Som PC-skjerm 

Vi koblet den til PC-en med HDMI og med den spesielle USB-kabelen som fulgte med. 
Driveren ble etter litt intern forvirring i vår Windows 7-PC installert og skjermen fungerte som en 2-punkts berøringsskjerm også i Windows. 
Siden det ikke er mer enn to punkter får du ikke full berøringsfunksjonalitet i Windows 8, som krever ti punkter. 

Som skjerm er den skinnende blank, som alle dagens berøringsskjermer. 
Dermed blir den selvsagt full av fingeravtrykk etter kort tids bruk, og det er kritisk hvordan belysningen i rommet er i forhold til skjermen og plasseringen. 
I ekstreme tilfeller konkurrerer speilbildet med selve skjermbildet... 

Betraktningsvinkelen er ikke imponerende, de oppgitte 178 grader stemmer ikke når det gjelder fargegjengivelse. 

Velger du en av de nyere og rimelige IPS-skjermene som koster litt over halve prisen, får du en langt bedre PC-skjerm. 
Men da uten noe ekstra. 

For en drøy tusenlapp i tillegg får du altså en ganske fullverdig datamaskin basert på Android. 

Som alt-i-ett Android-maskin 

Den er utstyrt med en TI OMAP 4428, dual core ARM® Cortex-A9 på 1 GHz, og gjør jobben helt utmerket. 

Alle såkalte "vanlige" bruksområder fungerer helt fint, fra HD-video på YouTube til bildevisning og generell surfing. 
Hos Google Play finner du apper for det meste. 

Trådløst nett, Bluetooth og USB fungerte utmerket og som forventet. 

De innebygde høyttalerne er som på skjermer flest av begrenset nytte, siden det ikke er noen bassgjengivelse. 

Konklusjon 

Hvis det først og fremst er en skjerm du er ute etter ville vi nok valgt noe annet. 
Men er du ute etter en alt-i-ett PC og ikke trenger Windows, så er det interessant både på grunn av prisen og egenskapene. 
At den så i tillegg kan fungere som skjerm til mediespillere, TV-tunere og spillkonsoller gjør det enda mer interessant. 

Vi ville aller helst hatt en grei fysisk bryter som valgte mellom HDMI og Android-modus, i stedet for skjermmeny og holde-inne-på-knappen-lenge-løsningen. 
Men man skifter vel ikke modus like ofte i vanlig bruk som under testing. 

Acer DA220HQL (bmiacg) 
