Spillanmeldelse:Fenomenal «Football Manager» 

«Football Manager 2010» både spiller og ser bedre ut enn tidligere utgaver, og i år prøver også Sports Interactive å fri til nye spillere. 

Så er det klart for å ta jobben som manager for ditt eget virtuelle fotballag igjen, og Sports Interactive har gitt «Football Manager 2010» en kraftig ansiktsløftning. 

Den gamle navigasjonsmenyen i kanten av skjermen har blitt ofret til fordel for faner, hvor alle hovedkategoriene har hver sin fane med flere underkategorier. 
Dette gjør det veldig enkelt og selvforklarende å surfe rundt i den enorme datamengden som serien har å by på, og gjør det også mer brukervennlig for nye spillere. 

I år har Sports Interactive lagt enda mer arbeid ned i muligheten til å se kampene i 3D, og de har fått luket vekk en del av barnesykdommene som dette led av i fjor. 
Spillerne har fått flere animasjoner og høyere intelligens, noe som fører til at de beveger og oppfører seg mer normalt. 

Det er fortsatt mulig å se kampene i 2D eller å gå helt tilbake til røttene ved å bare bruke de tekstbaserte kommentarene. 
Men Sports Interactive har utviklet 3D-visningen såpass mye i år at det begynner å bli et reelt alternativ, og jeg gleder meg å se hva de får til videre med akkurat dette. 

Støtteapparatet er også mye mer fremtredende når det gjelder å gi deg informasjon og synspunkter på sine spesialområder. 
Før hver kamp har du muligheten til å delta på et møte på bakrommet hvor du blir briefet i blant annet hva de tror om motstanderen og hvilke grep du bør gjøre for å vinne. 

Om du har benyttet deg av å speide neste motstander i de tidligere spillene vil du fort merke at de stort sett sier det samme. 
Den informasjonen de tilbyr deg utenom kampene er derimot mye mer interessant, for her kommer de med synspunkter på signeringer, speiding og spillere i stallen din. 
Det er godt å endelig ha litt mer kontakt med hele støtteapparatet, og ikke bare assistent-treneren. 

Noe jeg har savnet tidligere har vært muligheten til å gi spillerne mine instruksjoner direkte fra sidelinja, og endelig har Sports Interactive kommet med en slik funksjon. 

Det gjøres veldig enkelt ved å velge mellom en rekke forhåndsinnstilte kommandoer fra en rullegardinmeny, man trenger ikke å stanse eller gå ut av kampen, og endringene i spillestilen til laget ditt er momentant. 
Dette systemet er med på å gjøre det enkelere å utnytte motstanderens svakheter som du oppdager underveis i kampen, og tilfører enda mer taktisk dybde til et spill som har massevis fra før. 

Takktikkskaper er også en nyvinning som blir servert i årets spill. 
Dette er en trinnvis veileder som hjelper deg å sette opp taktikker som passer din spillestil. 

Denne funksjonen er nok tenkt å gjøre det enklere for nye spillere å sette seg inn i hvordan man setter opp taktikker, og vil derfor ikke tilby den dybden som de mer erfarne spillerne vil ønske. 
Derfor er det bra at Sports Interactive har beholdt muligheten med de avanserte instruksjonsbryterne som vi kjenner fra tidligere spill. 

Man har også flere muligheter til å gi spillere spesifikke roller, som for eksempel dyptliggende playmaker, boks til boks midbanespiller og - min favoritt - sweeper keeper. 
Alle disse rollene kobinert med dybden og valgmulighetene i taktikkinstillingene gir deg muligheten til å skreddersy taktikken din akkurat som du vil. 

Mengden man kommuniserer med pressen er også økt i forhold til tidliger. 
Nå innkalles det ikke bare til pressekonferanser før og etter kamper, men også når man presenterer nye signeringer. 

Selv om pressekonferansene er forbedret sliter de forstatt med å bli litt for gjentagende. 
Men dette spiller liten rolle siden man fortsatt har muligheten til å å la assistenten din ta seg av pressen. 

Det merkes at Sports Interactive har et solid fundament fra tidligere spill å bygge videre på, og det de leverer i år er et «Football Manager» som både spiller bedre og ser bedre ut enn alle tidligere utgaver. 

Likevel kunne jeg tenkt meg at Sports Interactive hadde lagt litt mer arbeid ned i «Team-talk» funksjonen og pressekonferansene. 
Det blir for lite nyansert, og man sitter og sier det samme nesten hver gang. 

Men alt i alt er «Football Manager 2010» et spill som passer like godt for både de som har fulgt serien siden starten og for nye spillere. 

PS: 
I salg fra fredag 30. oktober. 
