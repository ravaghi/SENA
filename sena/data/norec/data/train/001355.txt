Når platesamlingen har hjemme alene-fest
Field Music: 
Field Music (Measure) 

En orgie i god smak. 

Snuser du rundt på nettet, vil ”Beach Boys kjørt gjennom postrock-kverna” (oversatt etter hukommelsen) kunne være den første beskrivelsen du finner av lyden til den brødredrevne Sunderland-kvartetten Field Music. 
Og hvorfor ikke? 
Legg til Legg til Mojo-favoritter som Todd Rundgren, Steely Dan og Andy Partridge i XTCs velmaktsdager, med drypp av prog, psykedelia, pastoral folk og blues, og det begynner så smått å ligne. 

Kontemporære referanser må imidlertid også til – Field Music låter langt ifra som noe pastisjprosjekt. 
Men om bandet har formelle tilknytninger til band som Maximö Park og The Futureheads, har de mer til felles med Ween, New Pornographers, Shudder To Think og Jim O’Rourke, fire navn som vel strengt tatt bare har en upåklagelig teft for uregjerlige poplåter til felles. 

Det får være nok referensiell runking. 
Først og fremst er Measure, Field Musics tredje studioalbum, et kvantesprang videre rent formatmessig – 20 ambisiøse låter strødd utover 70 minutter kan umiddelbart høres ut som et kamikazeprosjekt, men her trås det ikke skikkelig feil én eneste gang. 
Aldri før har bandet spilt bedre eller tenkt klarere, og et lysende flettverk av musikalske ideer snører seg med forbløffende presisjon fra start til mål. 

Like fullt må enkeltlåter fremheves: 
Tittelsporet, ”Them That Do Nothing”, ”Let’s Write A Book” og ikke minst powerpop-eksplosjonen ”Effortlessly” er alle låter som ville dominert radiolistene i en mer rettskaffen verden, mens mer intrikate øyeblikk som ”Lights Up”, ”The Wheels Are In Place” og den direkte skumle ”Something Familiar” innhar kvaliteter som vokser for hver gjennomlytting, uten at gåten brister. 

Measure er først og fremst myntet på mennesker med et nærmest usunt forhold til musikk; disse som kan snakke seg tunge i pusten, klamme i skrittet og fjerne i blikket om tilsynelatende mikroskopiske fliker av pophistoriens utkanter. 
Samtidig er dette er dette en fråtsestund for alle med et snev av interesse for smart, hjerteskjærende, tilgjengelig og egenartet musikk. 
La deg ryste, du også. 

Hør Field Music (Measure) på Spotify 
