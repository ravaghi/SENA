Madonna burde gi henne en ørefik
Vaginalpop fra Lady Gaga. 

La oss strippe Lady Gaga. 

La oss glemme kjøttkjoler og parykker, penisrykter og pr-triks. 
La oss se bort fra spinnville sceneshows, alien-fødsler og tidenes mest sette YouTube-video. 

La oss rett og slett klaske «Born this way» på bordet og se om det funker som et rent plateprodukt. 

For der Gaga bedriver imagebygging som om det var lego, og leker seg med sjokkfaktoren som om det var ei strippestang, er selve musikken en annen dans. 

På sitt tredje album har Gaga perfeksjonert sin helt personlige vaginalpop, en særegen vers-refreng-vers-stil krydret med eurodance og litt passende plagiat. 

Der tittellåta høres ut som Madonnas «Express Yourself» overkjørt av en skurtresker, er «Highway Unicorn» en slags blanding av damas egen «Poker Face» og Underworlds teknoklassiker «Born Slippy». 

Hvis «Hair» stjeler fra Bryan Adams' «Summer of 69'», skal det heller ikke mye til før «Marry the night» minner om Coronas eurodance-klassiker «Rythm of the night». 

Gaga har åpenbart funnet formelen: 
Der hun mangler fengende melodier kompenserer hun med ville rytmer, der hun mangler vokalfinesse peiser hun på med gnålete gauling, der hun savner ektefølte tekster trår hun til med litt ba-ba-ba-babyspråk. 
Og når hun generelt kommer til kort, ja da tyr hun til Madonna. 

Stakkars Madonna. 
Egentlig er det et under at dama ikke har gitt oppkomlingen en real ørefik. 
Jeg vet at jeg har lyst til å gjøre det. 

Lady Gaga «Born this way» slippes i vanlig salg 23. mai, men betalende Spotify-brukere kunne streame plata 18. mai. 
