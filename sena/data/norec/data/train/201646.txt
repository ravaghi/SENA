Keo - smart grensag
Å sage grener kan være utfordrende, Keo har en ny løsning. 

Grener må sages, av mange forskjellige årsaker. 
Hvilket verktøy som egner seg best varierer med mange parametre, ikke minst tykkelsen på grenen, men også hvor på treet det skal sages. 

I vår tidligere artikkel tar vi for oss forskjellige redskaper for beskjæring, men til grener av middels tykkelse hadde vi ikke noe spesialredskap på listen. 

Keo kommer inn mellom elektrisk redskap for tynne grener og redskap for tykke grener, med sin kapasitet på grener opp til 80 mm i diameter. 

Bajonettsag med noe ekstra 

Keo er en bajonettsag, en sag hvor bladet går fram og tilbake i konstruksjonens lengderetning. 
Fordelen med dette er at man lett kommer til på trange steder, noe som er svært viktig ved beskjæring. 

Vanligvis er bajonettsager en god del større enn Keo, og er beregnet på å brukes med to hender, en i håndtaket bakerst og en som holder rundt "halsen" på verktøyet. 
En annen vri på måten å bruke bajonettsag på er å vippe saga opp og ned mens man sager, ved hjelp av motanlegget på hver side av bladet. 
Noen holder emnet man sager i med den ene hånden, og bruker den andre til å holde saga. 
Dette er ikke helt ufarlig, spesielt hvis du står på stige oppi trekronen ... 

Men Keio er mer enn en bajonettsag, den kommer med en grenholder, som gjør at du kan betjene saga trygt med én hånd. 

Bøylen har en taggete åpning, og er dessuten fjærbelastet. 
Dermed vil den holde et godt grep om grenen og du kan bruke all kraft til å styre saga. 
Den andre hånden kan du holde deg fast med, hvis du er oppe i en stige. 

Sagbladene er av samme type som går til de fleste bajonettsager, fra Bosch og andre fabrikater. 
De er 15 cm lange og festes med en enkel låsemekanisme uten bruk av annet verktøy. 
Du bare vrir den fjærbelastede kragen rundt festet, setter bladet inn og mekanismen går tilbake og låser bladet. 

I bruk 

Keo er lett, og har et godt og komfortabelt grep. 
Vekten er 900 gram uten grenholder, 1,1 kilo med. 
Den er kraftig nok og har ingen problemer med å sage av grener av den størrelsen den er dimensjonert for. 

Uten grenholderen kommer du fint til på trange steder, dette er særlig praktisk nederst mellom grener og tynne stammer som vokser tett. 

Med grenholderen blir all kraft overført til sagbladet, uten at saga fungerer som en ristemaskin hvor greina følger sagbladets bevegelser og tennene ikke kommer videre. 
Alle som har erfaring med bajonettsag kjenner til dette fenomenet. 

Keo løser dette på en svært enkel og praktisk måte, uten at mekanismen blir komplisert eller tar stor plass. 
Du løsner holderen med et enkelt håndgrep, og fester den like enkelt. 

For å starte saga må du holde inne sikkerhetsbryteren (den er gjennomgående og passer også for venstrehendte) før du trykker inn selve bryteren. 
Hastigheten på saga varierer med trykket på denne. 

Det er ikke utskiftbart batteri på Keo, men et innebygget lithium-ion på 10,8 Volt. 
Det følger med en lader og kontakten sitter under et gummilokk på batteriet. 
Ladetiden er ca tre timer. 

Konklusjon 

Keo fyller gapet mellom den store saga og grensaksa, og gjør det enklere og tryggere å sage grener, spesielt oppe i trærne. 

Den er slank og kompakt og du kommer til stort sett over alt. 

Grenholderen er smart og gjør det langt lettere å sage av grener som ellers bare vibrerer med saga. 

Vi ble litt skuffet over at batteriet var fast, det er alltid mer praktisk å ha et par batterier man kan skifte mellom. 

Bosch Keo 
