Suveren Melua i Titania-gruva
Aftenbladets anmelder lot seg trollbinde av Katie Melua. 

Hit skulle de flyttet Inferno-festivalen til, tenkte jeg på vei ned i avgrunnen. 
De høyst uvanlige omgivelsene i Titania-gruva ville gjøre konserten til en man husket, sa Katie Melua på pressekonferansen. 
Det kan godt være, men det var først og fremst artisten selv, og det solide bandet hun hadde med seg, som sørget for at konsertopplevelsen ble uforglemmelig. 

De som hadde trodd at Melua var en litt tilbaketrukket syngedame som satt og balladet seg bak flygelet, måtte nok gni seg i øynene og se sine forventninger virvle oppover de bratte gruveveggene. 

For Katie Melua rocker. 
Hun eier scenen med sin lune humor og uarrogante selvsikkerhet, sitt livlige smil og vinnende vesen. 
Og for en stemme! 
Etter å ha overværet Lene Marlins middelmådige prestasjon, kom en snikende mistanke om at lydforholdene kanskje ikke var av de beste på den debuterende konsertarenaen. 
Disse mistankene avfeide Melua med band kontant, og serverte en strålende sammensetning av hovedpersonens beste sanger. 

Melua vekslet mellom opptempolåter med fullt band og nedstrippede versjoner av de roligere sangene, hvor hun noen ganger sendte bandet av scenen. 
Mange artister faller igjennom når de kun har sin egen stemme og sin akustiske gitar å hvile på, men ikke Melua. 
«Lilac wine» fra «Call off the search» var en av disse gåsehudfremkallende solonumrene som vil brenne seg fast på konsertminnekontoen. 
Og det avsluttende ekstranummeret, «I cried for you», også dette framført av Melua alene med gitaren, viste hvorfor dette er en artist i verdensklasse. 

Katie Meluas musikk beskrives av mange som jazzpop, men konsertversjonen av artisten er vel så mye forankret i bluesens verden. 
Stemmen hennes har et imponerende register, og det samme kan sies om musikerne hun har med seg. 
Pianosoloen i en utvidet versjon av «Spider's web» var så enkel og vakkert utført, og hevet sangen mange hakk fra plateversjonen. 

– Katie Melua? 
Hun er så kjedelig, er et utsagn jeg hørte fra flere personer i forkant av konserten. 
Det er ingen overdrivelse å si at de tok skammelig feil. 
