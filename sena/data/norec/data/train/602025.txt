Vekker følelser
Å lytte til Björk sin eklektiske musikk er en øvelse i seg selv. 
Hun maler et utfordrende lydbilde og strekker grensene fra det kjente til det ukjente. 
Her holder det ikke med kun en gjennomlytting, og sangene hennes er overhode ikke egnet som bakgrunnsmusikk. 
Dette er musikk som er laget for å høre på mens man konsentrert sitter stille med øynene lukket. 
Det er først da man klarer å bli dratt inn i hennes merkverdige, men spennende verden. 
Det er kun da magien vil vise seg. 
«Vulnicura» er den verdenskjente , islandske artistens åttende album, og fungerer som en audio-biografi om hennes forhold og brudd med multikunstneren Matthew Barney. 
I samarbeid med den venezuelanske produsenten Arca og den britiske musikeren The Haxan Cloak, har hun skapt en stemningsfull skive som forener et orkestralt lydbilde med elektroniske beats. 
På imponerende vis har hun skrevet alle strykerarrangementene selv. 
Det er intenst og går fra det stillferdige og flytende til det dramatiske. 
Hele tiden med en mørk og dyster undertone hvor hennes ærlige tekster og stemme svever over. 

Björk klarer å skape følelser hos lytteren med dette albumet. 
Hennes sorg er smertelig vakker. 
