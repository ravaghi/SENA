London 2012:The Official Video Game of the Olympic Games 

Gøy med venner, kjedelig alene. 

OL er godt i gang, og hvis du vil kan du se time på time med OL-sendinger på TV. 

Hvis du er en av dem som ikke får nok av lekene og har lyst til å lage dine egne OL-øyeblikk hjemme i stua så kan nok London 2012: 
The Official Video Game of the Olympic Games være noe for deg. 

Hvis du imidlertid er ute etter et sportsspill du kan hygge deg med hjemme alene, bør du lete videre. 
Dette spillet er en kjedelig affære om dere ikke er to eller flere spillere. 

Spill med venner 

Jeg er som regel ikke fan av spill som slippes i sammenheng med en spesiell anledning, slik som for eksempel OL. 
Slike spill er ofte snekra sammen i hui og hast for å få dem ut i tide. 

London 2012 er på sin side et relativt gjennomført spill som ser bra ut. 
Spillet har en rekke sportsgrener du kan teste ut. 
Du har alt fra sprint og lengdehopp, leirdueskyting og bueskyting til stup og svømming. 

Du kan spille de forskjellige sportsgrenene i forskjellige modi, men jeg kan fortelle deg med en gang at enspillerdelen er rimelig kjedelig. 
Spillet klarer ikke å engasjere meg på noen måte før flere spillere blir med i dansen. 

Du kan både konkurrere mot eller samarbeide med opp til fire spillere hjemme i stua, og det er da London 2012 er morsomt. 
Dette er i stor grad et partyspill. 

Dårlig med Kinect 

Jeg har testet London 2012: 
The Official Video Game of the Olympic Games til Xbox 360. 
Spillet er kompatibel med Kinect, men dette ikke er noe å bruke tiden på. 

Kontrollen du har med Kinect er svært upresis i dette spillet, og det vil by på mer slit en moro å hoppe rundt på stuegulvet. 

Når du spiller med kontrolleren i hånda går ting bedre. 
Spillet har et greit kontrollsystem som spillere i alle aldre enkelt kan mestre. 
Noen vil kanskje synes kontrollsystemet er for enkelt siden det for det meste baserer seg på at du skal trykke på knappen som blinker på skjermen. 

Rett og slett litt kjedelig 

London 2012 har 12 forskjellige idretter på programmet med en hel haug forskjellige øvelser. 
Øvelsene er stort sett greie, foruten noen unntak som utmerker seg positivt og negativt. 

Bueskyting var en positiv opplevelse som var akkurat passe utfordrende, mens kajakkpadling var en katastrofe på grunn av et rotete kontrollsystem. 
Noe av det artigste var faktisk spydkasting, der du må kombinere fart med riktig grader på kastet ditt for å få spydet til å nå langt. 

I sprint må du hamre løs på A-knappen mens du passer på at måleren på skjermen holder seg stabil, noe som fungerte greit, men som var litt kjedelig. 

Det er nettopp ordet kjedelig som går igjen når jeg skal beskrive London 2012: 
The Official Video Game of the Olympic Games. 
Spillet er godt laget, men mange av øvelsene er ikke underholdende nok. 

Man skulle kanskje tro at en gren som for eksempel trampoline ville være artig, men spillet gjør det meste av jobben for deg og etterlater deg med oppdraget med å trykke på en ensom knapp for å få figuren på skjermen til å ta salto. 
Det er rett og slett ikke kreativt nok. 

Hvis du er over gjennomsnittet interessert i sport, så vil du nok likevel få glede av London 2012: The Official Video Game of the Olympic Games. 
For all del, dette er ikke et dårlig spill! 

Jeg synes imidlertid at det finnes bedre sportsspill der ute, som for eksempel PS Move: Sports Champions til Playstation 3. 
