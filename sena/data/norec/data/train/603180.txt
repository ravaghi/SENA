Krigshistorie med allmenn interesse
Med boka om doktor Lande i Lyngdal har Helge Alvin Rosfjord gitt et viktig bidrag til fortellingen om krigen på Agder. 

Boka er lokalhistorie så det holder. 
Likevel er den interessant langt ut over Lyngdal og traktene deromkring. 
I beretningen om doktor Lande gir Helge Alvin Rosfjord et tidsbilde som gjør inntrykk på leseren. 
Det gjør inntrykk nettopp fordi det er så lokalt, så knyttet til sted og navngitte personer, og til en tid som begynner å bli fjern. 
I fastlegenes og legevaktens tid er det etter hvert ikke så mange som har opplevd å ha en huslege. 

Krigen blir fjern etter som årene går. 
73 år etter at den sluttet er det stadig færre som har opplevd den. 
Boka om «den siste huslegen – Farsundsgutten som ble hele Lyngdals velgjører» tegner et vakkert og svært detaljert portrett av Sverre Lande (1907-1986). 
For meg som leser er doktor Lande ukjent. 
Likevel fascineres jeg av tidsbildene fra vestfylket når jeg leser om foreldrene som flyttet fra Feda til Farsund like før 1900, da byen hadde 1700 innbyggere, om brannen i 1901 som gjorde 1300 av disse husløse, om hvordan man klarte seg i ruinene og bygde byen på nytt. 

Og så den imponerende historien om en familie med mange barn, som trosser fattigdom og satser på utdannelse. 
Det fins mange slike historier fra begynnelsen av forrige århundre, og det er alltid fint å bli minnet på dem. 

Direkte spennende er fortellingen om doktor Landes innsats under krigen, der han under dekke av sin legegjerning ble en krumtapp i motstandsarbeidet i regionen. 
Som lege hadde han bil, men bensin var mangelvare. 
Den fromme indremisjonsmannen stjal med god samvittighet fra tyskerne, og opplevde til og med at en tsjekkisk-tysk kommandant stilte et bensinfat til rådighet for ham, og det fatet ble aldri tomt. 

Han kjørte ofte oppover Kvås-dalen i ærend for motstandsbevegelsen, og ble han stoppet av vaktposter, var forklaringen alltid at han var utkalt til en barnefødsel. 
«Det var underlig at tyskeren ikke stusset over at det kunne være så mange fødsler på gang til stadighet i et relativt tynt befolket område oppover Lyngdalen» undret legen mange år senere. 

Dessverre skjemmes boka av en god del trykkfeil og formuleringer som kunne hatt godt av korrektur. 
