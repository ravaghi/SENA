Keith Jarrett:«Radiance» 

(ECM Records) 

Nye utfordringer fra Jarrett. 

Når Jarrett etter 10 år kommer med en ny plate med soloimprovisasjoner, er det med ambisjoner om å vitalisere en genre han i stor grad har skapt selv. 
Den legendariske Köln-konserten står som en milepæl i nyere jazzhistorie, i kraft av kunstneriske kvaliteter så vel som imponerende salgstall. 

Mens de improvisatoriske strekkene på tidligere utgivelsene har startet på et til synelatende nullpunkt, er intensjonen her at hver improvisasjon bygger videre på den forrige. 
Umiddelbart virker musikken mer reservert, innoverskuende; som meditasjoner over strukturelle og harmoniske elementer. 
Det er lenger mellom de ekstatiske utbruddene. 
Men melodikeren Jarrett er i høyeste grad til stede, som i perlen «Part 8». 
Lang tids arbeid med standardmateriale kommer til uttrykk i for eksempel balladene «Part 13» og «Part 16». 
«Radiance» er en moden og verdifull tilvekst til et allerede overflodsrikt livsverk. 

CARL PETTER OPSAHL 
