I´m Not There
De siste åra har vi sett en bølge av rockebiografier på film. 
Og nå har turen kommet til Bob Dylan. 

I motsetning til filmer om Ray Charles, Johnny Cash eller Ian Curtis, som kan fungere som musikalske introduksjoner, er "I´m Not There" en film for deg som ville valgt Dylan som emne i "Kvitt eller Dobbelt". 
Hvor god du synes filmen er vil avhenge helt av hvor stor Dylan-fan du er. 

Seks portretterer Dylan 

Regissør og manusforfatter Todd Haynes har revet i stykker rockebiografioppskriften og delt opp personligheten til Dylan i seks kapitler. 
Dylan spilles av seks forskjellige skuespillere som alle representerer en side ved artistens personlighet. 

Karakterene har også forskjellige navn på tross av at alle er Dylan. 
Den afroamerikansk 11-åringen Woody Guthrie (Marcus Carl Franklin) på loffen. 
Folkemusikeren Jack (Christian Bale). 
Robbie (Heath Ledger), som går gjennom ekteskapets vanskeligheter. 
Jude Quinn (Cate Blanchett), 60-talls rockestjenen. 

Så har vi Richard Gere som Billy the Kid i en absurd western og til slutt Christian Bale igjen, denne gangen som pastor Jack. 
I tillegg dukker Ben Whishaw opp under navnet Arthur Rimbaud, intervjuet opp mot en hvit vegg mellom de andre historiene. 

Gir mer å vite litt på forhånd 

Hvis du ikke har lest noen Bob Dylan-biografi og heller ikke sett dokumentarer om han, vil du nok heller ikke forstå hvor navnene stammer fra eller hvorfor en utgave av Dylan befinner seg i en absurd 1800-talls western. 

Hvis du derimot vet sånne ting som at Dylan spilte i filmen "Pat Garrett & Billy the Kid", at yndlingspoeten hans er Arthur Rimbaud eller at Woody Guthrie var en musiker Dylan er inspirert av, vil du kose deg glugg i hjel. 

Et problem som gjerne oppstår når en film består av mange separate deler er at jeg ikke engasjerer seg like mye i alle historiene. 
Det merkes i "I´m Not There". 
De to mest biografiske kapitlene i filmen, synes jeg fungerer best. 
Dylans skilsmissefase spilt av Heath Ledger og det internasjonale gjennombruddet hans på 60-tallet spilt av Cate Blanchett. 

Nye veier i rockebiografisjangeren 

Og hvis vi først skal rangere; Cate Blanchett leverer den mest overbevisende rolletolkningen. 
Hennes Dylan er usympatisk, men samtidig imponerende sjarmerende. 
Det skulle ikke forundre med om Golden Globen hun har på peishylla for denne rollen snart får selskap av en Oscar. 

"I´m Not There" skal roses for at den tør gå nye veier innenfor rockebiografisjangeren. 
Jeg er glad i Dylans musikk, men bærer ikke på et mentalt leksikon om mannen. 
Filmopplevelsen min ble derfor overskygget av litt for mange spørsmål. 
Hva er for eksempel bakgrunnen for sjiraffen i Billy the Kid-historien? 
Fansen har sikkert svaret 
