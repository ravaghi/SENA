Medal of Honor:Spearhead 

Medal of Honor har solgt i bøttevis, og da må man jo lage en utvidelsespakke. 
Men vil vi virkelig betale penger for noe som er over på fire timer? 

Medal of Honor for PC kom ut på begynnelsen av 2002, og var på mange måter et svært nyskapende spill. 
Vi ble kastet rett inn i annen verdenskrigs knallharde realisme, og fikk oppleve dens grusomheter på nært hold. 
Det eneste vi savnet var en skikkelig bakgrunnshistorie og mer interaktivitet, men som en intens historietime fungerte spillet utmerket. 

LES OGSÅ: 

Nå har altså utviklerne sluppet en utvidelsespakke, som inneholder både en enkeltspillerkampanje og nye flerspillervarianter. 

Bak fiendens linjer 

Det hele begynner med en svært imponerende og intens introduksjon - du og dine kamerater blir satt inn bak de tyske styrkene, samtidig som resten av de allierte stormer Omaha Beach. 
Vi starter allerede i flyet, sjekker utstyret og hopper ut midt i en inferno av styrtende fly, andre fallskjermshoppere, luftvernild og eksplosjoner. 
Etter et kort fall lander vi i et hus, og der tar du over styringen. 

Enkeltspillerkampanjen er svært kort, og erfarne spillere vil skyte seg gjennom spillet på noen timer. 
Heldigvis er de få brettene nesten mer underholdende enn brettene i originalspillet. 
Utviklerne har tatt de beste elementene av Allied Assault, og fjernet de irriterende delene. 
Så, det er ingen umulige snikskytter-brett her, ingen kjedelige oppdrag, bare ren krigsaction. 
Vi hadde det definitivt mer gøy med disse banene enn med de fleste av oppdragene i originalspillet. 

Det er en del nye våpen med i Spearhead, men ingenting spektakulært. 
Det som imidlertid er gøy, er at du nå kan betjene massive kanoner og luftvernsartilleri for å meie ned dumme nazister. 

Og dumme er de - selv om mye er forbedret i Spearhead, virker det som om den kunstige intelligensen er blitt redusert. 
Det skal rett og slett ikke mye til for å få unna nazistene, ofte løper de bokstavelig talt rett inn i kryssilden. 

Alt i alt - det er ni enkeltspillerbrett, som tar deg gjennom Normandie, snødekt belgisk skog og inn i Berlin. 
Disse er av høy kvalitet, men det er over før du aner det. 

God multiplayer 

Flerspillerdelen av Spearhead er temmelig solid. 
Du får hele 12 nye, vellagede brett, og en ny modus som kalles Tug of War. 
Denne går ut på at ditt lag skal komme seg til, og kontrollere flere punkter på et brett. 
Ikke spesielt nyskapende, men veldig gøy. 

Ellers er det standard deatchmatch som regjerer, og er du ute etter ny dose solide brett å prøve ut på nettet, er Spearhead en absolutt hyggelig investering. 

Alderen begynner å synes 

Spearhead er, akkurat som originalspillet, basert på Quake III-motoren. 
Grafikken er temmelig lik Medal of Honor, men det som så flott ut i vår begynner nå å bli litt utdatert. 
Etter å ha sett spill som No One Lives Forever 2 og Unreal Tournament 2003, er det tydelig at tiden er snart ute for ærverdige Quake III-teknologien. 
Det ser fremdeles flott ut, men vi har sett bedre. 

Lyden imponerer derimot, med svært realistiske våpenlyder og stemmer. 

Nesten verdt det... 

Det er mye bra i Spearhead - de få brettene som er på plass er svært gode, og flerspillerdelen er veldig underholdende. 
Men vi tror egentlig ikke det er verdt 299 kroner, med mindre du virkelig er en hardbarket Medal of Honor-entusiast. 
Spearhead skulle vært mer omfattende - for akkurat nå virker det mest som et raskt forsøk på å tjene noen ekstra kroner. 

Det kreves naturligvis at du har den originale Medal of Honor-installert, og du kan lese vår anmeldelse av spillet her. 
