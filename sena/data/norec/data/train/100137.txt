Like gøy, like gratis
«TrackMania Nations Forever» byr på uendelig mye moro for pengene, det er matematisk bevist. 
Racing-spillet er nemlig gratis. 

For et par år tilbake banket «TrackMania Nations» på døren og tilbød et rikholdig utvalg med absurde baner, en knallsterk editor og gøyal kjøring. 

Da «TrackMania Nations» la til at alt dette var helt gratis, var det lett å bli mistenksom. 
Sist gang jeg fikk noe gratis, endte jeg med å betale skyhøye Telenor-regninger i et helt år. 

Heldigvis var det ingen liten skrift eller kjip bindingstid, «TrackMania Nations» er endelig bevis for teorien om at det beste i livet ikke koster noe, at det finnes noe slikt som en gratis lunsj og at franskmenn kan det å lage bilspill. 

«TrackMania Nations Forever» er strengt tatt en slags utvidelsespakke, men har sitt eget separate rangeringssystem og deler ikke baner med originalspillet. 
«Forever» byr på totalt 65 splitter nye baner, et hav nye muligheter i editoren, oppdatert grafikk og en rekke små, smarte endringer i spillmekanikken. 

Nå kan du for eksempel trykke på «enter»-tasten for å bli flyttet tilbake til forrige passeringspunkt. 
Dette ødelegger i realiteten race-tiden din, men kan være svært grei å ha hvis du bare forsøker å komme deg i mål på de vanskeligste banene. 

For er det noe «TrackMania Nations Forever» ikke mangler, så er det vanskelige baner. 
De som følger med spillet kan være ille nok, men det finnes nok av skapsadister der ute som forsøker å overgå hverandre i å konstruere verst mulig baner. 

Eventuell frustrasjon over banenes vanskelighetsnivå, veies allikevel litt opp av at alle de andre du kjører mot har det akkurat like ille. 
Innimellom kan vinneren av en bane være den eneste som faktisk klarte å fullføre. 

En annen nyvinning i «TrackMania Nations Forever» er en liten, men svært viktig endring i hvordan passeringspunktene fungerer. 
I originalen var det ikke mulig å «bomme» på et slikt, det var ikke strengt nødvendig å passere innenfor rammene av passeringspunktet. 

I «Forever» må du innenfor disse, noe både kreative banedesignere og de tidligere nevnte skapsadistene har utnyttet til det fulle. 

Hadde det vært snakk om en fullpris utvidelsespakke, ville nok «TrackMania Nations Forever» kunne kritiseres for å være et par hakk for snau, men det ville allikevel vært snakk om et godt kjøp. 
Som en gratis utvidelse av et gratis spill, finnes det overhode ingen unnskyldning for ikke å laste det ned. 

Du kommer neppe til å angre. 

Trailer fra gratisspillet Trackmania Nations Forever. 
