Billig løsning
Stopp på lek og moro for Smiley. 

Litt på tampen før albumslipp slipper Miley Cyrus nok en singel som viser den «nye» Miley. 
Hannah Montana-stjernens berg-og-dalbane-liv har blitt overeksponert i media, på både godt - men mest vondt. 
Det har vært tunger, det har vært twerking og det har vært mye narkotikum i bildet, men hallo, det har jo vært underholdende da? 

Miley er i en konstant forandringsprosess. 
På Younger Now kan vi forvente en mer nedstrippa Miley med mer Billy Ray-aktig country og mindre Wayne Coyne-aktig psykedelia som på Miley Cyrus & Her Dead Petz. 
I hvert fall om man skal ta tidligere utgitte «Malibu», «Younger Now», «Inspired» og nå «Week Without You» i betraktning. 

❤️ Elsker ❤️ 

Tja. 
Til tider er det fine harmonier mellom Miley og koristene, som kommer best frem i refrenget. 
Det skapes søt låvestemning à la Hannah Montana The Movie (beklager den referansen), med sterk allsangfølelse på grunn av den dominerende koringen. 

? 
Elsker ikke ? 

Disneyfilm-introen blir litt for mye altså. 
Jeg klarer ikke heeelt å tro på all saligheten og mistenker nesten at dette er nok en performance-forestilling. 
Teksten er ikke spesielt godt skrevet heller, med alt for lette rim og løsninger (vi snakker sun/fun og stress/dress her). 
Ironisk nok er hun nå mer delaktig i låtskrivingen enn tidligere. 
Produksjonen er tam og Miley tråkker seg seigt gjennom country-åkeren. 
For å være helt ærlig hadde jeg mer sansen for henne da hun var litt koko, jeg. 
