Fortidens versjon av fremtiden forstyrres av nåtiden i «Huset ved sjøen»
En vemodig reise til Sør-Frankrike, som er verdt turen på kino. 

Pensjonisten Maurice får hjerneslag og dermed må datteren Angèle og sønnen Joseph dra tilbake til den lille, franske landsbyen de vokste opp i. 
Her ble storebror Armand igjen for å drive den familieeide restauranten, men også på grunn av farens drøm om en levende kystlandsby i Sør-Frankrike, et sted med brorskap, fersk sjømat og «joie de vivre». 

Dessverre viser besøket hvor mislykket farens idealistiske prosjekt ble. 
Landsbyen ligger nydelig til ved Middelhavet, men idyllen rommer også traumer og bitterhet. 
Angèles motvillige opphold og familiens forsiktige start på arveoppgjøret utløser et intimt kammerspill mellom voksne personer som trenger både konfrontasjon og forsoning. 

Angèle og Joseph spilles av Ariane Ascaride og Jean-Pierre Darroussin, begge er veteraner i fransk film og ofte i filmene til regissør Robert Guédiguian. 
Angèles traumer tilknyttet landsbyen er konkrete og tragiske, men Josephs er vage og selvforskyldte – den tidligere «68-eren» bærer nag til den han har blitt på sine eldre dager og lar bitterheten gå ut over alle, med sarkasme og biskhet. 

Selv om søsknene dominerer historien i «Huset ved sjøen», utvikles også et lite nettverk av rollefigurer som regissør Guédiguian snor sammen med klaustrofobisk ærgjerrighet. 
Angèle blir blant annet kjent med den lokale fiskeren Benjamin (Robinson Stévenin). 
Og Joseph prøver å imponere sin unge forlovede Bérangère (Anaïs Demoustier), som på sin side har øyne for landsbylegen Yvan (Yann Trégouët), som ønsker å finansiere foreldrenes – Maurices naboer – pensjonstilværelse. 

Disse rollefigurene klarer stadig å finne små, avlukkede områder hvor de kan sirkle rundt hverandre og løse indre og ytre problemer. 
Kaien, restauranten, sjarken, terrasser og grusveier blir til små scenerom. 
Guédiguians regi fremhever det «teatrale» i «Huset ved sjøen», noe som også manuset speiler: 
Angèle er en suksessrik teaterskuespiller. 

Mange nordmenn vil kjenne igjen fortellerteknikken – «retrospektiv teknikk» – fordi den var viktig for Ibsens borgerlige drama: 
Å bruke fortiden til personene for å bygge opp (og forklare) handlingen vi ser utfolde seg. 
Så forstyrrer Guédiguian strukturen: 
Militæret ankommer landsbyen fordi en flyktningbåt er blitt observert i området. 
Mislykkede drømmer og rollefigurenes indre problemer forstyrres av en liten, lokal og uventet flyktningkrise. 

Filmanmeldere hentyder ofte til teater med nedlatenhet, men en essens i fiksjonsfilmer er jo å iscenesette skuespill, og stilen i «Huset ved sjøen» er enkel å svelge med så gode skuespillere veteranen Guédiguian her har å rutte med. 
Regissørens observerende, subtile blikk er til tider for stillestående for filmens beste. 
Filmen er alltid interessant, men en tar seg i å ønske at flere sekvenser satt igjen i kroppen. 
Tålmodighet er en dyd. 
Den som ser «Huset ved sjøen» med et åpent sinn vil bli belønnet av filmens spissfindighet. 

Et eksempel på Guédiguians subtilitet, er hans bruk av en bro som tilbakevendende motiv. 
Under filmen passerer det stadig tog over landsbyen og regien viser oss hvordan toget «flyr» forbi landsbyen og hovedpersonene – og impliserer dermed isolasjon. 

Men mot slutten venter en fiffig forandring: 
Når toget passerer, viser ikke regissøren toget, men heller et nærbilde av ansiktet til en taus Joseph. 
Den som ser filmen vil føle hvordan dette ansiktet sier alt vi trenger å vite. 
Men seeren vil også instinktivt føle hvorfor det å ikke klippe til toget, men insistere på å vise oss et ansikt i stedet, er et valg som gir mening. 
Slikt er ikke teater, men filmkunst. 
Til intimt kammerspill å være, er «Huset ved sjøen» en cinematisk tur verdt å ta. 
