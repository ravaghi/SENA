Energisk B-film
(Cellular) Regi: David R. Ellis. 
Med Kim Basinger, Chris Evans, Jason Statham, Eric Christian Olsen, William H. Macy. 
Amerikansk. 
Thriller - 15 år, egnet voksne. 

Gledelig gjensyn med en altfor ofte oversett genre: den gode B-film! 

Jeg mener: 
Et nesten troverdig plott, fin driv, overdrivelser sånn noenlunde under kontroll, rimelig velspilt, flott avslutning for oss enkle sjeler. 

Spennende og underholdende. 
Og totalt uviktig, det er altså oppskriften når Kim Basinger anelsesløs blir kidnappet en morgen av særdeles brutale menn. 

På skjulestedet er det en telefon. 
Som er knust. 
Men Basinger er ikke naturfaglærer for ingenting. 
Og får telefonen til å virke - og deretter kommer i kontakt med en ung mann. 

Det originale med denne historien er ikke bare plottet. 
Men like mye den unge mannens eventyrlige og energiske krumspring for å holde kontakt med kidnappingsofferet via telefon. 

Jo takk, denne tar vi. 
Bare for moro skyld! 
