SvampeBob blir superhelt på land
SvampeBob & co fenger nok både store og små, men halvannen heseblesende time blir for mye. 

SvampeBob Firkant og alle hans venner og uvenner fra Bikinibunnen har igjen tatt veien fra den ekstremt populære tv-serien til kinoen. 
Første gang det skjedde var i 2004. 
Denne gangen har kreativiteten virkelig boblet over hos SvampeBob-skaperne, og det blir tur både i tidsmaskin og til landjorda med superheltfakter før freden igjen kan senke seg i sjelene til kinogjengerne. 

Knabber krabbeoppskriften 

SvampeBob Firkant-historien er bakt inn i en rammehistorie om den onde piraten Burgerskjegg (Antonio Banderas), som opererer i ekte film i den virkelige verden over havoverflaten. 
På ytterst snedig vist veves det animerte undervannsuniverset der SvampeBob styrer stekingen av krisp krabbe sammen med piratens etter hvert. 

Som pirater flest er Burgerskjegg på jakt etter en skatt. 
Han finner den i form av en magisk bok på en øde sydhavsøy. 
I boka står den hemmelige oppskriften på krisp krabbe, noe som fører til apokalyptiske tilstander i Bikinibunnen. 
For hva er vitsen med å leve om en ikke kan få tak i krisp krabbe. 
SvampeBob må slå seg sammen med erkekonkurrenten Plankton for å få tilbake oppskriften, og dermed igjen skape fred og harmoni i Bikinibunnen. 

Moro for alle 

Det beste med denne SvampeBob Firkant-filmen er hvordan den lykkes så godt i det som er alle familiefilmskaperes våte drøm: å få den til å funke like godt for både barn og voksne. 
Humoren er på samme tid både fysisk og referanserik, også rollefigurene er interessante på flere plan. 
Samtidig inneholder filmen omtrent bare kjente action— og underholdningsgrep, og inntrykket blir litt for bråkete og flimrete. 
