Spider-Man 3
Regissør Sam Raimi er i ferd med å miste grepet. 

”Spider-Man 3” burde være en av vårens hotteste filmer. 
Men temperaturen er laber. 

Historien er dårlig og skuespillerne virker lite inspirerte. 
Effektene er riktignok fine, men alt er gammelt nytt. 

Regissør Sam Raimi har ikke gjort et eneste nytt grep siden ”Spider-Man 2”. 
Serien viser trøtthetstegn. 
Jeg blir ikke engang svimmel når Spider-Man svinger seg mellom skyskraperne! 
Dette holder ikke mål, dessverre. 
Jeg er skuffet. 

Naughty boy 

Et helt utrolig beleilig meteornedslag spyr ut en krypende masse som etter hvert dekker Peter Parker og resulterer i en ny svart Spider-Man-drakt som endrer hans personlighet, det vil si at han børster luggen ned over ansiktet, bruker eyeliner og er ”naughty boy”! 

Kjæresten Mary Jane søker trøst hos deres felles venn Harry Osborne, som vil hevne sin fars død fra ”Spider-Man 1”. 

Samtidig må Peter kjempe mot mannen som drepte hans onkel, som i mellomtiden har ramlet ned i et hull der det tilfeldigvis ble utført et partikkelfysisk eksperiment som forvandlet ham til sand! 

Svakt manus 

Historien er av et kaliber som får øyne til å rulle, selv blant tegneseriefans. 
Dette er seriens svakeste manus, med så mange tilfeldigheter og usannsynligheter at filmopplevelsen svekkes. 

Forholdet til Mary Jane får seg en knekk på grunn av dumme misforståelser og opplagtheter som ville vært umulig å overse i virkeligheten. 
Mangelfull kommunikasjon er et hovedproblem. 
Hvorfor er det ingen som har mobiltelefoner i dette universet? 

Meteoren med den svarte gøgga slår ned 200 meter unna Peter og MJ i en stille park, uten at hans supersanser merker det. 
Og sandmannen har en døende datter som drivkraft, helt til filmen velger å glemme det. 

Mister grepet 

Sony Pictures skal være interessert i å lage flere Spider-Man-filmer. 
Kanskje bør noen andre enn Sam Raimi ta på seg den oppgaven, for nå virker det som om serien er i ferd med å miste grepet. 

Han kan fremdeles skru sammen en film med gode actionsekvenser, men ikke med like høy energi og oppfinnsomhet som før. 
Nå om dagen virker det like viktig å få med ungene fra Raimi-familien på film. 
Småkrypa dukker opp i høyst unødvendige jubelscener under Spider-mans klimaks. 

Jeg likte de to første filmene veldig godt. 
”Spider-Man 3” er dessverre ikke like god, som treere sjelden er. 
