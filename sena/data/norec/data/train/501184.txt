Uklare sammenhenger
Problematisk utgivelse 

Hélène Grimaud liker å spille inn plater med verker av flere forskjellige komponister, vanligvis slik at verkene har en musikalsk sammenheng. 
På den nye platen gjelder det sonater av Mozart, Berg og Liszt, altså musikk fra 150 års sentraleuropeisk klavertradisjon. 
Det ligger sikkert en tanke i at hun spiller sonatene i nettopp denne rekkefølgen, men verken tanken eller den indre forbindelsen mellom de tre komponistene fremstår spesielt tydelig. 
At hun stormer gjennom Mozarts a-mollsonate (K 310) i et hese-blesende tempo og med så voldsom kraft at de fleste nyanser forsvinner, skyldes trolig at hun vil ha ham til å peke frem mot Liszt. 
Men resultatet virker ikke overbevisende. 
Da er hun mer komfortabel med de store geberdene i h-mollsonaten til Liszt. 
Og i tolkningen av Alban Bergs sonate skaper hun en fin balanse mellom de tilbakeskuende og fremtidsrettede momentene. 
Det som klinger best, er dog platens «ekstranumre», seks kantete, rumenske folkedanser av Bartók. 

PETER LARSEN 

Enig med vår anmelder? 
Si din mening her. 
