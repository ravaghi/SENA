Årets beste album
Det er ikke mange som lager mer gripende musikk enn Patty Griffin på sitt beste. 
Hun har en evne til å skape portretter av levende, sårbare mennesker som bare noen veldig få låtskrivere kan matche. 
På sitt syvende album synger hun om livet til sin nylig avdøde far, veteran fra Andre verdenskrig og syvbarnspappa, og som en metodeskuespiller kaster hun seg inn i roller som både kvinne og mann, taper og vinner, alkis og elsker.Og Patty Griffin kombinerer sin menneskelige innlevelsesevne med en bunnsolid følelse for country, folk og gospel – selve den amerikanske urmusikken. 
Akustiske instrumenter dominerer, trommer brukes bare i de mest drivende partiene. 
Og i front ligger hele tiden Griffins klare, kraftfulle stemme – i tre låter backet opp av spøkelsesaktige harmonier fra Robert Plant. 

Dette dyptloddende, dypt bevegende og helt tidløse albumet vil bli stående igjen som et av årets aller beste, garantert. 
