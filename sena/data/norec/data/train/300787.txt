Årets reklamepause
Glad i reklame? 
Sjekk ut Morgan Spurlock i «POM Wonderful Presents: The Greatest Movie Ever Sold»! 

FILM: 
I 2004 kom Morgan Spurlock fra det store intet og ble verdenskjent av å spise seg syk på McDonald's. 
Selv om han ikke har klart å gjenta suksessen til «Super Size Me», har han holdt det gående med blant annet en film om bin Laden og realityserien «30 Days». 

Nå har han laget et filmatisk svar på evighetsmaskinen: 
En film som hovedsakelig handler om sponsorene som har finansiert filmen. 
Dette er en filmidé som tryglet om å bli realisert, dels fordi det finnes folk som Spurlock, men først og fremst fordi produktplassering i film og TV-programmer er i ferd med å viske ut grensen mellom reklame og det vi tror vi ser på. 

Ut på tur 

Spørsmålet er om merkevaren Morgan Spurlock er såpass sterk at andre merkevarer vil stille opp i en film som handler om hvordan produktplassering i økende grad infiserer den menneskelige eksistens. 

Den hardtarbeidende Spurlock får 600 avslag fra merkevarer som til daglig betaler klekkelige summer for å være en naturlig del av inventaret i storfilmer og tv-serier. 
Men noen modige sjeler tar sjansen og vi blir med Spurlock på kryss og tvers i USA, mens han pitcher sine ideer for hvordan blant andre Hyatt, Sheetz, JetBlue og crossover-sjampoen Mane 'n' Tail (brukes av både menneske og hest) kan komme best mulig til sin rett i «POM Wonderful Presents: The Greatest Movie Ever Sold». 
POM Wonderful er en juice med granateple som er rik på antioksidanter og øker potensen med 40 prosent, sånn cirka. 

Sympatisk type Hvorfor bør du se denne filmen? 
Ikke fordi du er skeptisk til reklamifiseringen av alt og alle. 
Ikke fordi du får se en masse markedsansvarlige dumme seg ut (det skjer ikke). 
Nei, se den fordi får et spennende tema belyses fra ulike innfallsvinkler og gjennom en rekke mennesker som vet hva de snakker om, inkludert et par stjerneregissører som Tarantino, Brett Ratner og Peter Berg. 
Se den fordi Spurlock er en sympatisk type og fordi han tar deg med på en underholdende reise som er over før du rekker å kjede deg. 
Dette er en film der reklamepausene er morsomme. 
Løp og kjøp! 
