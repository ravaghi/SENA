Tore Renberg:Mange ord, fine sanger 

Tore Renberg er en forteller. 
Han har mye han vil si også når han synger. 

Tore Renberg: 
«Ein dag te» (Grappa) 

Det er en styrke og en akilleshæl. 
Det var tilfellet på fjorårets solodebut "Ingen nåde", og det er tilfellet her. 

Hør for eksempel tittelkuttet "Ein dag te", om bestemoren som ligger for døden på et sykehus i Egersund. 
Renberg beskriver reisene dit med snublende mange ord på vei mot en avsluttende finale, som til gjengjeld er fantastisk bra. 
Odd Nordstoga er blant musikerne. 

Det samme gjentar seg på "Ikkje la di riva deg ner". 
Åpningsverset halter litt, men refrenget er flott. 
Anne Lise Frøkedal korer. 

Ordene flyter lettere på "Melissa", men her savnes til gjengjeld et avbrekk. 
"Gosenskogen" er historien om en hendelse i skoledagene, der musikerne får lov til å vise seg fram det siste minuttet. 

"E.T. ring hjem" er en fin kobling mellom Spielbergs klassiske film og en lengsel vi alle føler. 
Koringen til datteren Petra løfter låten. 

"Donau" var første singel fra platen, med et karibisk-inspirert komp der musikken klarer å konkurrere med teksten. 
Morten Abel på gitar. 

"57,4 millioner" er Renbergs opplevelse av Nokas-ranet, uten at jeg helt skjønner det spanskaktige lydbildet. 
Veldig mange ord. 
Paus, Tønes og salige Arild Nyquist har klart å slippe unna med slikt, men Renberg trenger fortsatt litt luking i bedene. 
Skal alt fungere, må det trolig noen kompromisser til. 

"Thomas fra blokkene" har et bra driv etter at Renberg har fått sagt det meste. 
Cato Thomassen er sentral. 

Avslutningen "Brødrene Kouachi" er en fin vri på terrorangrepet på "Charlie Hebdo" i Paris i 2015. 

Jeg håper inderlig at det kommer flere plater fra Renberg og at han stoler enda mer på evnen til å skrive sanger. 
For det er faktisk noe han kan. 
Han behøver ikke å gi slipp på fortellingene av den grunn. 

Fjorårssinglene "Margaret" og "Jimmy Carter for president" viser at han kan skrive flotte tekster som fungerer i en sang. 

Beste spor: 
"Ein dag te", "Ikkje la di riva deg ner". 
