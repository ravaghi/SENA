PRØVEKJØRT:Nissan Juke 

Vi var blant dem som fikk et sjokk da bildene av denne bilen ble vist første gang. 
Nå har vi kjørt den - og liker den. 

FRANKFURT-AM-MAIN (DinSide Motor): 
Nissan fortsetter å satse på crossoveren snarere enn den klassiske kombien, sedanen eller stasjonsvognen. 
Det dreier seg altså om biler som er en slags krysning mellom en kombi eller stasjonsvogn, og en SUV. 

Er det en SUV? 

For enkelhets skyld velger vi likevel å kategorisere dem som folkeSUVer, særlig i og med at disse begrepene i stadig større grad flyter over i hverandre. 
Det er for øvrig en misforståelse at SUV (Sports Utility Vehicle, hvor uttrykket Sports ikke har noe med sportsbil å gjøre men refererer til fritidsaktiviteter), er synonymt med stor terrengbil. 
Begrepet har utviklet seg til å omfatte en langt større kategori biler og selv ikke firehjulstrekk er lenger noen forutsetning for at et kjøretøy skal kunne kalles SUV - stadig flere av de kjente SUV-modellene tilbys i dag med drift på bare to hjul. 
(Les her vår kommentar om dette emnet) 

Sporty og spenstig design 

Vi har nå kjørt Juke og vi opplevde bilen som en kompakt folke-SUV. 
Ifølge Nissan vil bilen konkurrere med biler fra småbilsegmentet som VW Polo, Ford Fiesta, Peugeot 207... 
Bilen er dog noe større enn de nevnte bilene (413,5 centimeter lang) og i hvertfall romsligere. 
Juke er på sett og vis lillebroren til Qashqai, men her har Designerne fått utfolde seg på en helt annen måte. 
Vi har tidligere omtalt designen som en mix av kombikupé og SUV med islett av sportsbildesign - eksempelvis er baklyktene svært like de man ser på Nissan 370Z. 
Vi vente oss gradvis til bilens originale linjeføring og grep oss i å like den ganske godt etter hvert. 

Mye stemmer 

Det er mer vi liker med denne bilen. 
Vi synes Nissan har fått til et fint kompromiss mellom plassforhold og størrelse, grei fleksibilitet og spennende designløsninger. 
Samtidig opplevde vi bilen som både god og underholdende å kjøre - chassiet er fint avstemt, styringen fin og direkte og motortilbudet høyst adekvat. 
Dessverre finner man også i Juke detaljer som skurrer - interiørfinishen kunne på enkelte punkter vært mer høyverdig og det er ikke bra at rattet bare kan justeres i høyden og ikke i lengden. 
Denslags burde vi bli spart for på en nyutviklet bil i 2010. 
For øvrig opplevde vi en grei komfort på den litt faste siden, med god sidestøtte i setet men noe kort sittepute. 
Lydnivået forekom oss meget akseptabelt men er forberedt på mer rullestøy på norsk asfalt enn hva tilfellet er på veiene i Frankfurt-området. 

Display-eksempler: 

Dyr med firehjulsdrift 

Nissan Juke har i utgangspunktet forhjulsdrift, noe som holder både vekten og prisen nede. 
Heldigvis er kjøreegenskapene, som på Qashqai, av de bedre i kategorien og på grensen griper selvsagt elektronikken inn. 
Ønsker man firehjulsdrift må man, på det norske markedet, velge versjonen med den sterkeste bensinmotoren på 190 hestekrefter og øverste utstyrsnivå, Tekna. 
Bilprisen med miljøagift er da 151.000 kroner, så tilkommer vel 200.000 kroner i engangsavgift og 38.000 kroner i merverdiavgift og, vips! 389.000 kroner listepris. 

Overkill 

Vi prøvekjørte nevnte versjon for å føle litt på bilens potensiale ved aktiv kjøring, og det ga for så vidt mersmak: 
Dette er sprekt, velkjørende og bra balansert og 200 kilometer i timen på Autobahn går greit, stabilt og uten alt for mye leven. 
Men dette er ikke nødvendig for flerparten av kundene og vi kunne heldigvis si oss mer enn fornøyd også med den fornuftige forhjulsdrevne versjonen med liten, men sprek dieselmotor. 

Fin diesel 

For med denne oppdaterte dieselmotoren med beskjedne 1,5 liter slagvolum oppleves Juke både frisk og sprek. 
110 hestekrefter og 240 newtonmeter er allerede greit på papiret og kombinert med en relativt lav egenvekt (1.300 kilo) og en fint utvekslet sekstrinns manuell girkasse, er ytelsene finfine samtidig som motoren holder seg diskret i bakgrunnen med både lavt støynivå og fravær av vibrasjoner. 
Toppfarten på 175 kilometer i timen og 0-100 på 11,3 sekunder forteller egentlig ikke så mye om hvordan bilen oppleves - det er elastisitet og mellomakselerasjoner som er mest interessante her. 

Fra 227.500 kr 

Juke kommer også med en 1.6 Pure Drive bensinmotor på 117 hestekrefter og den utgjør innstegsversjonen til 227.500 kroner. 
Dieselversjonen vi kjørte starter på 231.500 kroner og når man tar i betraktning kjøreopplevelse og drivstofføkonomi ville vi uten tvil valgt denne. 
Men vi ville oppgradert fra basis-utstyrsnivået Visia og valgt Acenta, til 11.000 kroner mer, da med automatisk klimaanlegg i stedet for manuelt, tåkelys foran, fartsholder og 17-toms lettmetallfelger. 
Acenta har også deet såkalte Nissan Control System for kjøreinnstillinger og informasjon. 
Dette innebærer en artig informasjonssentral som ved et tastetrykk endrer typen informasjon som vises (den kan veksle mellom D-mode - kjøreinnstillinger - og klimakontroll). 

Det er ikke lett å finne direkte konkurrenter i markedet i dag, men for de mer konservativt anlagte hva gjelder design og for øvrig alle som er ute etter en SUV "light" som gir mye bil for pengene, kommer man ikke utenom Mitsubishi ASX. 
(Les om vår prøvekjøring av den her). 

Nissan Juke kommer for fullt i det norske markedet i november. 
