Napa DAV326
Napa lanserer stadig nye CD-baserte MP3-spillere, og denne nye modellen er faktisk blant de beste. 
Heldigvis er prisen fremdeles svært lav. 

Bærbare CD-spillere som også kan lese MP3-filer har en stor fordel: 
Du kan ta med deg hundrevis av låter med på tur, i og med at én CD har plass til rundt 150 låter i MP3-format. 

Den nyeste Napa-spilleren er kanskje den mest solide fra produsenten, og har både tiltalende utseende, alle funksjonene du måtte trenge, god lyd og lav pris. 

I tillegg til å kunne spille av MP3, har DAV326 også støtte for WMA-formatet til Microsoft. 
WMA-filer tar mindre plass enn MP3, og du får raskt plass til over 300 låter på én CD hvis du kun fyller den med WMA. 

Muligheter 

Selve spilleren har et ganske vanlig utseende, men vi venter oss egentlig ikke noe mer fra en CD-basert enhet. 
Den veier 284 gram, inkludert batterier (av den oppladbare sorten) og en CD. Alle nødvendige knapper befinner seg på fronten av enheten, sammen med et display som viser informasjon om låten som blir spilt, tid, hvor mange låter som er igjen og batteristatus. 

En egen navigasjonsknapp viser en liste over alle låtene på CDen, og lar deg hoppe rett til den ønskede filen. 
Meget praktisk, hvis du virkelig har mange hundre låter med deg. 

Ved hjelp av menyen kan du justere flere innstillinger, som stort sett er de samme standardvelgene vi kjenner fra alle andre spillerne av denne typen. 
Avspillingsrekkefølge, display- og lydinnstillinger, alt kan endres via hovedmenyen. 

Det som er viktig med denne typer spillere er hvordan de reagerer på risting. 
Hovedinntrykket er at DAV326 klarer seg bra, men ved noen tilfeller av ganske voldsom påvirkning opplevde vi at avspillingen ble avbrutt. 
Spilleren sliter også ved overgang fra låt til låt - ved kraftigere risting tar det tid før neste låt begynner. 

Lyden er god, til og med de medfølgende øreproppene er av godkjent kvalitet, noe som er ganske uvanlig. 
Vi må også nevne at DAV326 klarer å spille riktig så høyt. 

Det totale inntrykket av DAV326 er positivt - den gjør det den skal gjøre, brukervennligheten er det ingenting å utsette på, og viktigst av alt koster den lite: 995 kroner. 
Med andre ord, er du ute etter en CD-basert MP3- eller WMA-spiller, er det akkurat denne du bør kjøpe. 
Du kan lese mer om spilleren på hjemmesidene til importøren. 
