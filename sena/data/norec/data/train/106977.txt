Glimrende og gratis nettsport
Langrenn? 
Skiskyting?? 
Velkommen til spillenes fantastiske verden, en verden hvor lekebiler og bilbaner er en sportsgren. 

OK, lurer du på hva vi menn tenker på når vi ligger og ser på en naken kvinnekropp ved siden av oss? 
Hva vi EGENTLIG tenker på? 

Det vi tenker på, er at dette ville vært en genial bilbane. 
Kurver og hopp i rikt monn. 

Du skjønner, minnet av å ha en liten, tøff lekebil i hånda og kjøre den over stuebordet, sofaen, steiner i hagen og ut spektakulære hopp fra trappen forlater oss aldri. 
Fantasien om å kjøre raske biler hvor vi vil er kanskje en del av hvem vi er, innerst inne. 

Det forklarer endel, tenker jeg. 

Det er dette som er utgangspunktet for «TrackMania Nations». 
Spillet er basert på fjorårets glimrende «TrackMania Sunrise», men fullversjonen kan lastes ned fra spillets hjemmeside helt gratis (ja, seriøst). 

Det gir deg både et elektronisk bilbanesett med uendelige muligheter, og det lar deg rase rundt på disse absurde banene til krampa tar deg. 

Barnslig, sier du kanskje. 
Etterfulgt av «voks opp» og oppgitt himling med øynene. 

Pøh, sier jeg. 
Og dobbelt-pøh nå som «TrackMania» har blitt en av grenene under det kommende Electronic Sports World Cup i Paris i juni. 
En turnering med 400.000 dollar i total premiepott. 

«TrackMania Nations» er bygget rundt det å kjøre mot andre på Internett. 
Det er i den intense racingen du finner kjernen i spillet, selv om det også er mulig å øve på egen hånd, bygge egne baner og konkurrere mot andre lokalt. 

Sjekk gjerne ut min videoanmeldelse av spillet, hvor du får se hva jeg snakker om med egne øyne. 

Banene varierer i lengde fra rundt ti sekunder til rundt to minutter, og hvis du skulle havne utenfor veibanen eller synes du kjører for dårlig, kan du når som helst starte på nytt - helt til tidsfristen på banen går ut (de fleste serverne har lagt seg på mellom fem og syv minutter). 

Jaget etter å forbedre tiden din og klatre på resultatlisten er simpelthen helt avsindig vanedannende, noe som forsterkes av at du også hele tiden kan følge med på hvordan du ligger an på den totale topplisten for Norge og resten av verden. 

Selve racingen kan tilsynelatende virke litt bingo, men i realiteten er det snakk om et finslipt studie i kjøreferdigheter. 
Optimal kjørelinje inn og ut av svinger og strategisk bruk av gass og brems er avgjørende for suksess. 

Samtidig må du takle ekstreme hopp, stolper midt i veibanen, looper, korketrekkere og andre absurditeter mens du raser avgårde i hundrevis av kilometer i timen. 
For en herlig galskap det er. 

Og vi snakker om milimeterpresisjon her, forskjellen mellom pallen og en plass lenger ned på resultatlisten er ofte bare noen bittesmå hundredeler. 

Derfor vinner stort sett de beste hver eneste gang. 
Det handler om ferdigheter, ikke flaks, noe som gjør «TrackMania Nations» til en optimal elektronisk bilsport. 
Jeg har begynt å glede meg til å følge med på verdensmesterskapet i juni allerede, det kommer til å bli helt villt. 

Jeg vil derimot få understreke at man ikke trenger være dritgod for å nyte dette spillet. 
Jeg har hatt det like gøy med «TrackMania Nations» hele veien, fra plasseringer rundt midt på treet til å snuse på pallen. 

Det er dine personlige prestasjoner og forbedringen du opplever over tid som betyr noe, ikke nødvendigvis det å være best. 

Skjønt, det å bli god i dette spillet har en nesten magisk tiltrekningskraft. 
Her er elektronisk sport fantastisk inkluderende, det er ingenting i veien for at det er nettopp DU som representerer Norge i Paris i juni. 
Alle stiller med samme utgangspunkt. 

Som navnet tilsier, representerer du også i dag landet du kommer fra når du spiller på nett, og bidrar med det til å hjelpe landet ditt oppover på den globale rankinglisten.. 

Onlineracing med flagget på brystet, altså. 
I like it. 
I like it a lot. 
Det å høre den syntetiske, norske nasjonalsangen når runden er over og se svensker, finner, dansker, tyskere, briter og så videre lenger ned på resultatlisten er bare festlig. 

«TrackMania Nations» er ikke på langt nær like dypt og innholdsrikt som «TrackMania Sunrise», og underholdningsverdien kan være noe varierende fra bane til bane. 

Men det er uansett noe av det mest vanedannende og morsomme jeg har vært borti når det gjelder nettspill. 
Noen sinne. 

Jeg er så hektet akkurat nå at jeg nesten har problemer med å konsentrere meg om noe annet. 
Muligens skummelt hvis det fortsetter i månedsvis, men inntil videre pakker jeg meg inn i følelsen og nyter den. 

Jeg klarer bare ikke å fatte at noe som er så sinnssykt fett som dette, kan være helt gratis. 
Kan noen sjekke om helvete har fryst over? 

PS! 
Om dette spillet skulle falle i smak, kan «TrackMania Sunrise» anbefales på det aller varmeste. 
