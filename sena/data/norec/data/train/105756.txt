Spillanmeldelse:«Red Dead Redemption» 

«Grand Theft Auto» har byttet ut biler med hester og reist 100 år tilbake i tid i westernspillet «Red Dead Redemption». 

Jeg er fryktelig glad i western-genren. 
Mytene fascinerer meg, de historiske faktaene interesserer meg og barnet i meg husker fremdeles utforskingstrangen denne tidsalderen vekte i meg. 

Jeg har møtt enestående westernopplevelser i bøker, på film og på TV. 
Men til nå har spillenes verden bare delvis lykkes i å gjenskape en æra som i utgangspunktet burde være et perfekt utgangspunkt for et spill. 

Til gjengjeld er det slettes ingen enkel oppgave å treffe meg rett i mellomgulvet: 

Det ultimate westernspillet må forholde seg til en nostalgisk erindring mange bærer med seg fra barndommens lek og dagdrømmer. 
Det må balansere på en knivsegg mellom etablerte klisjéer og en autentisk skildring av råskapen og lovløsheten som preget den tiden. 

Dessuten må det aller helst erkjenne at det var her USA ble født. 
At det var her sivilisasjonen erstattet lovløsheten, og at sivilisasjonens blodige røtter kan anes den dag i dag. 

For et historisk tilbakeblikk som dette kan si noe om nåtiden og være en kilde til økt innsikt. 
Det var tross alt bare 100 år siden. 

Som sagt: ingen enkel oppgave å tilfredsstille meg her. 
Derfor fyller «Red Dead Redemption» meg med sann glede. 
Det er så nære det ultimate westernspillet jeg har lov til å håpe på. 

Eller for å si det på en annen måte: endelig har spillmediet fått sitt «Den gode, den onde og den grusomme» - en hjørnestensutgivelse for westerngenren med et overbevisende ekko fra både spaghettiwesterns, «Unforgiven», «Blood Meridian» og «Deadwood». 

Jonasar: beste spillet jeg har prøvd, ALT Funker! 
Diskuter Red Dead Redemption her! 
Se også: 
Egen spoiler-tråd for spillet 

Du følger tøffingen John Marston i en enorm virtuell verden som byr på en buffet av kjente og kjære westernmiljøer. 
Du rir fra kaktuskledd ørken til duvende gressletter, opp stupbratte fjell, gjennom rødlige fjellformasjoner og mellom snødekte furutrær. 

En verden som blander alt fra Arizona til Colorado, via California, Texas og Mexico, altså. 

Vill natur preger mesteparten av det sømløse arealet, men innimellom finner du små byer, gårder, militære fort, skjulesteder for lovløse gjenger, gruvedrift og overdådige palasser. 

Alt er laget med en fantastisk sans for autentiske detaljer - fra den blendende vakre naturen til arkitektur, interiør og hvordan folk kler seg. 
Det oser 1911 fra hver eneste pore i dette spillet, og sånn sett er «Red Dead Redemption» et aldri så lite teknisk og grafisk mirakel. 
En virtuell verden jeg elsker å tilbringe tid i. 

Marston blir presset av myndighetene til å fange eller drepe sine tidligere venner fra den lovløse gjengen han red med. 
Du følger hans kamp for å vinne tilbake sin kone og sønn i en historiebasert oppdragsstruktur som er blåkopiert fra «Grand Theft Auto IV». 

I det hele tatt er hele dette spillet ekstremt likt «Grand Theft Auto IV». 
Så likt at det egentlig kunne ha hett «Grand Theft Auto 0» eller noe, minus «auto», naturligvis (selv om det er et par motoriserte kjøretøy her også). 

Du får en voksen, hardkokt og engasjerende historie med et herlig rollegalleri, samtidig som du har mulighet til å gjøre hauger av valgfrie sideoppdrag. 
Fra å jakte på ville dyr til å hjelpe fremmede, fange lovløse, rane banker, bryte håndbak, spille Texas Hold'em og Blackjack, ri kappløp, temme ville hester og så videre og så videre. 

Mengden av greier du kan gjøre er nesten overveldende. 
Og når alt dette valgfrie snadderet i tillegg er langt mer engasjerende enn det var i «Grand Theft Auto IV», er det åpenbart at vi snakker om et spill som befinner seg helt på toppen av denne «sandkasse-action»-genren. 

Utrolig nok henger det hele på greip også. 
OK, det er ikke «all killer, no filler» - noen av historieoppdragene er helt greie transportetapper (men avslutningen er fantastisk!), og noe av det valgfrie du kan gjøre er relativt kjedelig. 

Men det er uunngåelig. 
I denne genren er 90 prosent kanonbra langt, langt over snittet. 

Det å pøse på med absolutt alt man kan finne av western-klisjéer og blande dette med både dagsaktuell samfunnskritikk, hint til historiske fakta og humor - og samtidig spre alt dette ut over en troverdig spillverden - er en gedigen prestasjon. 

Rockstar-paraplyen viser nok en gang en enestående evne til å heve et spill fra det forutsigbare og generiske til å bli bortimot uunnværelig i popkulturell sammenheng. 

Jeg tar av meg hatten, bukker og rir lykkelig inn i solnedgangen. 

Lanseringstrailer for PS3- og 360-spillet Red Dead Redemption. 
