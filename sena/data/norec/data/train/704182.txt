Mer melodiøst fra Manchester
Etter fire fine – men sørgelig oversette – plater, vakte Manchester-trioen omsider oppsikt i 2010 med "Sky at night". 
Elbow-medlemmene Guy Garvey og Craig Potter er produsenter også på oppfølgeren. 
I Am Kloot tar seg noe varsommere fram i terrenget denne gang. 
Det betyr at de kanskje mister noen av sine nyerobrete popfans. 
Likevel sniker de seg lett inn i øregangen med melodiøse årgangsviser som du lurer på hvorfor ingen andre har laget for lenge siden. 
De dytter inn strykere og blåsere der det passer, og ingen av de ti kuttene kan kalles bortkastede. 

John Bramwell synger fortsatt om problemer med nåtiden og frykt for fremtiden, men håpet har i det minste sneket seg inn. 
En plate å vende tilbake til. 

Beste spor: 
"Let them all in", "Some better day", "These days are mine". 
