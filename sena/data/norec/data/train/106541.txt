Sol, sommer og svidd gummi
«Test Drive Unlimited» er et forfriskende pust i en stagnerende spillsjanger. 

Jeg er møkkalei av urbane gatebilspill der man skal råne rundt i biler på regnvåt asfalt om natta. 
Derfor omfavner jeg mer enn gjerne «Test Drive Unlimited», som plasserer deg på en stillehavsøy med sol, sommer og verdens feteste biler. 

«Test Drive Unlimited» handler nemlig om å cruise rundt i sportsbiler på en gigantisk øy, sammen med hundrevis av andre spillere. 
Livet er enkelt: kjør om kapp, utfør enkle oppdrag, tjen penger og kjøp stor kåk og enda flere fete biler. 

Og det er nettopp dette som gjør spillet så herlig. 
Selve kjørefølelsen er så som så, og motstanden man får fra de datastyrte bilene er nærmest pinlig dårlig, men sluttresultatet er et deilig avslappende bilspill som best nytes fra horisontalen i sofaen. 

Racingsjangeren har stagnert de siste årene, men «Test Drive Unlimited» prøver virkelig å gjøre noe nytt, ved å lage en massiv verden der du møter på andre spillere hele tiden. 
Og du kan når som helst utfordre dem du møter til kappløp. 

Dermed er det ikke annet å gjøre enn å anbefale dette varmt til alle bilentusiaster som drømmer om å kjøre fort blant palmesus og strender. 
Sommeren er kanskje over i Norge, men den varer hele året i «Test Drive Unlimited». 

PS: 
Kommer også på PC, PS2 og PSP i november. 
