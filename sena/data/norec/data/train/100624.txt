Eventyrlig
Regi: 
Matthew Vaughn, England/USA, 2007, Genre: eventyr/action, Aldersgrense: 
11 år 

Fengende underholdning for barn i alle aldre. 

Med: Charlie Cox, Claire Danes, Robert De Niro, Sienna Miller, Michelle Pfeiffer, Sarah Alexander, Rupert Everett, Henry Cavill. 

OM: 
Tristan (Cox) har vokst opp i den lille engelske landsbyen Wall, som ligger i nærheten av en mystisk mur som legenden sier grenser mot en annen verden. 
Han er forelsket i skjønne Victoria (Miller) som akter å folove seg med den ekle Humphrey (Cavill) hvis ikke Tristan kan hente en stjerne de begge så falle ned på den andre siden av muren og gi den til henne. 
Tristan legger kjekt av sted og eventyret kan begynne¿ 

DOM: 
Basert på en illustrert roman fra 1997 av den moderne eventyrfortelleren Neil Gaiman (tegneserien The Sandman) og den utsøkte illustratøren Charles Vess er dette et høyst sjarmerende stykke eventyrfjas. 
Faktisk er det nesten umulig ikke å tenke på Rob Reiners "The Princess Bride" (1987) når man ser denne; det er noe med tonen, futten og humoren som synes klart inspirert av Reiners lett parodiske eventyrperle. 

De mest innbitte og humørløse Gaiman-fans vil muligens finne "Stardust" for ståkete og hollywoodsk i sin form. 
Og de vil ha delvis rett, for mye av stemningen og detaljene i Gaimans historie har måttet vike for superstjerner og effektmakeri. 
Men slik er det nå som oftest med høybudsjetts adapsjoner av denne typen. 
Og det er ytterst sjelden slike gjøres med samme sjarme som denne. 
Så puristene anbefales å holde seg hjemme og heller lese boken en gang til. 
Vi andre kan glede oss over både boken og filmen. 

Atle H. Boysen 
