Plateanmeldelse:Selena Gomez - «Stars Dance» 

Mer Disney enn dristig. 

ALBUM: 
DANCE/POP Selena Gomez «Stars Dance» (Universal) Selena Gomez (20) er, i likhet med sin mer berømte av-og-på-kjæreste Justin Bieber, ennå ikke helt klar for de voksnes verden. 
Det var noe sjokkerende å se denne tidlig-ere kristelige Disney-piken løpe rundt i bikini halvannen time i den smått vulgære fyllefilmen «Spring Breakers» tidligere i år - men dette er jo egentlig et velkjent fenomen. 

Unge kjendiser som vil riste av seg sitt stuerene stempel og hevde sin modenhet med litt klassisk dristighet. 
Kall det gjerne barnestjernens bar mitzva. 

Selena Gomez er i prøvefasen nå. 
Hun prøver seg som voksen og vil nok bomme litt. 
Det er naturlig å snuble i starten, men i likhet med Disney-kollega Miley Cyrus og ikke minst, av-og-på-kjæreste Justin Bieber, skjer denne prøve-og-feile-utviklingen i det brennende rampelyset. 

Det er moro å bevitne. 

Forsmaken på Gomez' solodebut lovet godt. 
På den fengende India-flørten «Come & Get It», signert Stargate, glimtet en lyst etter å krydre den generiske popen. 

World music-inspirert dubstep med autotune er ikke like drastisk som da Justin Timberlake forlot N*Sync og plutselig ble svart, men i et monotont poplandskap er ethvert forsøk på forandring velkommen. 

Dessverre står singelen igjen som misvisende, for «Stars Dance» serverer få andre overraskelser. 
Den elektroniske produksjonen er både pen og variert, men altfor trygg - og forankret i totalt utbrukte EDM-troper. 

Gomez sliter også med å feste en egen identitet til låtene, og veksler mellom å være en etterligning av Rihanna («Like A Champion»), Katy Perry («Forget Forever») og til og med litt Ellie Goulding («Stars Dance»). 
Hun skal få litt skryt for sistnevnte. 

Platen er dog ikke uten hits. 
Introsporet «Birthday» er en tøff rosabanger, og stekelåten «Save The Day» et effektivt hjerneklister. 

Gomez' ellers pikeromaktige vokal kler uptempo-balladen «Love Will Remember» overaskende godt, men hun trenger en del mer prøving og feiling før hun blir en moden artist. 
La oss håpe at hun spiller en amish bibliotekar i sin neste film og heller sparer dristighetene til neste plate. 

BESTE LÅT: 
«Birthday» 
