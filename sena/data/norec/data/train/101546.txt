Filmanmeldelse:Revolusjonære grøss 

Actionhorrorfans i alle land, foren dere! 

Interessant, Thomas Piketty-vennlig premiss i denne grøsseren (oppfølgeren til «The Purge» fra i fjor): 
Vi befinner oss i nær fremtid, og USAs «nye landsfedre» har innført en årlig lovløs «holiday». 
«The Purge» – renselen. 
12 timer da alt er lov, drap inkludert. 

Formålet er å holde befolkningstallene og kriminalstatistikken nede. 
Det er stort sett «uønskede elementer» denne lukingen i bedet går ut over – kriminelle og fattige. 
Mennesker fra sistnevnte samfunnskategori kan sågar selge seg som «martyrer» til rike familier, og la seg drepe for penger. 
Maskerte kriminelle (de ser nesten alle ut som fans av hiphop-gruppen Insane Clown Posse, såkalte «juggalos») dreper andre kriminelle og ubemidlede på gatene. 

Men denne gangen, under den sjette årlige renselsen, er det en revolusjon på gang, ledet av en Malcolm X-lignende gateprofet. 
Filmen følger en mor og en datter, to kjærester som er i ferd med å separeres og en fåmælt tøffing som tar de to parene under sine beskyttende vinger, gjennom den dramatiske kvelden og natten. 

Filmens åpenbare nag til de rikeste av de rike, og frykt for gryende klasseforskjeller, er såpass tidsåndfølsomt at det er synd at filmen ikke er litt bedre. 
Faktum er dessverre at «The Purge: Anarchy» i lange perioder er temposvak og ganske kjedelig. 

MORTEN STÅLE NILSEN 
