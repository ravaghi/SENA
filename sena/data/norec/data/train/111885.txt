Helldorado:«Sinful Soul» 

(CCAP/Bonnier Amigo) 

Rock noir av ypperste klasse. 

Når mariachi-trompetene snatrer allerede i første låt setter stavangerbandet standarden de har opprettholdt gjennom hele tiåret - en mørk, dyster og cinematisk form for autoritær ørkenrock'n roll som hentet ut av et Robert Rodriguez-univers. 
Sjelden har det imidlertid klaffet like godt som denne gangen. 
«Sinful Soul» er et usedvanlig helstøpt og hardkokt album med en helt egen desperat nickcave'sk egg ved seg. 
Madrugada er en uunngåelig sammenligning, men også Robert Burås' avlegger My Midnight Creeps har også flere tangeringspunkter med uttrykket og intensiteten som Helldorado utviser her. 
Det er med andre ord smart å sjekke ut stavangertrioen nå som de to foregående bandene er borte for godt. 

ANBEFALTE KJØP: 
«Your Sinful Soul», «Try So Hard To Be Good», «And The Ravens Did Croak», «Ten Little Demons» og «Damn You Girl». 
