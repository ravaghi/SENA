Helt (og) konge
Black Panther er ikke som andre superhelter. 
Og godt er dét. 

ACTION/EVENTYR 

"Black Panther" 

USA 2017 

Regi: 
Ryan Coogler 

Manus: Ryan Coogler, Joe Robert Cole 

Skuespillere: Chadwick Boseman, Michael B. Jordan, Lupita Nyong'o, Danai Gurira, Martin Freeman, Daniel Kaluuya, Letitia Wright, Winston Duke, Angela Bassett, Forest Whitaker, Andy Serkis 

Aldersgrense: 
12 år 

T'Challa (Chadwick Boseman) er konge av Wakanda. 
Det lille, tilsynelatende lutfattige afrikanske landet skjuler store hemmeligheter: 
Takket være en magisk urt har T'Challa overnaturlige krefter og takket være metallet vibranium er Wakanda et høyteknologisk paradis. 
Men selvsagt finnes det krefter som ser andre bruksområder for urten og metallet enn de fredsæle, isolasjonistiske wakanderne gjør. 

"Black Panther" skiller seg fra drøsset av Marvel-filmer på flere vesentlige punkter. 
Den har sorte skuespillere i så godt som alle roller. 
Hoveddelen av handlingen er lagt til Afrika snarere enn USA. 
Afrikansk kultur gjennomsyrer alt fra design og musikk til verdensanskuelse. 
Og de radikale grepene stopper ikke der: 
Her er det jommen T'Challas søster Shuri – en kvinne! – som får stå for både humor og teknologisk oppfinnsomhet. 

"Black Panther" vil, som man skjønner, veldig mye, og å se den føles litt som å se en hel miniserie forsøkt klemt inn i en 134 minutter lang film. 
Men lider man først av langt fremskreden superhelt-tretthet – noe stadig flere av oss gjør – fremstår den likevel som en regnbue i en brottsjø av likegyldigheter. 
