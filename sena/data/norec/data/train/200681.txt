Donkey Konga
Bor det en liten trommis i deg? 
Det elleville Donkey Konga byr på masse underholdning, men hvor lenge varer det? 

Donkey Konga er enda ett i den stadig voksende rekken av partyspill som involverer bruk av kroppen og en eller annen merkelig type for kontroll-innretning. 
Vi har hatt det gøy med EyeToy og SingStar, mange sliter seg i hjel med dansematter, og nå kobler vi opp det lille trommesettet til vår GameCube og leker rytme med Donkey Kong. 
Kan det bli morsommere? 

LES OGSÅ: 

Spillet består altså av selve disken, og et sett med små bongo-trommer som plugges inn i ledig GameCube-port. 
Trommene fungerer også som kontroller for å bevege deg rundt i menyene, så du behøver ikke å ha en vanlig gamepad plugget inn. 
Du kan koble opptil fire trommesett samtidig for den ultimate flerspiller-opplevelsen. 

Bongo-trommene er laget av plast med skinnaktig trekk over selve trommeoverflaten og en start-knapp foran. 
De virker til å være solid laget og bør nok tåle en god del timer med harde slag. 
Mellom trommene er det plassert en liten mikrofon som reagerer på klappelyder. 

Slå hardt! 

Konseptet er latterlig enkelt. 
Rundt tredve sanger er tilgjengelige, mange av disse er kjente, lisenserte låter i alle mulige sjangere, noen er Nintendos egne kreasjoner som stammer fra deres spill. 
Du kan spille alene eller mot opptil fire motstandere, men det krever at de ekstra trommesettene kjøpes separat. 

Når du spiller alene, kan du velge blant alle låtene i lett eller middels vanskelig utgave, og gjør du det bra, kan du kjøpe de vanskeligste utgavene av sangene - samt nye lyder til trommene og diverse minispill. 

Selve spillingen foregår slik - i takt med sangen dukker det opp fire forskjellige ikoner på skjermen. 
Disse ikonene viser deg om du skal slå i den venstre, høyre, eller begge trommene samtidig, samt når du skal klappe. 
Alt du trenger å gjøre er å reagere tidsnok til å treffe disse ikonene, og du får respons og poeng ut fra hvor nøyaktig du er. 
Det viser seg at det egentlig ikke er rytmefølelsen som avgjør hvor flink du er, men heller hvor rask reaksjonsevnen din er. 
Klarer du flere treff på rad med "OK" eller "Great"-resultat, får du combo-poeng. 

Best med andre 

Når du spiller mot andre, finnes det flere varianter du kan prøve ut. 
Med diverse powerups kan du påvirke resultatet til motstanderen, og samler du sammen fire stykker kan alle prøve seg mot hverandre, noe som gjerne resulterer i vanvittig, bråkete galskap. 

Donkey Konga er utrolig morsomt, men lider av en del begrensninger. 
Låtene er korte, og utvalget kunne godt ha vært enda større. 
Grafikken er ekstremt enkel, og skal du spille mot flere venner, krever det selvsagt at du går til innkjøp av flere trommesett, noe som koster penger. 
Selv om det er faktisk mulig å bruke de vanlige GameCube-kontrollerne som trommer, men det blir jo ikke helt det samme. 
Det største problemet er kanskje varigheten, etter en stund blir spillet for repetitivt og rett og slett ikke så morsomt. 
Likevel synes vi konseptet er genialt, og vi har hatt det skikkelig moro med Donkey Konga. 
Så moro, at naboene klagde. 
