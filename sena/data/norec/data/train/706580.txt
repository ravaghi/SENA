Svada-kavalkade
Hvis du leter etter udokumenterte helsepåstander og komplisert, merkelig mat har du funnet den rette boka. 

Dønn grønn 

Sara Chacko 

135 sider 

Vigmostad Bjørke 

Allerede i det innledende kapitlet aner man hva slags lese- og spiseopplevelse dette vil bli. 
Der handler det om detox. 
Om å hjelpe kroppen med å kvitte seg med kjemisk avfall, belastende stoffer, stress og press. 
Det er mange som har oppskrifter på hvordan man gjør dette. 
Noen sverger til å bare drikke grønnsaksjuice man har presset selv, mens andre, som Sara Chacko også tillater diverse salater og supper. 
Problemet er bare at det ikke finnes noen form for vitenskapelig belegg for å hevde at kroppen trenger å avgiftes. 
Det er sånt vi har et par sentrale, indre organer til. 
Dette har fagfolk prøvd å formidle et utall ganger, men det virker som om kunnskapen preller av i møte med sunnhetsprofeter som anbefaler kompliserte og tidkrevende kurer som, i hvert fall for undertegnedes del, bare har én dokumentert effekt: 
Dårlig humør. 

I denne boka er det bare plantebaserte oppskrifter uten gluten, melk, egg og raffinert sukker. 
Hvorfor vi som ikke er allergikere skal unngå disse ingrediensene? 
Les og du vil finne flere svada-svar. 

Dette er med andre ord boka for deg som vil gjøre det enkle komplisert, som vet hvor du får kjøpt ingredienser som adzukibønner, bipollen og byggressjuicepulver, og som ønsker å bruke uhorvelig mye tid på å lage retter som egentlig kunne vært ganske enkle. 
Hadde det enda smakt fantastisk. 
Vi prøvde oss på en oppskrift beskrevet som «dekadent sjokoladekake». 
Det pleier jo bli bra. 
Men tydeligvis ikke når den inneholder bønner og chiagele. 
«Kaken» ble stående i kjøleskapet noen uker før vi kastet den, noe som er ekstremt uvanlig med kakaobaserte retter her i huset. 
