Trenger verden flere innspillinger av Griegs klaverkonsert?
Vi får blant annet et skråblikk på Grieg når klaverkonserten "alle" kjenner ut og inn spilles inn på nytt. 

Trenger verden flere innspillinger av Griegs klaverkonsert? 
Alle de største stjernene har jo vært der. 
Pluss hundrevis av andre pianister. 
En skulle tro det rakk. 
Likevel kommer det stadig nye innspillinger på markedet. 
Og innimellom også innspillinger som forteller noe litt nytt eller annerledes om verket. 

Innspillingen med den svenske pianisten Carl Petersson er én av dem som skiller seg ut — fordi han nettopp ikke spiller det verket «alle» kjenner ut og inn. 
I stedet for den opprinnelige versjonen av a-mollkonserten har han valgt å ta for seg den reviderte utgaven som Grieg og det australske klaverfantomet Percy Grainger arbeidet med sommeren 1907, kort før Griegs død. 
Grainger publiserte revisjonen i 1919 på musikkforlaget Schirmer, i en utgave der alle endringer og avvik var nøye markert. 
I forordet til Schirmer-utgaven skriver Grainger at Grieg som pianist var en «ekstremt viril og dynamisk» fortolker av egne verk. 
Han valgte raskere tempi enn andre, og han spilte med «alle slags sterke og plutselige aksenter» og «voldsomme kontraster mellom lys og skygge». 
Hans tolkninger var «rastløse og feberhete». 

Les også: 

Carl Petersson følger Schirmer-utgavens raske tempoangivelser, og følger også Graingers råd om at enhver som skal spille denne musikken må forsøke å realisere Griegs «forkjærlighet for lyse og klare og rene klanger». 
Resultatet er blitt en frisk, ungdommelig tolkning, lett på foten, med brå stemningsskift og fysisk styrke i de store utladningene. 
Og Prahas kringkastingsorkester legger en lys kammermusikalsk ramme rundt klaverstemmen. 

Dette er så visst ikke den nasjonalromantiske konserten vi kjenner ut og inn. 
Dette er urolig, nervøs, og til tider nesten corny musikk. 
Ikke alle vil like denne versjonen og denne tolkningen. 
Men den gir et interessant skråblikk — på et verk vi trodde vi kjente. 

Les også: 

Grieg hadde planer om å skrive enda en klaverkonsert, men fikk det aldri til. 
I hans papirer finnes bare noen få fragmenter av en klaverstemme i h-moll — som mange i ettertid har forsøkt å arbeide videre med. 
På platen spiller Carl Petterson et av disse forsøkene, en sjarmerende Grieg-pastisj i fem satser skrevet av Helge Evju. 
Og som ekstranumre får vi Evjus klavertranskripsjoner av to Grieg-sanger. 

Det er flere Grieg-nyheter. 
Kringkastingsorkestret og deres nye sjefdirigent Miguel Harth-Bedoya har tegnet kontrakt med plateselskapet Harmonia Mundi. 
Første utgivelse er Griegs klaverkonsert koblet med Saint-Saës’ andre. 
Og her får vi i alle fall det Grieg-verket vi kjenner ut og inn, flott og virtuost spilt av den russiske pianisten Vadym Kholodenko, med stort, svulmende orkesterakkompagnement. 
Profesjonelt, bunnsolid. 
Men ikke en innspilling som skiller seg ut blant de hundrevis andre på markedet. 
