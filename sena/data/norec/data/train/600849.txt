Postkort fra Lofoten
Drama 

Norge 2014 

Aldersgrense: 
Tillatt for alle 

Egnethet: 
Voksen 

Når historiefortellere ikke vet hva slags historie de vil fortelle, ender de noen ganger opp med å fortelle historier om hvor vanskelig det er å fortelle en historie. 
Det er nærliggende å tro at det er slik Jan Vardøens første film som regissør — han er fra før kjent som musiker, forfatter og restaurantbaron på Grünerløkka - har begynt. 

«Heart of Lightness - Søvnløs i Lofoten» følger Vardøens halvhjertede forsøk på å filmatisere Henrik Ibsens «Fruen fra havet». 
Han har fått med seg en gruppe britiske skuespillere til Nord-Norge, men har akkurat like lite greie på Ibsen som han har på å regissere. 
Dette forelegget er det blitt en ganske pussig og veldig ujevn film av. 

Mest engasjerende er de scenene som faktisk er basert på Ibsen - delvis fordi skuespillerne er veldig gode og delvis fordi, vel, det er Ibsen. 
De delene av filmen som handler om innspillingen veksler mellom det fornøyelige og det uforløste. 
Og det føles aldri som om de to planene i filmen belyser hverandre på noe meningsfylt vis. 

Smellvakre bilder av et Lofoten badet i midnattssol til tross: 
«Heart of Lightness - Søvnløs i Lofoten» er nok til syvende og sist en film som handler om hvor vanskelig det er å lage film. 
