Spillanmeldelse:Syndig og voksent på DS 

På resolutt vis stjeler «Grand Theft Auto: Chinatown Wars» dyden fra Nintendo DS. 

Det å slenge voksenspillet «Grand Theft Auto: Chinatown Wars» inn i denne miksen er som om Satyricon skulle ha opptrådd sammen med Tone Damli Aaberge. 

En usannsynlig kobling, men la det synke inn litt. 
Se for deg hvor syndig, skittent og sexy det kunne ha vært... 

Hvor var jeg igjen? 
Jo: 

«Chinatown Wars» finner virkelig sin naturlige plass på DS. 
Det føles like selvfølgelig å selge narkotika i Liberty City som å klø nusselige hundevalper bak øret i «Nintendogs». 

Dette er på ingen måte en ukomfortabel krymping for å tjene masse penger på et salgbart merkenavn, slik som så altfor ofte er tilfellet når kjente spillserier overføres til håndholdt format. 

«Grand Theft Auto»-konseptet er med kjærlig og kompetent hånd tilpasset til de to DS-skjermene. 
Spillet hører hjemme her, og bare her. 
En forbløffende prestasjon, hverken mer eller mindre. 

Du befinner deg i New York-kopien Liberty City og blir raskt en del av de kriminelle aktivitetene til den kinesiske mafiaen i byen. 

Selve grunnstammen i spillet følger malen fra «Grand Theft Auto»-serien - en hardkokt (og ofte morsom) krimthriller blandet med fri utforsking av den gigantiske storbyen. 

Synsvinkelen er fra oversiden og grafikken er tegnefilmaktig, men spillbarheten er gjenkjennelig. 
Det handler om å skyte gangstere, stjele biler og unnslippe lovens lange arm. 

DS-tilpasningen varierer fra det noe subtile (PDA og kart på den nederste, trykkfølsomme skjermen) til det selvfølgelige, men kreative (minispill for å stjele biler og plystring inn i mikrofonen for å kapre drosje). 

På toppen av den engasjerende historien og den actionpregede spillegleden får du også et overbyggende minispill hvor du skal skal selge dop basert på hvor markedet til enhver tid er best. 
Ved å skyte overvåkingskameraer, går prisen opp. 

Enkelt, men genialt. 
Og engasjerende. 

«Grand Theft Auto: Chinatown Wars» er i det hele tatt en vanvittig stor opplevelse, både i underholdningsverdi og i den ekstreme mengden med spillmoro Rockstar Leeds og Rockstar North har klart å stappe inn i den vesle konsollen. 

Visse irritasjonsmomenter finnes riktignok - spesielt når det gjelder det flytende kameraet, som ofte fører til en knotete navigering av spillfigur og biler. 

Men totalt sett er «Chinatown Wars» et av de klart beste spillene på DS til nå. 

Og ikke bare det: 
Spillet åpner opp et helt nytt marked på Nintendos håndholdte konsoll. 
Det utfordrer og forandrer imaget vi alle tillegger DS. 

«Grand Theft Auto: Chinatown Wars» tar dyden fra Nintendo DS og gjør henne frekkere, kulere og hottere enn hun noen sinne har vært. 
