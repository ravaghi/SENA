En stor overraskelse
Kizashi er noe så sjeldent som en mellomklassesedan fra Suzuki. 
Den kan skryte av firehjulsdrift, automatgir og stor motor. 

Kizashi ble vist som konseptbil første gang allerede i 2007 og nå har produksjonsversjonen vært i salg i noen måneder her i Norge. 
Vi har kjørt den eneste varianten som finnes med en 2,4-liters bensinmotor, firehjulsdrift og trinnløst automatgir. 
Denne koster 440.000 kroner. 

Førsteinntrykket er at dette ikke ligner hva man vanligvis forbinder Suzuki med. 
Kizashi ser forholdsvis stor ut, til tross for at den ikke er lenger enn 465 centimeter. 
Men de fyldige formene og de store hjulene gir bilen mer pondus. 

Fint interiør 

Innvendig er kvalitetsfølelsen overraskende bra. 
Skinninteriøret er standard og det er ikke noe sparepreg å spore her, selv om materialkvaliteten naturligvis ikke er helt på nivå med de aller beste i klassen. 
Det vil neppe plage mange og betjeningen fungerer greit. 

OK plass 

Plassmessig er Kizashi omtrent på nivå med storselgerne i mellomklassen. 
Bakseteplassen holder fint for voksne og bagasjerommet er OK for en sedan å være. 

178 hestekrefter 

Motoren startes med en startknapp og da går de fire sylindrene i gang. 
178 hestekrefter og 230 newtonmeter er hva den store rekkefireren har å by på i den 1.530 kilo tunge bilen. 
Det burde holde bra, noe også 0-100-tiden tyder på: 8,8 sekunder. 

Trinnløst 

Den trinnløse girkassen gir en myk start og som slike girkasser flest en behagelig tur i rolig tempo. 
Utvekslingen varieres kontinuerlig slik at turtallet holdes lavt innenfor alle lovlige norske hastigheter ved rolig gasspedalbruk. 
Ulempen er typisk nok at det blir litt bråk og slurefølelse når du gir på. 
Slike girkasser har sine fordeler og ulemper, men i hovedsak er det en smakssak. 
Seks forhåndsprogrammerte ”gir” finnes også, men heller ikke disse fjerner slurefølelsen helt. 

Akselerasjonen går mykt og jevnt og det kamuflerer nok noe av fartsfølelsen. 
For Kizashi føles ikke så sprek som nesten 180 hestekrefter skulle tilsi. 
Det er heller ikke så veldig inspirerende å jakte høye turtall og mye fart. 
Det beste er å ta det med ro og la motoren og girkassen jobbe som de vil. 
Da har 2,4-literen nok kraft til å holde seg på lave og behagelige turtall i de fleste situasjoner. 

191 gram CO2 

Under slik kjøring er bensinmoten ikke så veldig tørst. 
Blandet kjøring skal gå på 0,83 liter per mil og vår erfaring tilsier at det ikke skal mye til å reprodusere lavere tall enn dette på kjørecomputeren. 
CO2-utslippet ligger på 191 gram, godkjent for en bil som dette. 

Firehjulsdrift 

Firehjulsdriften kan kobles inn og ut etter behov. 
Det er kjekt ettersom man jo egentlig ganske sjelden trenger trekk på alle fire. 
Under kjøring på tørr asfalt er det vanskelig å merke noen større forskjell og vi fikk ikke mulighet til å teste dette noe videre på glatt underlag. 

OK kjøreegenskaper 

Kjøreegenskapene er helt greie for klassen. 
De setter ikke ny standard, men Kizashi gjør stort sett det den skal. 
Balansen er normalt understyrt og litt krenging i harde svinger må du regne med, men heller ikke dette er noe unormalt. 
Litt bedre styrefølelse kunne man ønsket om man har sportslige ambisjoner. 

Best på cruising 

Men det er i grunn på motorveien og fine landeveier denne bilen passer best. 
For komfortnivået er nemlig bra. 
Over skarpe ujevnheter ødelegger lavprofildekkene litt, men på bedre veier flyter man fint av gårde. 
Også et forholdsvis lavt støynivå og drivlinjen bidrar til dette. 

Mye utstyr 

Prisen på 440.000 kroner høres kanskje stiv ut for en Suzuki, men med tanke på alt som inngår, er det ikke så ille. 
Av utstyr kan vi nevne ting som skinn, 18-tommers aluminiumsfelger, xenon, bluetooth-tilkobling, el-seter foran, tosoners automatisk klimaanlegg, fartsholder, oppvarmede speil og parkeringssensorer i tillegg til automat og firehjulsdrift. 

Tilsvarende utrustede konkurrenter koster fort en god del mer, men i realiteten er det kanskje mer relevant å sammenligne mot litt annerledes sammensatte biler. 
Attraktive biler som Ford Mondeo, Skoda Superb, Volkswagen Passat og Toyota Avensis kan kjøpes til en langt billigere penge, eller i forholdsvis påkostede utgaver for like mye som Kizashi, selv om firehjulsdrift og/eller automatgir og en del utstyr mangler. 
Hvis du vil ha det beste i klassen, anbefaler vi det. 
Hvis du vil ha en helt grei bil med full pakke til minst mulig penger, er Kizashi et godt valg. 
