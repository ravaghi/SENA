Rap med røtter
Bergen fortsetter å levere den snodigste rappen i Norge, nå også på nordnorsk. 

Mats Dawg er den bergenske nordlendingen i miljøet rundt hiphop-kollektivet NMG/G-Huset. 

Mats Willassen, som han egentlig heter, har i en årrekke vært en drivende kraft innen det som kommer av musikkvideoer fra det samme miljøet, og det er for sitt øye han har skapt et navn. 
Dessuten er det en unektelig forbindelse mellom Willassen og skatemiljøet i Bergen, som om han er den som best klarer å fange dets ånd og essens. 

Denne plasseringen med en fot innenfor flere subkulturer gjør ham interessant, både som karakter og artist. 

Har en hørt Mats Dawg rappe før, blir en likevel slått i bakken over hans evner. 

Årets store rapstjerne, Store P, har satt sitt stempel på produksjonen. 
Den er enkel og minimalistisk, men likevel varm og rund i kantene, og ordene flyter helt organisk med den. 
De kommer ut så tilbakelent og avslappet at det smitter, som på «Skli»: 
«Æ e så glatt, æ bare sklir» sier han, ledsaget av en drømmeaktig og dypt vibrerende beat. 

Store P-samarbeidet «Skog» har allerede satt ham på kartet i forkant av lanseringen, men er en låt det fortsatt er verdt å bruke tid på. 
Med et imponerende vokabular og kunnskap om norsk flora og fauna klarer de å sette sammen et eller annet slags altoppslukende trap-rap-univers, hvor blant annet analogien «Binne, æ e slagbjørn» er å finne, blant en rekke andre vanvittige utsagn. 

Mats Dawg er et friskt pust i bergensrappen, og nå når han forhåpentlig ut til et større publikum. 
Måten han fletter sammen ord på, formuleringene, observasjonene og ikke minst de rare, små dryppene livsdom, gjør ham unik. 
Klokskap kommer med alder, og tiden har kommet for Mats Dawg og «Daogen». 
