Skeivt duosamarbeid
Mest som en Hoel-skive med Albrigtsen som gjest. 

||| 
ALBUM: 
12 år etter «Get Together» har Steinar Albrigtsen og Jørn Hoel igjen reist rundt som duo - under en turné som startet i fjor høst og fortsetter til februar. 

Nå har det samarbeidet også resultert i et nytt album med 12 låter signert herrene sjøl i samarbeid med amerikanerne Tom Pacheco og RC Finnegan. 

Duoen har ikke lagt skjul på at Simon & Garfunkel og Crosby, Stills, Nash & Young er blant inspirasjonskildene, og det er åpenbart fra første tone. 

Albumet er en ok hyllest til 70-tallet, men det er vanskelig å skjønne hvorfor alle låtene går i samme seige, melankolske toneleie. 

Det fungerer bra live, i en trivelig setting med pludring og iblandet gamle sololåter i duoformat, men på cd blir det fort kjedelig når neste låt høres ut som en reprise av den forrige. 

Og duoplate? 
Vokalen til produsent Jørn Hoel dominerer i miksen, også i de fem-seks låtene der de i utgangspunktet er jevnbyrdige. 
Albrigtsen synger hovedvokal på bare to. 

Derfor framstår albumet, fine harmonier og vellyd til tross, mer som en Hoel-plate med Albrigtsen som gjest enn som en fullverdig duoplate. 
