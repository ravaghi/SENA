Anne Sofie von Otter, mezzosopran og Bengt Forsberg, piano:«No l» 

Musikk av Nordquist, Grieg, Sibelius, Bach m. fl. Deutsche Grammophon 

GENRE: KLASSISK 

Velformet juleduo 

Mezzosopranen Anne Sofie von Otters nye CD er en juleplate i det enkle formatet, i hvert fall hva besetning angår. 
Hun har bare med seg den glimrende pianisten Bengt Forsberg, som også spiller solo. 

Repertoaret svinger fra kjente julesang-stykker som Max Regers «Mariä Wiegenlied» til mer ukjent stoff. 
Og innenfor denne rammen er det mye fint som blir trukket frem: 
Hvorfor i all verden hører vi ikke Edvard Griegs «Julens vuggesang» oftere? 
Også «Christbaum», «Die Hirten» og «Die Könige» av Peter Cornelius er spennende bekjentskaper, mange andre kunne også vært nevnt. 

Innimellom får vi for eksempel Bachs velkjente «Jesu bleibet meine Freude» i fint piano-arrangement. 
Anne Sofie von Otter synger med enkelhet, letthet og inderlighet, og blir hele tiden fulgt tett og dynamisk av Bengt Forsberg. 
Sammen gjør de for eksempel «Mariä Wiegenlied» til en neddempet og vakker stemningsskisse - en ærlig voggesang fra mor til sønn. 

Det gjør at dette blir en nyansert, variert og på alle måter velformet juleplate. 
