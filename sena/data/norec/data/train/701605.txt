En fantastisk historie om profeten Clough
På en uhyre sein måte har det gått opp for meg at engelsk fotball engasjerer tilhengere på en måte som ville kunne føre til at de okkuperte ambassader og skjøt ned fly. 

Fordi jeg med samme seinhet har skjønt at Manchester United er det man skal hate nå for tida, trodde jeg denne filmen skulle sjikanere det skjønne Solskjær-laget fra Andy Capps by. 
Men neida. 
«Fordømte United» er teko-laget Leeds, av alle ting, som utstyrt med Billy Bremner og andre originaler plaget England med stygg og feig fotball på tidlig 1970-tall. 
Og filmen handler om den pratsomme profeten. 
Brian Clough kom fra suksess med Derby County og skulle forsøke å trene et lag han hatet da treneren han hatet, Don Revie, overtok det engelske landslaget. 
Det er ikke lett å lede noen man egentlig ikke liker. 
Mange sjefer burde se denne filmen og lære. 

La meg bare si at dette er ubeskrivelig stilig. 
Uten å fortape seg i demonstrative detaljer forteller filmen om ei tid da viktige menn fikk kjeft av kona hvis de reiste seg fra middagsbordet for å ta telefonen. 
Den formidler et land der det regner uavbrutt, og der fotball er så lidenskapelig viktig at Høybråten ville ha gjemt den i lukka skap. 

Michael Sheen har vært perfekt som Tony Blair og David Frost. 
Her spiller han Brian Clough med en nervøs og sårbar sjøltillit som du virkelig kommer til å bli avhengig av. 
Timothy Spall spiller mannen han motvillig trenger, Peter Taylor. 
Colm Meaney er en storarta drittsekk-Revie. 
Skuespillerne er storarta engelske serievinnere og cuphelter, og du kommer til å elske dem. 
Her er gaven til far, her er gaven til bestefar, tante Ball på Beverly, fortids-villige fjortenåringer og alle som har savna regn de siste to månedene. 
