Eksplosiv skyggedans
Twin Shadows første konsert på norsk jord viser seg å bli en av Øyas største overraskelser. 

Brooklynbaserte George Lewis Jr., alias Twin Shadow, utmerket seg med albumet Forget på tampen av fjoråret. 
Lavmælt, vakkert, seigt og nostalgisk; en klangfull hyllest til åttitallspop - av mange kategorisert som chillwave. 
Med nettopp dét som utgangspunkt var det lett å forvente et livesett bestående utelukkende av Lewis og en laptop. 
Så feil kan man ta. 

Live i Klubben på Øya viser Twin Shadow å være et eksplosivt, utadvendt band med langt høyere tempo i låtene enn hva som er tilfelle på Forget. 
Foruten Lewis, som trollbinder med sin Morrisey-aktige vokal og bestemte gitar teller bandet bass, synth og trommer - alt traktert på ypperlig vis. 

Fra åpningen "Shooting Holes" viser frontfiguren Lewis seg som selvsikker, bestemt og direkte; musikken er hardere og kjappere enn på plate. 
Publikum danser seg gjennom låter som "Castles In The Snow", "Tyrant Destroyer" og "Slow"; euforien hersker - og utenfor teltet er det lang kø. 
Hadde Taylor vært mer tro mot uttrykket vi kjenner fra fjorårets album ville konserten blitt fullstendig annerledes; roligere, svalere og med et mer romantisk uttrykk. 

Også vokalmessig tar Taylor et langt skritt bort fra Forget. 
Fra å synge dempet og kontrollert går han til å ta ordentlig i, og ved flere anledninger nærme seg bristepunktet. 
Som alle uttrykksendingene forøvrig kler dette konserten - og gjør Twin Shadows første opptreden på norsk jord minneverdig. 

En av Øya største overraskelser, dette - og en knallsterk femmer. 
