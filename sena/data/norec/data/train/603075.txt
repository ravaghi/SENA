Sentimental matreise
«Ramen Shop» er en hyllest til den rike matkulturen i Singapore, men også en historie om forsoning. 

Den anerkjente og prisvinnende regissøren Eric Khoo satte Singapore på det internasjonale filmkartet på 90-tallet, og var den første singaporske filmskaperen til å bli invitert til de store internasjonale filmfestivalene. 

I «Ramen Shop» bruker han mat for å skildre japansk og singaporsk kultur, viktigheten av tradisjoner, og hvordan lukt og smak kan fremkalle sterke minner. 

Masatos (Takumi Saito) mor døde da han var ganske ung, og han har vokst opp med sin sorgtunge far i Japan. 
Da faren også dør, bestemmer han seg for å reise til Singapore for å spore opp noen av morens slektninger. 
Han finner sin onkel som er glad for å se ham, men mormoren har ennå ikke tilgitt datteren for å ha giftet seg med en japaner. 

Filmen havner litt midt mellom alt. 
Den er ikke en skikkelig bra matfilm som for eksempel «Chef» og «En trettimeters reise» som har riktig balanse av søtt og surt, og den går heller ikke skikkelig i dybden på det underliggende dramaet. 
Til tider tenderer handlingen faktisk mot å bli en skikkelig oversentimental suppe, men Saito klarer så vidt å gjøre suppen spiselig med sin ektefølte skuespillerprestasjon. 
