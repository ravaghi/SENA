Nytt forsøk fra Nokia
Den første N-Gage spilltelefonen var en tragedie. 
Nå prøver Nokia seg igjen med N-Gage QD, og dommen er denne gangen todelt. 

Personlig mener jeg de burde ha hatt med alle funksjonene fra forgjengeren og gitt N-Gage-eiere mulighet til å bytte, gjerne mot et mellomlegg. 
Det ville vært en real unnskyldning til alle som føler de kastet bort pengene sine. 

En noe kortere funksjonsliste til tross: 
Helhetsinntrykket av N-Gage QD er ganske positivt. 
Den er fin å holde i, behagelig å spille på og har et bra spillutvalg (selv om mange av spillene finnes i mer eller mindre like versjoner til andre mobiltelefoner også). 

Er du på jakt etter en mobiltelefon som er god å spille på, er N-Gage QD et veldig bra valg. 
Det er mange telefoner som nå er kraftige nok til å kjøre avanserte javaspill, men N-Gage QD er langt mer behagelig å spille på enn mobilkonkurrentene. 

Er du derimot på jakt etter den beste håndholdte spillmaskinen på markedet, er den milevis unna Game Boy Advance SP - til tross for at den er teknisk overlegen. 

Det er nemlig spillopplevelsene i seg selv som betyr noe, uansett om man sitter i sofaen og spiller eller om man ligger på en strand i Thailand. 
N-Gage QD har multiplayer via Bluetooth og GPRS-oppkobling til spillsenteret N-Gage Arena å slå i bordet med, flotte utvidelser av håndholdt spillmoro begge deler. 

Men den har ikke en «Wario Ware Inc.», «Pokemon», «Metroid» eller «Mario» - spilltungvektere som får Game Boy Advance SP til å selge seg selv. 

Og som om ikke det var nok: 
Om rundt ti måneder kommer Nintendo DS og Sony Playstation Portable, håndholdte spillmaskiner som vil parkere N-Gage QD med strålende grafikk, trådløs multiplayer og eksklusive spilltitler Nokia foreløpig bare kan drømme om. 

«Så, hva mener du, bør jeg kjøpe N-Gage QD?» spør du kanskje. 
Er du på jakt etter en ny, kraftig mobiltelefon med bra spillstøtte og smartphone-funksjoner, er svaret mitt ja. 
Hvis du synes utseendet på telefonen er kult, vel og merke. 

Men er du på jakt etter det ypperste innen håndholdt spillmoro, er svaret fremdeles et rungende nei. 
Jeg har hatt alt for mange fantastiske spillopplevelser på Game Boy Advance SP til å svare noe annet. 

Og om ti måneder vil jeg bare le hånlig av deg hvis du spør på nytt. 
