Kaada:«MECD» 

(Warner) 

Lite er konvensjonelt i Kaadas verden, men denne gangen har han iallfall en gjennomgående popteft i virvaret av musikalske impulser og originalt orkestrerte låter. 
Kaada har helt klart en nysgjerrig hunger etter det som er litt på siden, hvilket også er hans styrke. 

Egentlig baserer låtene hans seg på enkle, repeterende og nesten naive virkemidler, men enkelte ganger skaper Kaada et uovertruffent brygg av noe tidligere uhørt gjennom sine påfunn, for eksempel via den sløve «Thriller»-bassgangen i «It's Wonderful To Be A Nerd» eller blues-munnspillet og Kaizers-kompet i «Convictions», hvor han mer enn noe annet fremstår som den norske utgaven av David Byrne. 

Jo da, Kaada er inne på noe nå! 
