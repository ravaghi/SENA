Tommy Tee - «Studio Time»
(Tee Productions/Bonnier Amigo) 

Tommys triumf. 

Veteran og hiphop-gudfar Tommy Tee tar kanskje avskjed som rapper, men begir seg med dette ut på nye eventyr som produsent. 
Et omfattende, genreoverskridende album, og en maktdemonstrasjon. 

Første spor, «Meet The Legends», hvor Tommy selv rapper med sørstatsrapperen Bun B og talentfulle Supa Sayed, er en soleklar favoritt. 
Den harde og dansbare technolåten «2 Happy Campers» med The Loudmouf Choir er ellevill, og sammen med popsangen «Work With Me» (med Mira Craig) blant albumets store overraskelser. 
Det finnes tilsynelatende ingen regler denne gangen, og Tommy viser flere sider av seg selv enn tidligere - kanskje hele seg, for første gang? 

Et allsidig, stjernespekket album med glimt i øyet, og et kompromissløst eksperiment med hiphop, soul, techno og pop. 
Nok et bevis, i løpet av kort tid, på at det står mer enn bra til i norsk hiphop. 

ANBEFALTE KJØP: 
«Meet The Legends», «2 Happy Campers», «About That Girl», «On Da Corner», «G-Optified». 

SILJE LARSEN BORGAN 
