Future:Hjerte, smerte og stimulanter 

Hyperproduktiv Atlanta-rapper viser seg fra en mer sårbar side, med sitt andre album på én uke. 

Future: "HNDRXX" (Sony) 

Uannonserte albumslipp er nærmest blitt den nye normen. 
Nå slippes gjerne flere album samtidig eller tett etterfulgt av hverandre, slik Frank Ocean gjorde i fjor. 

Future slapp nettopp to album på én uke, hvor begge debuterte som nummer én på Billboard. 
Når denne anmeldelsen ble skrevet, innehadde han første og andreplass samtidig. 
«HNDRXX» er hans sjette studioalbum. 
Sammenlignet med det hakket mer gatesmarte albumet «FUTURE», som altså ble sluppet uken før, oppleves «HNDRXX» mer emosjonelt utleverende og personlig, og noen sammenligner det av den grunn med Beyoncés «Lemonade» eller Drakes «Take care». 

Det begynner litt trått, med unntak av det fine The Weeknd-samarbeidet «Comin out strong». 
Først med «Use me» spisser jeg ørene. 
Her får vi en usedvanlig sterk vokalprestasjon, som framkaller gåsehud. 

Bruddet med eks-kjæresten og artisten Ciara har vært mye omtalt og behandles underveis på denne platen i mer forsonende former enn før, med et smålig unntak på åpneren «My collection». 
Har sårene leget? 
Med «I thank you» virker det slik. 

Og her er flere virkelig sterke glimt av lys, som den lekne, nesten åttitallsinfluerte «Incredible». 
Kan vi allerede spå at det blir årets sommerhit? 

«Fresh air» har også potensial for en vårflørt. 
Mot slutten får vi popduetten «Selfish» med Rhianna, en solvarm låt som svever av gårde på lette rytmer. 
Det er likevel ikke en «lettbent» plate. 
Få andre får rusen til å høres like forlokkende ut som Future, som på «Hallucinating». 

Låtene glir pent over i hverandre, og det låter lekkert. 
Men hvorfor så mange av dem, hele 17 i tallet? 
Her kunne en med fordel ha kuttet seks-sju helt fine spor, og sittet igjen med et ekstremt solid og helhetlig album. 
I stedet får vi en litt ufokusert, men også herlig uanstrengt utgivelse som resultat. 

Beste spor: 
"Incredible", "Selfish", "Use me". 
