Poging på biblioteket
Cyaneed: 
I Rule This Library For Tonight 

Vel har de valgt å gi platen en krøkkete tittel, men bakom den finner vi et knippe Altaværinger som gjør rettfrempunk med godkjent resultat. 

Ikke lenger verdens mest spennende sjanger, denne kjappe pop-punken, men det er utrolig hva energi-øs og snertne refreng kan bidra med. 
Så også med denne platen fra Cyaneed, som til tross for nevnte tittel også er et av få band som (i stor grad) tør å synge på norsk. 

Med singlene ”Tonight” og ”Nr. 2” i front byr 
I Rule This Library For Tonight på den type spretten fuzz som bør kile en og annen pogemuskel hos fans av The Hives, Be Your Own Pet og The Hellacopters. 
Lettfattelig, men ikke uten en viss brodd. 

Det låter like tøft og tight på plate som live, og det er ikke verst fra jentene som leverte en av de beste konsertene på årets By:Larm. 
De gode låtene skjemmes dog en smule av at bandet har valgt å gi låtene engelske titler og refreng; et grep som burde ha dødd med franske Melodi Grand Prix-bidrag på nittitallet. 
