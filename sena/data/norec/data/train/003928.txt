Safe House
Denne filmen har mye å takke Jason Bourne for. 

Safe House har mye å takke Jason Bourne-filmene for. 
Noen elementer er forandret, men mye er åpenbart sterkt inspirert av Bourne. 

Den svenske regissøren Daniel Espinosa har forsøkt å tilføre filmen så høy energi som mulig, og det er vitterlig få dødpunkter mellom actionsekvensene. 
Denzel Washington og Ryan Reynolds er gode i hver sin hovedrolle. 

Men historien er nok litt for enkel å gjennomskue, samtidig som den kunne vært filmet med mer finesse. 
Denne filmen brauter seg frem overalt. 

Trygt sted er utrygt 

Matt Weston (Ryan Reynolds) har ansvaret for et såkalt ”safe house” i Cape Town, Sør-Afrika, et sikkert sted for CIA-agenter i utlandet. 

Et agentteam kommer med Tobin Frost (Denzel Washington), en tidligere agent som nå er ettersøkt for forræderi. 

Men så blir huset angrepet av noen som er ute etter Frost, og det blir opp til Weston å få dem i sikkerhet. 

Balanserer mellom slem og snill 

Både Washington og Reynolds leverer en solid innsats. 
Figurene er ikke av det komplekse slaget, men spesielt Washington balanserer hårfint mellom å være slem og snill, slik at vi ikke helt vet hvor vi har ham. 

Jeg liker også Reynolds’ spill, han er troverdig som passe uskyldig fersking som kastes ut i et actioneventyr for viderekomne. 

Det er forøvrig morsomt å se svenske Fares Fares, kjent fra morsomme roller i Jalla! 
Jalla! og Kopps, som iskald leiemorder. 
Han overbeviser i en definitivt lite morsom rolle. 

Brutale nærkamper 

Mye minner altså om Jason Bourne-filmene. 
Reynolds er en slags Matt Damon light. 
CIAs hovedkvarter i Langley, Virginia er selvsagt med. 

Den kvinnelige agentkontakten er Vera Farmiga, ikke Joan Allen. 
Den gamle veteranen er Brendan Gleeson, ikke Brian Cox. 
Den stødige sjefen er Sam Shepard, ikke Chris Cooper. 

Safe House har også brutale nærkamper av typen Bourne-filmene gjorde så bra. 
Svenske Joel Kinnaman, som spilte hovedrollen i regissør Espinosas forrige film, Snabba Cash, får virkelig kjørt seg i en minneverdig slåsskamp. 

Duger inntil videre 

Safe House er ingen dårlig kopi, men når likevel ikke helt opp til Bourne-kvalitet. 
Manuset er for ujevnt. 

Det tas flere åpenbart dumme avgjørelser, noen av de jaktende geværfolka er så kjappe at de må være i stand til å teleportere seg fra sted til sted. 
Og det er litt enkelt å spotte sammenhengen i historien. 

Men Safe House er likevel hardtslående actionunderholdning, som duger inntil The Bourne Legacy kommer senere i år. 
