Rami Malek er strålende som Freddie Mercury
Underholdende og overfladisk feiring av Queens musikk. 

Om du, som meg, kommer til filmen med mye kjærlighet for musikken, men med relativt lite kunnskap om bandet Queen, kan jeg nesten garantere at du vil kose deg fra start til slutt. 

Er du blodfan som kan ramse opp fakta om Mercurys liv, og ser etter noe dypere om mannen og bandet, blir du sannsynligvis skuffet. 

Filmen introduserer oss for Rami Maleks Freddie Mercury mens han fremdeles heter Farrokh Bulsara. 

Han spiller en mer usikker, men fremdeles særegen vokalist, i sin første konsert med Brian May (Gwilym Lee), Roger Taylor (Ben Hardy), og John Deacon (Joseph Mazzello). 

Derfra følger vi Queens utvikling, bandets oppturer og Mercurys nedturer, frem til en nesten fullstendig rekonstruksjon av Live Aid-konserten i 1985. 

Ja, de falske tennene Rami Malek bruker for å gjenskape Mercurys karakteristiske overbitt, er noe distraherende i starten, men det glemmes fort. 

For Malek er virkelig strålende. 
Han makter å få frem kontrastene i Mercurys liv, og portretteringen av hvordan han var avhengig av folk rundt seg, er rørende. 

På scenen er kroppsspråket elektrisk, ladet med seksuell energi, likner Mercury på en prikk. 

Gjennom lidenskapelig eksperimentering i studio, kjekling om hvordan sanger skal låte, og hvilke som skal med på albumene, får vi innsyn i Queens musikalske prosesser. 

Flere av øyeblikkene med krangling innad i bandet eller med plateselskapet er morsomme. 
Dessverre beveger det seg tidvis også over i pompøse replikkvekslinger, særlig når bandmedlemmene diskuterer sine egne musikalske visjoner. 

Det som likevel kommer frem på fint vis er hvor viktige bandmedlemmene var. 

Mercury var frontmann, men var på ingen måte Queen alene. 
I filmen får Paul Prenter (Allen Leech) mye av skylden for at han på et tidspunkt tenkte noe annet. 

Filmen forsøker å få med mange av brikkene i puslespillet som utgjør mannen og artisten Freddie Mercury. 

Det viktige vennskapet med Mary Austin (Lucy Boynton) er en vakker del av det. 
Ellers er familie, legning, ensomhet, lidenskap, annerledeshet, og sykdom bare noe av det som nevnes. 

Kanskje nettopp fordi så mye tas med, forblir det meste overfladisk, utforskes ikke nøye nok. 
Mest savnet jeg å se de ulike sidene av Mercury som kan knyttes til Queens musikk. 

Til tross for manglende dybde er underholdningsverdien i “Bohemian Rhapsody” stor. 

Det er først og fremst Queen og Rami Maleks fortjeneste. 
