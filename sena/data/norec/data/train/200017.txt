Sandberg Hard Disk Cloner
Trenger du å bytte disk? 
Eller lage identiske kopier? 

Hvis man har flere PC-er i huset og driver med oppgraderinger og vedlikehold er det ofte behov for å kopiere disker eller hente ut innhold fra dem. 
Det kan by på forskjellige praktiske utfordringer, med demontering, montering og til- og frakobling av disker. 

For å gjøre disse oppgavene enklere og ryddigere har Sandberg funnet en løsning, som heter Hard Disk Cloner. 
Men den kan mer enn å "klone" disker. 

I pakken 

I pakken finner vi selve Cloneren, som er en dokk med to brønner for harddisker på høykant. 
Videre er det en strømforsyning, en USB-kabel og en eSATA-kabel, en liten brukerveiledning og en CD med programvare for Windows. 

På baksiden av enheten finner vi ikke overraskende tilkoblinger for strøm, USB og eSATA. 
Nede i diskbrønnene finner vi standard tilkobling for SATA, både data og strøm. 

Du kan altså bruke den med SATA disker i både 2,5" og 3,5" format, men ikke for eldre PATA/IDE-disker. 

Tilkobling 

Kobler du den til med USB fungerer den som en ekstern lagringsenhet med to flyttbare disker. 
De dukker opp i utforskeren akkurat som andre flyttbare disker. 

USB har som kjent en begrenset hastighet for dataoverføring, så større mengder data kan ta lang tid å overføre mellom diskene i PC-en og i dokken. 

Et godt alternativ er eSATA-tilkoblingen, som er like rask som selve disken. 
For å kunne bruke denne må PC-en ha en eSATA-kontakt, noe som er vanlig på de fleste nyere stasjonære og litt mer avanserte bærbare. 
Det finnes også tilleggskort for PCIexpress og ExpressCard. 

Men det er bare disken i brønn A som kan kobles til med eSATA, den andre blir ikke registrert. 

Kobler du til en diski eSATA i brønn A og setter en annen disk i brønn B blir begge koblet til via USB. 

Noen PC-er støtter hot-swap for disker koblet til med eSATA, dette avgjøres av grunnkonfigurasjonen i PC-en. 
Hvis ikke disken dukker opp under Safe Removal/trygg fjerning i oppgavelinjen er dette ikke støttet på den maskinen. 

I bruk 

Det smarte med en egen, frittstående boks for kloning av disker er at dette kan gjøres mens du bruker PC-en til noe annet. 

Da kobler du ikke boksen til PC, men setter originaldisken i brønn A og disken som det skal kopieres til i brønn B. 
Så slår du på strømbryteren til dokken. 

Når diskene har spunnet opp trykker du ned Clone-knappen på dokken og holder den nede i litt over 3 sekunder. 
Så slipper du den opp og trykker den ned igjen med det samme. 
Da starter kloneprosessen, og de blå lysdiodene på kapasitetsskalaen blinker etter hvert som kloningen skrider frem. 

Det går omtrent så raskt som diskene klarer å jobbe, vi klonet en 250 GB disk over på en 320 GB disk, og det tok en time og ni minutter. 
Dette var litt eldre disker, og regner vi om finner vi at klonehastigheten lå på ca 70 MByte/sek, og det er faktisk det disse diskene kan prestere. 

Når kloningen er ferdig har den klonede disken fått en partisjon som er nøyaktig like stor som på originaldisken. 
Den ledige kapasiteten er ikke partisjonert. 

Hvis disken skal plasseres i en maskin med Windows 7 er det enkelt å ordne opp i dette. 
Under diskbehandling kan du velge å utvide en partisjon slik at den inneholder mer av eller hele den tilgjengelige kapasiteten på disken. 
Dette er gjort på et øyeblikk. 

Har du en eldre Windows-utgave må du bruke et annet program til å utvide partisjonen, eller lage en ny partisjon på det ledige området. 

Konklusjon 

Hard Disk Cloner er et fleksibelt og allsidig produkt. 
Det er enkelt i bruk og gjør en utmerket jobb. 

Prisen er heller ikke avskrekkende, sammenlignet med å anskaffe to eksterne diskkabinetter. 
