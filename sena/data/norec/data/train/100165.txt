Henning Kraggerud, fiolinEugene Ysaÿe:«Six sonatas for Solo Violin, op. 
27» 

KLASSISK (Simax Classics) 

Utsøkt platedebut fra Kraggerud 

Fiolinisten Henning Kraggerud er ute med sin første soloplate. 
Og på den spiller han på et av verdens mest eksklusive instrumenter: 
En Guarneri del Jesu-fiolin som er en del av samlingen Dextra Musica, som eies av Sparebanken NOR. 
Og Kraggerud har valgt seg et spennende repertoar, seks solosonater av den belgiske komponisten Eugene Ysaÿe. 
Musikken har mange paralleller til Bachs solosonater, men her er det sitater fra mange andre komponister og - man kan sitte og lytte til et relativt moderne tonespråk før man plutselig blir overrasket av en snutt man kjenner godt fra før. 
Kraggerud har gått denne symbolikken grundig etter i sømmene, og har også skrevet en meget informativ analyse i tekstheftet. 
Og etter som Kraggerud er en av de aller fremste fiolinistene i dag, spiller han med en klarhet og et raffinement som gjør platen til en sjelden opplevelse. 
Det er nesten så musikken kvitrer i letteste partiene i sonate nr. 2, for eksempel, før han drar til en røff og tøff finale. 
En flott platedebut av en stor musiker, og komponisten bør også opp og fram. 

TORI SKREDE 
