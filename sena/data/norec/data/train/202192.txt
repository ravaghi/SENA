19" Neovo P-19
Hvis du er opptatt av design er det helt naturlig å velge en designer-skjerm. 
P-19 fra Neovo appellerer til denne målgruppen, og har dessuten et par andre spennende kvaliteter. 

For noen er en skjerm en del av innredningen, og den må derfor tilfredsstille estetiske krav. 
Noen vil at skjermen skal være så diskret som mulig, andre vil gjerne at den har et visuelt uttrykk som fanger positiv oppmerksomhet. 

LES OGSÅ: 

For vår egen del er vi mest begeistret for rene og funksjonelle design. 
Unødvendig materialbruk og former uten naturlig funksjon faller ikke i vår smak. 

Førsteinntrykker av Neovo-skjermen var derfor umiddelbart posiitivt, fordi formen var både naturlig og funksjonell. 
Skal man ha en plate til å stå på et bord, uten å bli støttet av et stativ eller tilsvarende, er det helt logisk å bøye platen framover nederst og så bakover. 
Da står den støtt, og vipper ikke verken forover eller bakover. 

Det eneste vi er litt mindre begeistret for er at rammen rundt selve panelet er såpass bred, siden vi er litt opphengt i at rammer skal være smale på LCD-skjermer. 

Rammen er blank og selve skjermen har også et blankt kontrastbelegg. 
Dette er jo perfekt for at fingeravtrykk skal synes i all sin prakt, men det følger med en mikrofiberklut til å fjerne dette med. 
Slett ikke dumt! 

Vinkelen på skjermen kan justeres, men det er også alt. 
Høyden over bordplaten er utmerket for de fleste brukere. 

Tilkoblinger 

Dette er en allsidig skjerm, med innganger både for VGA og DVI pluss koaks og S-Video for direkte tilkobling til videokilder. 
Neovo har f.eks. en separat TV-tuner som kan kobles til. 

Det er også en USB-hub i skjermen, med PC-tilkobling bak og to tilkoblinger til USB-enheter på hver side. 
Nede på høyre side er disse plassert sammen med tilkoblinger for lyd inn og ut - f.eks. hodetelefon med mikrofon. 
På venstre side finner vi de andre USB-kontaktene. 

Betjening 

Det er ingen synlige knapper, de er skjult bak høyttalergrillen i bøylen. 
Det eneste som normalt synes når skjermen er på er det grønne indikatorsymbolet i fronten. 
Trykker du på dette dukker det opp to ting: 
Skjermmenyen og blå lysdioder på knappene bak høyttalergrillen. 
Både stilig og praktisk! 

Skjermenyen er svært grafisk og meget lett å bruke. 
Det er utstrakt bruk av fargerike illustrasjoner, kanskje på grensen til å være litt tegneserie-preget. 
Men det fungerer svært bra. 

God lyd! 

Vi har alltid vært svært negative til lyden i LCD-skjermer. 
De har uten unntak levert et lydbilde så vidt et par hakk bedre enn en telefon som ligger på bordet. 

Men her ble vi gledelig overrasket! 

Det er til og med bass! 
Ikke akkurat noe du kjenner i magen, men vi hører faktisk noe annet enn kneppene fra bass og basstromme, og fylden i lydbildet er av en helt annen klasse enn på de andre LCD-skjermene vi har testet. 
Og det er etter hvert ganske mange. 
Godlyden skyldes at det er en liten subwoofer inne i buen. 

Bildekvalitet 

Bildekvaliteten er typisk for denne type skjermer. 
Det blanke kontrastbelegget gjør at bilder ser flotte ut, men kan gi problemer med gjenskinn av rombelysningen i visse plasseringer. 

Responstiden er svært lav, den oppgis til 3ms (grå til grå) og vi hadde ingen problemer med noen form for etterslep. 

Kontrast på 700:1 og lysstyrke på 300 cd/m2 gir et lystterkt og sylskarpt bilde. 

Betraktningsvinkelen er derimot ikke spesielt høy, den er oppgitt til horisontalt 160 grader og vertikalt 155 grader. 
Dette gir synlige fargeforandringer bare du beveger deg litt ved skrivebordet. 

Men dynamikk og fargedybde er godkjent for alle de bruksområder denne skjermen er laget for, inkludert spill og video. 

Konklusjon 

Neovo utmerker seg med lekkert design, bra bilde og glimrende lyd (til å være innebygd). 
I tillegg er den svært fleksibel når det gjelder tilkoblinger. 

Som hjemme- eller kontorskjerm er den et utmerket valg for de som krever litt ekstra. 
