For lite plaging av skurkene
Trist om amatører i byggebransjen på TV3 i kveld. 

|||TV: 33 år gamle Vanja Neskvern fra Elverum er alenemor og har en multifunksjonshemmet sønn på tre år. 
Hun bestiller nytt hus og tomt fra et lite entreprenørfirma og får beskjed om at huset skal være ferdig om fire måneder. 

Programleder Janne Seime Siler tar oss med gjennom prosessen, som handler om forsinkelser og en amatørmessig opptreden fra byggefirmaet som burde fått alarmklokkene til å ringe ganske tidlig i prosessen. 

Økonomisk uføre Etter hvert havner Vanja i økonomisk uføre, med 1,37 millioner kroner i lån og et halvferdig hus hun ikke kan flytte inn i. 

Som seer tenker man at dette er provoserende nok. 
Slikt bør ikke kunne skje. 
Her må det ryddes opp. 
Saken skal oppklares og de skyldige straffes. 
Men det skjer ikke så mye. 
Janne, som har bakgrunn fra «TV2 hjelper deg», drar på en langdryg jakt på entreprenøren og det to år gamle firmaet som allerede er konkurs. 

Hun sitter foran pc-skjerm, myser på ringeklokker og kjører forbi hus der firmaet skulle ha holdt til. 
Hun snakker med politiet, som har mottatt anmeldelser på entreprenøren og hans kompanjong. 

Lite dramatikk Samtidig, på Hedmarken, holder Morten Hofstad, kjent fra «Ekstrem oppussing», på med det han kan. 
Jeg tror ikke jeg avslører noe som ikke har vært forhåndsannonsert når jeg nevner at Morten og hans gode hjelpere skal bygge ferdig huset som Vanja hadde bestilt — og vel så det. 

De mange feilene rettes opp, forholdene legges til rette for Vanjas sønn — og hennes venner hjelper til med å legge gress i hagen. 

Men bra tv blir det ikke, dessverre. 
En noe forsiktig programleder, en gjeng med dyktige håndverkere, et par nesten usynlige «gjerningsmenn», et nydelig hus, gledestårer, glade venner og litt stive, iscenesatte samtaler: 
En bra tittel kunne vært «Sjenanse og ferdighet». 

Følg pengene 
Det ville kreve både ressurser og journalistikk, men man burde i større grad følge opp skurkene i historien. 
Hva skjer med dem? 
Hvor gjorde de av pengene? 
Hvor mye er brukt på de mange håpløse prosjektene? 
Hvorfor satte de i gang? 
Hvorfor ikke heller rane en bank? 
Finnes det andre skyldige — offentlige instanser som burde luke ut useriøse aktører? 

TV3 tar seg råd til å bygge et hus, men burde være mer pågående og brukt mer krefter på å belyse svindelen. 

TV3 hjelper deg: 
Janne Seime Siler hjelper folk som er blitt ofre for useriøse aktører i byggebransjen. 
