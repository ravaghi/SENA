Asus Transformer Book Trio
Nettbrett, bærbar og stasjonær PC - i ett? 
Jovisst det er mulig. 

Asus hevder at deres nye Transformer Book Trio er den første "3 i 1-PC" på markedet. 
Men hva mener de egentlig med det? 

I utgangspunktet ser den ut som en vanlig, men litt tykk Windows-basert Ultrabook med 11,6" skjerm. 
Men det er før du trykker på knappen over tastaturet og løfter av skjermen. 
Da sitter du med to deler. 

Skjermen forvandles til et Android-basert nettbrett, mens delen med tastaturet kan kobles til en skjerm på skrivebordet, og dermed fungere som en Windows-basert, stasjonær PC. 
Dermed har du både nettbrett, bærbar PC og stasjonær PC - i ett. 

Det er lite å utsette på kreativiteten hos Asus, i hvert fall. 

Slik er eksteriøret 

Til sammen er maskinen 23 mm tykk og veier 1,7 kg. 
Det er temmelig mye sammenlignet med ultrabooks med samme skjermstørrelse, de ligger normalt på 1,1 kg eller deromkring. 

Brettet alene veier 710 gram. 
Det er litt mer enn de vanlige 10-tommerne, men her får du riktig nok litt større skjermplass å boltre deg på. 

Skjermen er klar og lyssterk fra nær sagt død vinkel, og responderer fint og kontant på berøring, både i PC- og nettbrettmodus. 
Den høye oppløsningen kommer virkelig til sin rett i miljøer som er optimalisert for det, som Android og "Metro" i Windows 8/8.1. 

På det klassiske skrivebordet i Windows kan det være nødvendig å skru opp størrelsen på tekst og ikoner for å bevare lesevennligheten, noe som er gjort ved leveransen av denne maskinen. 

Når brettet er dokket til tastaturdelen kan du enkelt svitsje mellom Android og Windows ved hjelp av en tast på tastaturet: 

Det er altså ikke noe problem å bruke tastaturet og pekeplaten også når du jobber i Android-modus, om du skulle ønske det. 

På innsiden - og forventet ytelse 

Brettet og tastaturdelen har altså separat maskinvare som fungerer hver for seg. 

Hvis vi ser nærmere på "tastaturdelen" først, er vårt testeksemplar utstyrt med en Core i5-4200U-prosessor, 4 GB RAM og 320 GB harddisk. 
Operativsystemet er Windows 8. 
Av andre egenskaper som er verdt å bemerke er støtte for Bluetooth 4.0 og den trådløse AC-standarden, som i teorien kan gi netthastigheter som kan måle seg med hva som tidligere kun var mulig via kabel. 

Du får også to USB 3.0-porter samt mini DisplayPort og Micro-HDMI for tilkobling til ekstern skjerm. 

Ytelsesmessig ligger PC-delen midt på treet i Ultrabook-segmentet. 
Til alle "vanlige" PC-oppgaver er dette mer enn kraftig nok for de fleste av oss. 
Grafikkytelsen er god nok for videoer i alle formater og oppløsninger, men kommer til kort i krevende 3D-spill og applikasjoner. 

Harddisken er vesentlig tregere enn typiske SSD-er, og ligger også i nedre halvdel av andre harddisker vi har testet den siste tiden med rundt 70-75 MB pr sekund lesehastighet på det raskeste. 
Den kan nok oppleves som en flaskehals ved lasting og skriving av store datamengder. 

Litt vifteaktivitet må du påregne, PC-en er langt fra lydløs. 
Nettbrettet er imidlertid tyst som en østers når det brukes isolert. 

Nettbrettet er basert på en dobbelkjernet Intel Atom Z2560-prosessor på 1,6 GHz. 
Dette er ikke av den aller siste Atom-generasjonen, men byr på grei ytelse til de fleste oppgaver, med unntak av de aller mest krevende spillene, da kan det nok hakke litt. 

For øvrig kjører brettet Android 4.2 "Jelly Bean", altså ikke helt fersk Android-versjon (siste er 4.4). 
Videre har brettet 2 GB RAM og 16 GB flashminne for lagring. 
Trådløst må du her nøye deg med 802.11n og Bluetooth 3.0. 
Nettbrettet har en del tilkoblinger direkte, som 1 micro-USB-port og microSD-kortleser og en minijack for lyd inn/ut. 

Batteritiden på nettbrettet ligger på rundt seks timer ved variert bruk, noe som er godt bak de beste. 
Men brukt som bærbar PC med Windows kan du forvente rundt 7-8 timer, som er temmelig bra. 

Dette kan bli bedre 

Det er mulig å få tilgang til harddisken fra Android-brettet, men ikke direkte. 
Du må sette opp en trådløs forbindelse og mappedeling, og dette er forklart ved hjelp av animasjoner første gangen du klikker på Windows-disken i filbehandleren i Android. 
Ikke noen optimal integrasjon, med andre ord. 

Vi har også funnet noen flere ankepunkter. 
Den første er at pekeplaten noen ganger "lugger", det vil si at man må gjenta en bevegelse fra tid til annen for at platen skal reagere. 

Den andre er at vi har opplevd at brettet plutselig har aktivert Android-modus mens vi har jobbet i Windows. 
Det har som regel vært knyttet til at vi har endret vinkelen på skjermen. 
Det kan tyde på kontakttrøbbel mellom brettet og tastaturdelen, og kan selvfølgelig være en feil ved vårt eksemplar. 
Men pekeplate-problemet har vi opplevd på to enheter, forhåpentligvis kan det rettes med oppdateringer av drivere. 

Legg også til at vi har hatt problemer med å vekke skjermen fra dvale ved et par anledningen når den har stått dokket, et problem vi ikke har opplevd på rene Windows-PC-er på mange år. 

Konklusjon 

Asus Transformer Book Trio er nok et forsøk på å kombinere det beste fra nettbrett- og PC-verdenen i ett produkt. 
Per i dag tilbyr Android et mye mer utbygd univers enn Windows på nettbrettsiden, ikke minst når det gjelder ekstrautstyr og apper, så kombinasjonen er ikke så dum. 

Det er også enkelt å svitsje mellom Windows og Android, men totalt sett er løsningen langt fra kompromissløs. 

Ankepunktene våre gjør oss usikre, og vi er derfor temmelig skeptiske til konseptet slik det står i dag. 

Se våre plusser og minuser i boksen under før du eventuelt bestemmer deg for en Transformer Book Trio. 

Asus Transformer Book Trio TX201LA-CQ002H 
