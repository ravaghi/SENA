Ja takk til A-Trak
Euforisk inngang til klubbnatta. 
Les: 
Klubbguide til Oslo Live 

På Oslo Lives andre dag viser A-Trak hva hovedstadsfestivalen bør - og forhåpentligvis vil - være. 
Kallenavnet "DJenes DJ" viste seg å være velfortjent for kanadieren, som elegant koker sammen 90-tallets rave, techno og trance med nåtidens bloggosfæriske impulser til et så bra liveshow som en enslig mann bak et miksebord kan levere. 

Det er ikke ofte man får se brorparten av et norsk konsertpublikum danse hemningsløst før klokka har passert ni om kvelden, men denne kvelden danser de lyssky hipsterne som synes livet er best på klubb i gjørma til de trange buksene spjærer, brillene uten glass flyr avgårde og paljettshortsene blir møkkete. 
Den lille mannen på scenen legger ikke skjul på at han elsker den konstant voksende og entusiastiske crowden. 
Et stadig bredere glis åpenbarer seg mens hendene løper kjapt på kryss og tvers for å gi publikum mer og mer og mer å danse til. 

Ikke bare leverer A-Trak bra rent håndverksmessig; i tillegg leser han publikums ønsker og behov og har hele veien full kontroll. 
Når man innimellom tror settet skal gli over i noe seigt og publikum klappe sammen, disker han opp med en ny, heftig overgang, en spaca loop eller noe knallhard bass. 
Han flørter hemningsløst med svevende trance og fengende samplinger, er ekstremt lite selvhøytidelig og viser at det avogtil ikke trengs mer enn én mann for å lage fest på en forholdsvis stor utescene. 

Legg til upåklagelig lyd og glede over at sommersola tittet frem til slutt: 
Med stjerner i øya og gjørme mellom tærne er det en euforisk gjeng som får servert akkurat det de trenger for å ta klubbnatta på Oslo Live med storm. 

Anmeldelse: The Middle East, Slottsfjell: 
Vestenfor fest, østenfor trøst (3) 

Anmeldelse: 
Band Of Skulls, Slottsfjell: 
Springskalle (5) 

Anmeldelse: 
Belle & Sebastian, Slottsfjell: 
Gamle sanger om igjen, takk (4) 

Anmeldelse: Zeromancer, Slottsfjell: 
Nulltoleranse (2) 

Anmeldelse: 
Scissor Sisters, Oslo Live: 
Søstrene fra helvete (1) 

Anmeldelse: 
Crystal Castles, Oslo Live: 
Ikke noe luftslott (5) 
