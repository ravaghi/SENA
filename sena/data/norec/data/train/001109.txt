Best med fele
Lydverket anmelder Rybak 

Alexander Rybak: 
Fairytales 

Det var en gang en spellemann som drømte om alle de søte jentene. 
Han lagde flere enkle sanger om dem. 

På vei ut i verden for å freiste lykka, traff Alexander Askeladd først fristelsen til å synge hjerte-smertelig. 
Men før følelsene kvalte stemmen helt, tok han opp fela og spilte så det suste i granene og alle svaiet med. 
Reddet! 

Så møtte han ordene: det gikk ikke likere enn at banale bilder tårnet seg opp for gutten. 
Han hadde plukket opp alle rim han kunne finne på "girl", og det så stygt ut da disse fikk selskap av en delfin i teksten. 
Men Askeladden huska hva som hadde redda ham sist, og fikk igjen buen til å synge. 

Å, det låt så gildt! 

Så delte stien seg, og den breieste veien ledet mot ei jettegryte der folkeskatten «Vårsøg» simret innbydende. 
Men etter å ha plaska rundt i denne gryta, ble han litt vel softis. 
Allikevel visste han igjen råd: 
Ingen kan stå i mot fela! 

Og til feletemaet fant han et allsangrefreng, et kor i gladmoll, som vant hele kongeriket. 
Alexander Rybak har laget gode låter - og klart å få med noe av sin spesielle sceneenergi over på plate. 

Snipp snapp.. ja, dere skjønner: 
Eventyret om Alexander Rybak har bare såvidt begynt. 
Det beviser han, tross banaliteter, med denne debutplata. 
