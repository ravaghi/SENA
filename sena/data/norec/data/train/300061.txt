En smak av sekstitall
Runde, søte popreferanser fra The Apricot. 

ALBUM: 
Her mesker medlemmer fra Cato Salsa Experience, Peter Berry & The Shake Set, Brut Boogaloo og Montée/Turns seg med mengder av lettpsykedeliske, småsyrete popreferanser. 

At dette «hobbybandet» er fundert på ekte lidenskap for sekstitallets popmusikk, er det ingen tvil om, så elegant, humørfylt og stilsikkert som dette er utført, selv om enkelte spor riktignok er farlig nær pastisjer. 

Låtene med Anders Tjore bak mikrofonen utmerker seg som de aller sterkeste på platen — for en fascinerende musiker og låtskriver han er. 
Hør bare på «Look Out Your Window». 
Du formelig føler sommervinden i håret! 

Selv om dette nok først og fremst er en «sjangerplate» for deg som elsker The Kinks, Syd Barrett, The Who, The Zombies og en rekke beslektede artister, utstråles på flere spor en popteft og musikalitet som bør appellere enda bredere enn det. 
