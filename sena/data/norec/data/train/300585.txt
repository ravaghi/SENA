Kjeeempemorsom!
«Torden & Magi» byr på full fart og en overflod av spretne påfunn for de minste. 

FILM: 
Noen ganger er det ekstra vanskelig å få solgt et hus, selv om eiendommen er et spennende kråkeslott med mange rom. 
Man skulle tro at det var en fordel for megleren å være eierens nevø, men når onkel Laurits er en pensjonert magiker uten spor av lyst til å flytte, kan det bli en trøblete salgsprosess. 
Man kan samtidig forstå den stramt antrukne nevøen, siden Laurits ikke klarer å betale strømregningen på inntektene fra sine sporadiske opptredener for syke barn. 

Mareritt 

Så en vakker dag havner Laurits selv på sykehus og nevøen benytter seg av noen sleipe triks for å selge huset, men glemmer å ta høyde for at kåken er fylt til randen av driftige kjæledyr og hjemmelagde mekaniske leker som vil gjøre salgsprosessen til et mareritt, der potensielle kjøpere får gjennomgå og nevøen får kjenne på sin ekstreme og akutte allergi mot katter. 
Dette er med andre ord ikke kinofilmen for eiendomsmeglere som vil finne på noe morsomt for hele firmaet. 

«Torden & Magi» er en belgisk produksjon og kostbar i europeisk sammenheng. 
Ben Stassen, den ene regissøren, er mest kjent for sine to filmer om skilpadda Sammy. 
Den første var god, den andre en skuffelse, men «Torden & Magi» er et kvantesprang i retning av animasjonseliten. 
Filmen er leken på alle vis, også i sin hemningsløse bruk av 3D-dingser som kommer fykende mot kamera. 

Treffer målgruppa 

Jeg glemte å nevne at filmen også handler om den forlatte kattungen Torden, som forviller seg inn i kråkeslottet. 
Kaninen Jack og musa Maggie føler seg truet, men Torden vil bare være grei og til nytte. 
Filmen smelter sammen kampen mot meglernevøen med Tordens kamp for å bli godtatt av de andre. 

Stassen, Degruson, deres dyktige animatører og gode norske stemmer har sammen laget en berg-og-dal-bane av en film, en frydefull heisatur der jeg blir sittende med et glis om munnen, mens målgruppa garantert vil fylle salen med skrik og latter. 
