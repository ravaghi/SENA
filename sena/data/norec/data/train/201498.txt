Lenovo Yoga 2 Pro
Kanskje den aller beste hybriden akkurat nå. 

PC-produsentene fortsetter sine forsøk på å lage den perfekte hybrid mellom PC og nettbrett. 
Men selv om vi har testet en hel haug av dem, har så langt ingen av dem vært noen ren innertier. 

Et hybridprodukt vil nemlig innebære en del kompromisser, og salgstallene kan tyde på at kompromisser ikke er noe norske kunder ønsker seg. 

En PC med noe mer 

Lenovo har derfor tenkt litt annerledes enn mange av produsentene. 
Slik vi vurderer den er nemlig Lenovo Yoga 2 Pro i utgangspunktet en Ultrabook, en svært lekker som sådan. 
Du kan bruke den nøyaktig som en vanlig, velytende og velfungerende PC, uten begrensningene som ofte preger hybridene. 

Den byr imidlertid på mer dersom du skulle være interessert, og det er en idé vi har tro på. 

I stedet for en løsning som er 50% PC og 50% nettbrett får du her en maskin som er 100% PC, der nettbrett og andre bruksmåter kommer som en slags bonus. 
Hva vi legger i det skal du få vite om litt. 

Først tar vi en kjapp gjennomgang av de viktigste tekniske egenskapene til vårt testeksemplar: 

Skjerm: 13,3" LED-baklyst 10-punkts IPS berøringsskjerm, 3200 x 1800 piksler Prosessor: 
Intel Core i5 4200U RAM: 
8 GB (som også er maks) Grafikkort: 
Intel HD 4400 Lagring: 256 GB SSD Optisk drev: 
Nei Skjermutganger: 
Micro-HDMI USB-porter: 1x USB 3.0 1x USB 2.0 Webkamera: 720P Kortleser: 
SD/MMC Trådløst nett: 
Intel Wireless-N 7260 Kablet nett: 
Nei Annet: 
Bluetooth 4.0 OS: 
Windows 8.1 Størrelse: 33 x 22 x 1,55 cm Vekt: 
1,4 kg Pris: 
Fra 10.345 kr inkl mva (jf Prisjakt 25. mars 2014) 

Høyoppløst så det holder 

Det mest oppsiktsvekkende i spesifikasjonene er den ekstremt høyoppløste skjermen. 
3200 x 1800 piksler er pr i dag markedets høyeste på en 13,3" skjerm, og det betyr sylskarpe bilder, overganger og detaljdybde. 

Modern UI-apper ("Metro") drar nytte av dette til fulle, mens for klassiske Windows-programmer er det nærmeste tvingende nødvendig å justere opp størrelsen på tekst og grafiske elementer, ellers blir alt veldig smått. 
Lenovo har doblet størrelsen ved leveranse, som vi anser som det beste valget. 
Dessverre håndterer ikke alle programmene dette like bra, men nye versjoner løser oftere og oftere problemene. 

Du får også bra med minne og en romslig SSD, spesifikasjonene for øvrig er mer av den vanlige sorten. 
Men det er først når du tar maskinen i øyesyn at du skjønner at dette er noe helt spesielt. 

Lekkerbisken 

Maskinen er nemlig usedvanlig slank og lekker i utformingingen, og med det signal-oransje-metallic-fargede lokket som prikken over i-en. 

Under lakken er det aluminium, på innsiden er det benyttet et ru plastbelegg rundt tastaturet som både er behagelig å hvile håndleddene på, og som sørger for at fingeravtrykk ikke vises. 

Og tastaturet har klassisk Lenovo-design. 
Alle tastaene er isolert fra hverandre, og det er en fryd å skrive på. 
Det avgir minimalt med lyd under bruk, og vi liker også at du har direktetilgang til hurtigvalg som lyd- og lysjustering uten behov for å holde nede FN-tasten. 
Vi liker også at det er enkelt å skru av og på baklyset, via FN + space-tasten. 

Nok en gang er Lenovo blant de beste i klassen på disse punktene. 
Det er i det hele tatt lite som er overlatt til tilfeldighetene. 

Foran skjermen sitter et sterkt Gorilla-glass, lysstyrken og berøringsfølsomheten er helt i toppklassen. 
Gjenskinn må du imidlertid leve med, som på de aller fleste berøringsskjermer er skjermen også her veldig blank. 

Hvis du ønsker å jobbe på "gamlemåten" er det greit å vite at pekeplaten også støtter flerberøring og fungerer tilfredsstillende. 
Den er ikke så stor som på en del konkurrenter, men det er ingen stor innvending. 

Flere bruksmodi 

Men det er mer. 
For skjermen kan ikke bare legges flatt, som her... 

...den kan bøyes helt rundt, 360 grader! 
Og i den posisjonen deaktiveres tastaturet, og det hele forvandles til et nettbrett. 

Noen erstatning for en iPad er det imidlertid ikke, med sin tre ganger høyere vekt og app-utvalg som fortsatt ikke helt kan måle seg, men i hybrid-klassen er dette helt klart av de bedre løsningene vi har sett. 

Yoga 2 Pro kan også brukes i et par andre modi, for du behøver jo strengt tatt ikke å snu skjermen helt rundt. 
Du kan for eksempel stoppe rundt 270 grader og bruke den i stativmodus, med bunnplaten vendt bort som her: 

Eller snu den på hodet som her, nyttig hvis du setter den på et underlag du vil at maskinen skal være minst mulig i kontakt med: 

Smart, ikke sant? 

Dermed har du forklaringen på vår påstand om at dette er en 100% PC som kan brukes til flere ting, men noen optimal erstatter for et dedikert nettbrett vil vi ikke si den er. 
Til det er den for tung og tykk, og app-utvalg i Windows Store er fortsatt en begrensende faktor for mange nettbrettentusiaster. 

Dette kan du forvente av ytelsen 

Yoga 2 Pro kommer i flere konfigurasjoner. 
Inngangsmodellen kommer med Intel Core i3-prosessor og koster fra rundt 9000 kroner. 

Vårt testeksemplar er mellomkonfigurasjonen, men du får den også med Core i7-prosessor hvis du vil betale en tusenlapp ekstra, mer hvis du trenger større SSD. 
Vår konfigurasjon bør være mer enn tilstrekkelig for de fleste behov, mener vi. 

Prosessoren, relativt godt med minne og SSD under panseret gjør at alle normale PC-oppgaver blir raskt ekspedert. 
Vi målte SSD-en til å lese inntil 361 MB pr sekund, mens skrivehastigheten er mer moderate 127 MB pr sekund. 
Det er med andre ord langt fra den raskeste lagringsløsningen vi har testet, men akseptabelt - og uansett langt raskere enn om det hadde sittet en harddisk her. 

På tide å skrote McAfee? 

Og selv om det meste går raskt og smertefritt, lar vi oss fortsatt irritere over de mange sikkerhetsvarslene fra prøveversjonen av McAfee. 
Sikkerhetsprogrammer som skriker etter oppmerksomhet er etter vår mening failure by design. 
Og i dette tilfellet dreier varslene først og fremst om å skremme deg til å betale for beskyttelse etter prøveperioden. 

Et premium-produkt som Yoga 2 Pro bør ikke inneholde denslags skremselvare, mener vi. 

Her ser du noen skjermbilder som møtte oss noen minutter etter å ha skrudd på PC-en, samt et bevis på hvor høy ressursbruken til McAfee kan være: 

Topp til video 

Over til noe langt hyggeligere: 
Grafikkytelsen er god nok til å takle "alt" av video, inkludert våre krevende 4K-klipp (fire ganger full HD). 
Og vi lover deg at hakeslepp-faktoren var stor i redaksjonen under avspilling. 
Detaljrikdommen kan ikke beskrives, den må oppleves! 

OPPDATERT: 
Skjermen har imidlertid problemer med at en del gultoner kan få et grønnstikk - en kjent feil som Lenovo tidligere har uttalt skal være fikset. 
Problemet er imidlertid fortsatt til stede på vårt testeksemplar. 
Vi har bedt om en tilbakemelding fra Lenovo på dette. 

Det er imidlertid greit å gjøre oppmerksom på at dette ikke er en PC du velger dersom du har lyst å spille de siste 3D-spillene på markedet. 
Der henger rett og slett ikke den integrerte grafikken med i svingene, bokstavelig talt, med hakking og framedrops som resultat. 

Støy er ikke noe problem, spesielt ikke etter å ha avinstallert McAfee og lagt ansvaret til allerede innebygde Microsoft Defender, som etter vår erfaring krever langt mindre prosessorkraft - i tillegg til å ha en langt hyggeligere og mindre prangende framtoning. 

Bra batteritid 

Hva så med batteritiden? 
Lenovo sier 9 timer ved variert bruk. 
Det er et relativt høyt tall. 
Ifølge våre egne målinger rekker batteriet i nøyaktig 9 timer, men da med minimal belastning. 
Under videoavspilling var det stopp etter 5 timer og 40 minutter. 

Dermed vil en batteritid på 7-8 timer blandet bruk være mer korrekt, fortsatt absolutt akseptabelt. 

Konklusjon 

Selv uten de utvidede mulighetene er Yoga 2 en meget god PC. 
Som hybrid er den også blant de aller mest fleksible vi har sett, og totalt sett snuser den på en sekser på terningen. 

At vi likevel lander på en (svært solid) femmer skyldes noen små ankepunkter her og der, detaljene finner du i oppsummeringsboksen under. 

Sjekk også det oppdaterte avsnittet vedrørende skjermens evne til å gjengi ren gulfarge. 
Vi vil oppdatere testen etter at vi har fått en kommentar fra Lenovo. 

Lenovo IdeaPad Yoga 2 Pro 13 (59386605) 
