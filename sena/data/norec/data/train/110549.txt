Timbuktu «En High 5 & 1 Falafel»
HIPHOP (Juju/Playground) 

Høstens største pirat danser desperat videre. 

Timbuktu fikk mye oppmerksomhet for sitt stønt på Pirate Bay for noen uker siden, der han la ut samarbeidet med Dregen fra Backyard Babies, singlen «Tack för kaffet», for gratis nedlastning. 

Vår gode svenske venn kan synes å trenge et slikt originalt påfunn nå, for det råder en idéfattigdom på resten av platen som vi ikke er vant til fra den kanten. 
Riktignok tråkker Timbuktu opp om mulig enda bredere stier enn før - fra reggae og afrikanske røtter til nittitallets dunkleste houseklubber - men dette er likevel stier han har tråkket med stødigere føtter tidligere. 

Låtene sitter rett og slett ikke like godt lenger, og da blir Timbuktus formidable rytme- og sjangervariasjon en hemsko for helheten - albumet kommer aldri helt i gang på grunn av låter som altfor sjelden hever seg over gjennomsnittet. 

Heldigvis har Timbuktu beholdt både det gode humøret og den like vennlige danseappellen, men det er også alt denne gangen. 

ANBEFALTE KJØP: 
«Tänk om», «Jag vill bara», «Olympiska spelen 2012» og «Tack för kaffet». 
