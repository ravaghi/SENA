Oppskrytt Serena-Maneesh
Et av trekkplastrene på årets Bylarm må Serena-Maneesh sies å være, og ikke uventet trakk de godt med folk til storsalen i Tromsø kulturhus i går kveld. 

Bandet frontes av Emil og Hilma Nikolaisen, søsken av ikke mindre kjente Elvira og ikke minst Ivar i Silver. 
Søskenflokken har en tendens til å besøke hverandres band, selv om de musikalsk ikke ligner hverandre særlig. 
Serena-Maneesh er uten tvil det Nikolaisen-bandet som låter minst kommersielt. 
Men det medfører ikke automatisk at musikken er veldig bra. 

Det var generelt litt vanskelig å få tak i hva Serena-Maneesh egentlig holdt på med i går. 
Delvis på grunn av lyden, som var langt fra optimal, men en annen ting som trekker ned, er at bandet ikke er særlig sterkt vokalmessig. 
Det låter i grunnen litt uferdig. 
Gitarriffene er lange og nesten messende, og noen ganger treffer Emil blink med vokallinjer som matcher svært bra. 
Men ofte lykkes han ikke. 

Når det er sagt, så er Serena-Maneesh et visuelt stilig band. 
Det er mye liv på scenen, og på uforståelig vis klarer de sju, noen ganger åtte, musikerne å ikke kollidere med hverandre, til tross for at de er i stadig bevegelse. 
Et fremragende lysshow gir også energi til scenebildet. 

Likevel, gjengen fra Moi klarer ikke å overbevise helt. 
