Ikke en eneste overflødig låt
Brødrene Good svikter aldri. 

|||ALBUM: 
Toronto-bandet The Sadies, med gitar- og vokalbrødrene Travis og Dallas Good i spissen, fortsetter på mange måter der de slapp på «New Seasons» i 2007 — også fordi bandet også denne gang har plassert Jayhawks-sjefen Gary Louris i produsentstolen. 

Intenst«Darker Circles» varer bare i fattige 36 minutter, som en god, gamme vinylplate — og ett minutt lenger enn forgjengeren. 

Til gjengjeld er det — igjen — så tettpakket og intenst at det føles som om det er enda kortere, som en god film på tre timer som føles som om den varer i to. 

Vi snakker om 11 nye, musikalske lykkepiller. 
Og ikke ett eneste spor er overflødig. 

I likhet med den LP-tilpassede spillelengden, føles Sadies også musikalsk veldig retrofiksert, for eksempel er nydelige «Postcards» og «Violet And Jeffrey Lee» veldig The Byrds anno storhetstida på slutten av 60-tallet. 
Og i takt med tidsånden, tar man seg i å tenke at dette kanskje bare burde vært gitt ut på vinyl... 

Ti til! 
Sadies' formel er en miks av country, countryrock, psykedelia, garasje- og surfrock som innbefatter uvanlig mye fint gitararbeid og flotte harmonier (bare hør på «Another Day Again», der telecasterne bryter akkorden). 

På «Idle Tomorrows» leier for øvrig også produsent Louris bort stemmen sin, uten at det på noen måte skjemmer sluttproduktet. 

Når kanadierne så avslutter med den instrumentale surfperlen «Ten More Songs», er det nettopp det du ønsker å høre. 

Ti til, altså. 
