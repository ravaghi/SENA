El Cuero:«A Glimmer Of Hope» 

Rock (Gravel Road Music/Indie) 

Tar skrittet opp i norsk rocks førstedivisjon. 

Nok en gang viser Brynjar Takle Ohr og hans El Cuero at de er en gjeng førsteklasses musikere med dyp kjærlighet til amerikansk rockhistorie. 
Ikke minst er Neil Young og hans Crazy Horse en uunngåelig referanse - akkurat som på fjorårets debutskive - når de verste (les: flotteste) vreng-gitarkaskadene vrir seg ut av høyttalerne med fuzzfylt og ektefølt desperasjon. 
Heldigvis er Takle Ohrs genreperfekte stemme langt unna Young, noe som øker nordmennenes egenart, samtidig som El Cuero drar tilsvarende veksler på tradisjonell americana, effektfulle vestkystharmonier og mørke Madrugada-stemninger. 
Og de viser en deilig kompromissløshet ved å klokke inn avslutningssporet på over ti minutter, mens de på en annen side kan lage tidløst lavmælte perler som «To Build A Home» (med Ingrid Olava). 
Din personlige årbok for rockåret 2008 er ikke komplett før du har hørt denne! 

ANBEFALTE KJØP: 
«The Road Goes On», «A Glimmer Of Hope», «When The Lights Go Out», «To Build A Home» og «Lights Up The River». 
