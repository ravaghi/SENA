Et drypp av sommer
Dråpe er muligens ikke så veldig originale, men de er definitivt inne på noe. 

Å kalle det Dråpe driver med for referanserock, er kanskje å redusere dem. 
Men det er vanskelig å la være. 

Det er ganske enkelt for fristende å beskrive dem som et My Bloody Valentine parret med The Beatles anno «Tomorrow Never Knows». 
Og det er for nærliggende å kalle dem et Tame Impala eller et Beach House tilsatt litegrann Sigur Rós. 
Skulle man bruke bare ett ord, måtte det bli «drømmepop». 
Men den betegnelsen er jo for lengst utbrukt. 

Det Oslo-baserte bandet — som teller kortfilmskaperen Even Hafnor fra Kristiansand på gitar - ser uansett mer ut som 90-tallsslackere enn Løkka-hipstere. 
Å kalle dem for utadvendte, ville være å ta hardt i. 
Men de rocker i hvert fall løs på sjarmerende lealaust vis når det passer seg slik. 
At Dråpe også bruker mye tid på å fikle med gitarpedalene sine, kan med litt godvilje sies å bare være kledelig for en såpass shoegaze-inspirert gjeng. 
Dessuten har de fryktelig mange gitarpedaler. 

...musikken deres er som blottet for aggresjon 

Kveldens setliste er basert på det fine andrealbumet «Relax/Relapse», utgitt for bare en måneds tid siden, ispedd et par høydepunkter fra debuten og en cover av Peter Bjorn and Johns eviggrønne «Young Folks». 
Låtene til Dråpe er kanskje ikke så veldig originale, men de er rike på catchy melodiske hooks. 
Båret frem av Ketil Myhres lyse, nesten barnlige stemme, får de dessuten en tiltalende bittersøt kvalitet. 

Dråpe lager mye lyd - høy, klar og klangfull sådan - men musikken deres er som blottet for aggresjon. 
Mest besnærende blir opplevelsen av den når bandet bygger videre på studioinnspillingene snarere enn å planke dem. 
Under det forlengede «freak out»-partiet i avslutningslåten «Pie in the Sky», for eksempel, er det bare å lukke øynene, gi seg hen og kjenne kroppen bli fyllt opp av sommer, av frihet, av indre jubel. 

Akkurat da føles det som om Dråpe bare er litegrann særpreg og den ene lykkepillen av en låt unna virkelig storhet. 
