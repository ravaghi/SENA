Mannen som vil sprenge EU
SAKPROSA: 
Vi trenger en god bok om Ungarns betydning for Europas framtid. 
Dessverre er det ikke denne. 

Øyvind Strømmen: 
Ungarn. 
En fortelling om Europa. 
176 sider. 
Humanist forlag. 

EU har ikke vært forberedt på at flere land samtidig skulle vende seg bort fra det som måtte finnes av rettsstatsgarantier, demokratiske idealer og liberale grunnsetninger, og bli en femtekolonne innenfor unionen. 

Viktor Orbán har sagt at han vil gjøre Ungarn til et illiberalt demokrati, som jo ikke er noe annet enn et autoritært skinndemokrati, og er kommet langt på vei. 
Ungarn er blitt en kile inn i det store europeiske prosjektet, og Polen gjør sprekken større. 
De to landene blokkerer gjensidig ulike straffetiltak som flertallet kunne tenke seg å innføre. 
Nå forsøker andre medlemsland å bruke budsjettet som straffemiddel – med fare for at Orbán får nok et tilskudd til propagandafortellingen om Brussel som det nye Kreml. 

Store mangler 

At Øyvind Strømmen ikke diskuterer konsekvensene for resten av Europa av Ungarns utvikling mot en autoritær kristennasjonalistisk stat, er en vesentlig innvending mot en nødvendig bok om Ungarns korte og lange historie. 
Spesielt når bokens undertittel er: 
«En fortelling om Europa». 

Ungarn har selvsagt spilt en sentral rolle i kontinentets historie, fra hunerkongen Attila til jernteppets fall i 1989. 
Strømmen gir en kortfattet og grei innføring i viktige element i denne historien. 
Men bildet han tegner av dagens Ungarn, blir for fragmentarisk og mangelfullt. 
En grundigere analyse av Orbáns systematiske overtakelse og nedbygging av de demokratiske kontrollmekanismene, ville gjort det lettere å se hvilken trussel landet er for stabiliteten i resten av EU. 

Flere mangler 

Strømmen skriver lite om Orbáns dreining mot Russland og ingenting om hvordan Kina forsøker å bruke landet som en bakdør inn til det europeiske markedet. 
En grundigere forklaring på hvordan Fidesz og Jobbik i 2010 kunne få tilsammen 70 prosent av stemmene, noe som ga Fidesz et mektig grunnlovsflertall, ville også vært nyttig. 
Korrupsjonen i sosialistpartiet var åpenbart en faktor, men den effektive devalueringen av den ungarske valutaen og konsekvensene det fikk for folks huslån, var sannsynligvis langt viktigere. 

Strømmen er best når han skriver om det feltet han tidligere har vist at han behersker godt: 
Fremmedfrykt, anti-semittisme, høyreekstremisme og forholdet til den store rom-befolkningen. 
Dessverre er Ungarn en trussel mot de såkalte europeiske verdier også her. 
