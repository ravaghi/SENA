Etter fangenskapet
Israelske «Hjemkomsten» er mer av et meditativt drama enn sin amerikanske søsterserie «Homeland». 

TV: 
Det er kanskje ikke så rart at tv-serien «Homeland» er løst basert på, «Hjemkomsten», er israelsk. 
Fra et folk der forhandlinger om fangeutvekslinger er nærmest noe dagligdags, der det bor om lag femten hundre tidligere krigsfanger som har måttet jobbe med å reintegrere seg i befolkningen, var det nesten nødt til å komme en tv-serie om disse krevende prosessene. 

Fortrolig og fremmed 

«Hjemkomsten» er også mer av en dramaserie enn «Homeland». 
Det er ikke snakk om én hjemvendt soldat, men to: Nimrod (Yoram Toledano) og Uri (Ishai Golan), de forhandles fri etter sytten år i fangenskap hos muslimske terrorister, og i de første episodene er oppmerksomheten rettet mot dem og hjemmene de på ny skal finne seg til rette i. 
Dette gjøres med instinktiv forståelse for rådvillheten og spenningene som kan oppstå i en situasjon mellom mennesker som både er fortrolige og fremmede. 

Nimrods kone Talia (Yael Abecassis) merker hun begynner å oppføre seg som en mor for sin egen mann, mens Uris kjæreste Nurit (Mili Avital) leter etter rett tidspunkt for å fortelle ham at hun har giftet seg og fått barn med broren hans. 
I bakgrunnen begynner en etterretningspsykiater (Gal Zaid) å ane uråd, og går inn for å spore opp hull i soldatenes forklaringer. 

Savn etter Carrie 

Det faste blikket og den uutgrunnelige tausheten til Zaid skaper med små grep inntrykket av en sterk kraft. 
I et jevnt over sterkt ensemble skiller Toledano seg ut med sin sammensatte skildring av skadet autoritet. 
Om man skal sammenligne med den amerikanske ætlingen, som er naturlig, er det likevel noe å savne. 

«Hjemkomsten» har ingen skikkelse som «Homelands» sammensatte heltinne, den bipolare Carrie Mathison (Claire Danes), og har ingenting som helt kan matche hennes maniske karisma, eller den hektiske, nervøse energien i CIA-seksjonen av plottet som gjorde det så uimotståelig å klikke nok en gang på neste episode, mens timene ble små og mørkeblå. 

Elegant 

Til gjengjeld byr «Hjemkomsten» på et stort og komplekst persongalleri med mange og fine tråder mellom de forskjellige aktørene, skildret i elegante, kjølige blå- og gråtoner. 
Den jevnt over usentimentale tonen gjør effekten sterkere når følelsene tar overhånd. 
Men nysgjerrigheten på hvordan det hele vil gå, blir aldri så sterk som den burde. 
