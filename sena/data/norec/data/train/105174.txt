Plateanmeldelse:Selena Gomez – «Revival» 

Selena Gomez inviterer til fullstendig apati på sitt andre soloalbum. 

Selena Gomez er en av de tidligere Disney-barnestjernene som iherdig distanserer seg fra det barnslige imaget som musiker. 
Det begynner å bli en forslitt øvelse. 

Likevel synes det fortsatt at verden lar seg blende gang på gang når popmaskineriet stiller ut barnestjernenes kalkulerte metamorfose. 

De en gang uskyldige barnestjernene spiller ikke lenger på slurva, men på sex. 
«Hvor ble det av barnet?», jamrer overformynderiet, som glemmer både at folk eldes og at sex selger. 

Men det verste er at artistene selv tror at deres overgangsrituale fra barn til babe tilfører musikken en ekstra dimensjon. 

På «Revival» har Selena Gomez’ biologiske klokke blitt skrudd frem til «voksen for alderen». 
For albumet, hvis låter i stor grad er co-skrevet av Gomez, høres ut som noe signert et levd liv – ikke en uerfaren 23-åring. 
Bare det at hun føler at «revival» er passende begrepsbruk for hennes andre soloalbum sier sitt. 

Du har hørt det før: en formularisk suppe av R&B, EDM og pop. 
Variasjoner over konflikten «jeg er skikkelig lei av teite kjærester, ass. 
Men kan jeg egentlig fungere uten dem?». 

Dette er visstnok allmenngyldig, dessverre, og i så måte resonnerer vel låtene hos folk som forankrer sin identitet i å tilhøre noen. 

Noe Gomez tilsynelatende er opptatt av. 
På A$AP Rocky-samarbeidet «Good For You», synger hun «I just wanna look good for you, good for you, uh-huh/Let me show you how proud 
I am to be yours». 
Ingenting er mer usexy enn å gjøre seg selv til en servil gjenstand. 

På den piano- og strykerbefengte balladen «Camouflage» rulles det opp hvordan Gomez tilsynelatende ikke kan leve uten kjæresten hun selv slo opp med. 

Den Kygo-inspirerte «Survivors» er en ode til en kjæresten som lappet henne sammen. 
Gjesp. 

Bare «Me & My Girls» gjør et forsøk på å kanalisere selvstendighet. 

Det finnes et bilde av Selena Gomez som triller på en stor søppelkasse, og over det har en artigper skrevet «Gomez går tur med musikken sin». 
Slemt, ja. 
Men presist. 

BESTE LÅT: 
«Me & My Girls» 
