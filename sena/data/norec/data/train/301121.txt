«Programmet er masete og uoversiktlig»
«The Hit» overbeviser ikke. 

ANMELDELSE: 
Med «Gullrekka» er det ingen tvil om at NRK eier fredagskvelden. 
Nå er klassikeren «Beat for beat» byttet ut med det irske konseptet «The Hit», en slags «Idol» for låtskrivere. 

Litt mindre karaoke, litt mer musikkhåndverk enn TV 2-konkurrenten. 

To artister lytter seg gjennom seks sanger fra ukjente låtskrivere, og velger hvilken låt de selv ønsker å gi ut som singel og framføre direkte på tv. 
I løpet av noen hektiske minutter avgjør seerne hvem av artistene som går videre til en finale seinere i høst. 

Avbrytelser Låtskriverne er i fokus, og må prestere for artistene. 
Det anes en spenning etter framføring og før valgene skal tas. 
Men det går for kjapt til at de virkelig sterke følelsene hos de håpefulle kommer gjennom tv-ruta. 
«Fort og gæli» er i det tatt hele gjennomgangstonen i programmet. 

Avbrytelser av låtene med unødvendig småprat ødelegger for mulighetene til å bli kjent med musikken. 
Det samme med kommentarer fra venner og familie. 
De betyr nok mer for aktørene enn for seerne. 
Programmet er masete og uoversiktlig nok fra før. 

Programleder Marte Stokstad redder inn noe av inntrykket. 
Hun blir som et rolig samlingspunkt i alt styret; dyktig og troverdig engasjert uten noen gang å tippe over. 

Lite på norsk 
Av sesongens seks første potensielle hiter, er ingen på norsk. 
Det er et merkelig valg av NRK, og åpner for færre overraskelser. 
En kjapp titt på låtene i de kommende episodene vitner om en laber norskandel videre. 
Hvorfor? 

I tillegg er det musikalske spennet lite i sangene fra første program. 
Med mer enn 3000 innsendte bidrag burde større variasjon vært mulig. 
Nå spiller det nesten ingen rolle hvilken låt artistene velger. 

«The Hit» har så langt ikke vært noen braksuksess i landene det er blitt sendt i. 
Til det er nok konseptet for rotete og vanskelig å få tak på. 
Men NRK leverer en fresh produksjon. 
Og det var sannelig på tide med en talentkonkurranse som skiller seg fra konkurrentene, selv om programmet må bevise bedre for å fortjene plassen i «Gullrekka». 

Hva synes du om «The Hit»? 
Diskuter i kommentarfeltet under. 
