Stjerneskuddet lyser fortsatt
London-kvartetten The Vaccines var en av fjorårets fineste debutanter. 
Det er aldri lett å følge opp noe sånn, og mange klarer det aldri. 
Hva gjør bandet som ble sammenlignet med Ramones, Jesus & Mary Chain og Strokes? 
Delvis kjører de videre i samme gate, delvis søker de tilflukt i 60-tallet. 
Det siste er et trygt kort å spille, og med sanger som "Always knew" og "All in vain" kan det egentlig ikke gå galt. 
Samtidig er disse heller ikke så altfor spennende, og alt i alt gjør det seg bedre med gitarskurringen i "Aftershave ocean" og vokalsnerringen i "No hope". 
Vaccines er et tøft band med myke sider, og platen gir håp om et langt liv. 
Selv om debuten var bedre, har de tatt poppønken sin et nødvendig skritt videre. 

Beste spor: 
"No hope", "Teenage icon", "Change of heart pt.2". 
