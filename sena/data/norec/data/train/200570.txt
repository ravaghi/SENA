EZ View+
Nå kan du koble hvilken som helst PC til TV - uten bruk av kabel. 
Vi har testet. 

Mange av oss har et behov for å koble PC-en til TV, enten for å vise bilder, spille video, musikk, eller surfe på nettet sammen med familien. 
Med HDMI ble det for første gang enkelt, siden både lyd og bilde overføres gjennom samme kabel, og takket være den digitale standarden er det som regel enkel plug & play. 

Men ikke alle PC-er har HDMI-utgang, og det er ikke alltid at det er ønskelig - eller mulig å bruke kabel. 
Heldigvis finnes det flere løsninger på dette, den mest kjente er kanskje WiDi - Wireless Display, som er en standard og varemerke fra Intel. 

Skal du koble PC-en til TV via WiDi, kreves imidlertid at grafikkortet har støtte for standarden, noe de færreste PC-ene i dag har. 
Vi var heller ikke veldig imponert i vår test av 1. generasjons WiDi - blant annet opplevde vi både forsinkelse og manglende støtte for høye oppløsninger. 
Siden den gang har WiDi kommet i 2. generasjon, og vi håper å få gjort en ny test av denne på nyåret. 

Passer nesten alle PC-er med XP, Vista og Windows 7 

Så hva gjør du dersom du ønsker å koble en PC uten WiDi-støtte til TV-en? 
Det er her EZ View+ kommer inn i bildet. 
Dette er et sett bestående av en USB 2.0-plugg som kobles i PC-en, samt en mottaker som kobles i TV-en via USB-kabel. 
Mottakeren har også både digital (optisk SPDIF) + analog minijack lydutganger, for tilkobling til hjemmekinoanlegg. 
Både HDMI og SPDIF-utgangen støtter full surround (5.1). 

EZ View+ benytter Wireless USB-standarden. 
All kommunikasjon mellom enhetene foregår i 5 GHz-båndet. 
Ifølge produsenten skal det sikre høy båndbredde, god dataflyt og minimalt av ytre forstyrrelser. 

Rekkevidden er oppgitt til 10 meter, og sender og mottaker må befinne seg samme rom. 
Vår test avslørte imidlertid at det ikke er mye som skal komme i veien mellom sender og mottaker før signalet forstyrres, selv ved tre-fire meters avstand opplevde vi at bildet og lyden hakket og ble forvrengt. 

Produktet fungerer i Windows XP og nyere. 
Produsenten oppgir at selv en veldig enkel PC med Celeron eller Atom-prosessor kan brukes til "office-oppgaver" og andre, mindre grafisk krevende ting, men anbefaler en PC med 1.8 GHz Intel Core2 Duo prosessor og minst 1 GB RAM for multimedia. 
Vi benyttet en PC med en nyere Intel Core i5-prosessor og 4 GB RAM. 

Avspilling av Blu-ray via denne løsningen er ikke støttet, på grunn av manglende støtte for dekoding av HDCP-krypteringen. 

Veldig enkelt oppsett 

Installasjonen er temmelig rett fram. 
Drivere følger med på CD, og når disse er installert, vil programvaren automatisk oppdage dersom det er en mottaker innen rekkevidde. 
Vi valgte riktig HDMI-inngang på TV-en, og vips - så var skjermen på den bærbare PC-en klonet. 
Ved å velge separat bilde på de to skjermene i Windows, ble oppløsningen på vår TV automatisk valgt til 1920 x 1080 piksler, altså full HD. 

I motsetning til WiDi-løsningen vi testet tidligere, er det så og si ingen forsinkelse i signalet her. 
Det betyr at du kan fint bruke mus, starte programmer, spole i musikk og videoer, og systemet reagerer som om du jobbet på en lokal, tilkoblet skjerm. 
Det gjør at løsningen er langt bedre egnet til disse oppgavene enn WiDi (versjon 1.0). 

Å se lavoppløst video går som regel helt fint, men selv om systemet i teorien skal klare å overføre inntil 200 Mbps, er vi ikke helt overbeviste. 
I flere av våre HD-videoer fløt ikke bildet uten en viss hakking ved panorering, noe som gir en litt degradert følelse i spillefilmer og lignende. 
Det var imidlertid aldri noe problem med å holde lyd og bilde i synk. 

Nå legger vi til at vi aldri opplevde full signalstyrke, selv når vi befant oss svært tett på mottakeren. 

Det er dessuten helt på det rene at teknologien krever en del strøm fra PC-en for å fungere. 
Strømindikatoren sank merkbart raskere på vår normalt seiglivede PC, og USB-pluggen ble også temmelig varm etter en tids bruk. 

Konklusjon 

Noen 100% erstatning for kabelen er dette med andre ord ikke, men det er sannsynligvis det nærmeste du kommer foreløpig. 
Se plussene og minusene i oppsummeringsboksen under for å se om EZ View+ dekker dine behov. 

Og prisen bør heller ikke skremme noen, settet koster under 1000-lappen flere steder. 
Dagsaktuelle priser og utsalgssteder finner du her. 
