Kjærlighet på slakteriet
Vinneren av den prestisjetunge Gullbjørnen under årets filmfestival i Berlin er noe så sjeldent som en romantisk film helt fri for romantiske klisjeer. 

DRAMA 

"Om kropp og sjel" 

Ungarn 2017 

Originaltittel: 
Teströl és lélekröl 

Regi og manus: 
Ildikó Enyedi 

Skuespillere: 
Géza Morcsányi, Alexandra Borbély, Zoltán Schneider, Ervin Nagy, Tamás Jordán, Zsuzsa Járó 

Musikk: 
Adam Balazs 

Aldersgrense: 
15 år 

Maria (Alexandra Borbély) er en ung dame som virker helt fremmed for vanlige, menneskelige følelser. 
Endre (Géza Morcsányi) er en godt voksen mann som har gjort seg sine erfaringer og nå lever et tilbaketrukket liv. 
Ved en tilfeldighet oppdager de to, som jobber ved samme slakteri, noe veldig rart: 
De drømmer akkurat det samme. 

Drømmen handler om et hjortepar – aldeles nydelig filmet i naken vinterskog – som trekkes mot hverandre, støter hverandre bort og finner hverandre igjen. 
Slik skal forholdet mellom Maria og Endre også bli. 
Og alt det skjøre og fine får sin kontrast i det smålige miljøet og den bokstavelig talt blodige hverdagen ved deres felles arbeidsplass. 

Ungarske "Om kropp og sjel" er ikke en film som skaper de helt store sinnsbevegelsene – i hvert fall ikke inntil en smertefull scene helt mot slutten – men den er så finstemt spilt og har funnet en så original innfallsvinkel til den gode, gamle, forslitte historien om kjærlighet mellom outsidere, at man blir fylt opp av varme følelser nesten uten å legge merke til det. 
