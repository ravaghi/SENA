Teateranmeldelse:Kjærlighetens siste fest 

Grusomhetens teater fyller det ekteskapelige nachspielet «Hvem er redd for Virginia Woolf» med dyp kjærlighet og nye teatrale lag. 
Det er godt gjort. 

Det er ikke lenger så lett å finne Grusomhetens teater der det ligger i skyggen av glemte, okkuperte atelierer og det nye og prangende kulturhuset Vega. 
Men Lars Øynos teatergruppe ser ut til å overleve kulturpolitikkens gentrifisering. 
I snart 30 år har de laget teater etter den franske kunstneren Antonin Artauds prinsipper. 
Det vil si en fysisk teaterform med inspirasjon fra østlige riter. 

Denne høsten går de en ny vei med en tilsynelatende tradisjonell oppsetning av Edward Albees Hvem er redd for Virginia Woolf. 
Scenografien er signert ringreven John-Kristian Alsaker. 
Skuespillerne følger manus til hvert eneste komma og er særdeles tro mot stykkets iboende rytme. 

Likevel er det noe oppsiktsvekkende fint med Lars Øynos iscenesettelse, noe som jeg ikke har sett i tidligere versjoner. 

Et gjentagende nachspiel 

Når publikum kommer inn i Alsakers noe slitte akademikerstue, ser vi rester fra et tidligere nachspiel. 
En tom konjakkflaske ligger i toseteren. 
Askebegrene er fylt opp til randen, og sneiper ligger strødd over stuebordet. 

Så stuper Martha (Hanne Dieserud) bokstavelig talt inn i entreen, og George (Miguel E.D. Steinsland) kommer hakket mer stødig etter. 
Snart er det duket for nok et nachspiel, ettersom Martha har invitert den fremadstormende biologen Nick (Carl Filip Amundsen Stav) og hans vedheng av en kone, Honey (Kirsten Sørlie Hansen). 

George begynner straks å rydde. 
Men er dette rester etter generalprøven, eller er nachspielet hjemme hos akademikerparet George og Martha en gjentagende affære? 
Det er nettopp denne dobbeltheten jeg elsker med oppsetningen. 
Martha og George spiller ikke bare ut sitt makabre ekteskapelige drama for Honey og Nick. 
De gjør det også for oss. 

Fylla møter tekstteateret 

Som regel blir dette stykket satt opp på de store teatrenes hovedscener, med landets største skuespillere i hovedrollene. 
Her er skuespillerne ukjente, og de er heller ikke vant til å spille tekstteater som dette. 
Det merkes litt. 

Miguel Steinsland er evig sarkastisk, men snakker i samme toneleie gjennom hele stykket. 
I starten blir han derfor noe flat. 
Kirsten Sørlie Hansen får liten plass som Honey, og Carl Filip Amundsen Stav er ikke en maktmann i forskjellige stadier av rus, slik Nick ofte blir spilt. 

Hvem er redd for Virginia Woolf er altså ingen parade av skuespillerprestasjoner. 
Og vet du hva? 
Det er litt deilig, for noe annet vokser frem isteden. 
Nick er i første halvdel av stykket en slags representant for publikum. 

Dermed blir det desto sterkere å se Nick avkledd som en vi ikke vil være. 
Hanne Dieserud som Martha er naturalistisk full, men har stålkontroll på bevegelsene sine. 
Det er en fysisk skuespiller møter tekstteateret, og det er veldig fint å se på. 
Jeg skulle ønske at Grusomhetens teater kunne utforsket denne spennende teatraliteten enda litt mer. 

Mennesket er middelmådig 

Hvem er redd for Virginia Woolf er jo ikke bare et ekteskapsdrama, det kan også sees som et nachspiel over dagens politiske orden. 
Fremtiden banker på døren, og forskerne kan snart skape nye supermennesker. 
I mellomtiden forsøker vi å bli den beste utgaven av oss selv. 
En umulig oppgave, argumenterer stykket, ettersom vi alle i bunn og grunn er middelmådige. 

Samtidig er Hvem er redd for Virginia Woolf en kjærlighetshistorie. 
Jeg tenker alltid på Eugene O’Neills Lang dags ferd mot natt og August Strindbergs Dødsdansen, når jeg ser dette stykket. 

I alle disse tre klassikerne overlever kjærligheten et vondt og fuktig nachspiel. 
Ikke den lette, ungdommelige Hollywood-forelskelsen, men snarere skjebnefellesskapet til to mennesker som erkjenner at de skal – og vil – forbli sammen. 

Slik sett er ikke Hvem er redd for Virginia Woolf et nachspiel fra helvete. 
George og Martha viser oss hvordan vi er når vi virkelig elsker. 

Spilles på Hausmania til og med 10. november. 
