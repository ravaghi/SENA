TEST:Det smarteste iPhone-kjøpet i år 

Men i denne prisklassen er det fortsatt et hav av gode konkurrenter. 

I år, som i fjor, lanserte Apple tre nye iPhone-modeller. 
Men der fjorårets «annerledesmobil» var den dyreste (iPhone X), er årets annerledesmobil den rimeligste. 

For det er ikke en ubetydelig prisforskjell på iPhone Xr og de to Xs-modellene. 
Med 64 GB lagringsplass får du den til 8.690 kroner, som er 2.600 kroner rimeligere enn iPhone Xs og hele 3.800 kroner rimeligere enn Xs Max med samme mengde lagringsplass. 
Sistnevnte er altså over 40 prosent dyrere. 

Skjønt er prisen fortsatt på høyde med de fleste av toppmodellene fra de øvrige mobilprodusentene, og således er iPhone Xr på ingen måte en billigtelefon. 

Men det slår oss når vi bruker den at den så å si er like god som de langt dyrere Xs-modellene. 

Bare ett kamera 

Den viktigste forskjellen i våre øyne er fraværet av kamera nummer to på baksiden. 
Dette har fulgt Plus-modellene et par år allerede og er også på plass på begge Xs-modellene. 

Dermed mister du for det første muligheten for optisk zoom – under ser du et eksempel der vi har brukt 2x optisk zoom på iPhone Xs, sammenlignet med å zoome digitalt med iPhone Xr: 

Du får også en litt annerledes portrettmodus, som er mindre avansert, men mer brukbar når det er lite lys tilgjengelig. 
Med portrettmodus mener vi altså bilder der bakgrunnen gjøres kunstig uskarp slik at bildet fremstår som om det er tatt med et fysisk større kamera. 

Apple har nemlig gjort det mulig å knipse slike portrettbilder med iPhone Xr, som er første gang for en Apple-telefon med ett kamera. 
Siden telefonen mangler et ekstra objektiv, blir det dog vanskelig å kalkulere dybden i bildet, så her er teknikken kun basert på maskinlæring og smarte algoritmer som tolker bildet og skiller personen fra bakgrunnen. 

På iPhone 
Xr får du kun brukt portrettmodus når det er et ansikt i bildet, og ikke av kjæledyr eller andre objekter. 
Der er Apple tilsynelatende ikke så frempå som Google er med sine Pixel-telefoner, som med ett kamera på baksiden allikevel kan ta bilder med forfalsket uskarp bakgrunn uten at det trenger å være av en person. 

Det ekstra kameraet i Xs-modellene har en brennvidde tilsvarende 51 mm. 
Dette er en brennvidde som er høyst egnet til portrettbilder, med et flatterende perspektiv og naturlig gjengivelse av hodet. 

Det samme kan vi ikke si om hovedkameraet, med brennvidde tilsvarende 26 mm (28 mm på iPhone X, for øvrig). 
Du må ta bildet på ganske nært hold om personen skal fylle mesteparten av bildet, og det gjør at man får en viss forvrengning. 

Under ser du to bilder som illustrerer forskjellen, der vi altså har forflyttet oss for å få Martin noenlunde like stor: 

En fordel med portrettløsningen hos Xr er imidlertid at du kan få bedre resultater når det ikke er lyst. 
Hovedkameraet har en blenderåpning på f/1,8 (lavere tall er bedre) og en bildebrikke som er omtrent 1/2,55 tommer. 
Brennvidden tilsvarer altså 26 mm om vi regner om til 35 mm-format. 
Med 12 megapikslers oppløsning betyr det at hvert piksel på sensoren måler 1,4 µm (mikrometer). 

Det ekstra kameraet i Xs-modellene har blenderåpning på f/2,4 og en bildebrikke som er langt mindre – bare 1/3,4 tommer, som gir en pikselstørrelse på 1,0µm. 
Om vi ser på blenderåpningen isolert sett, betyr det at hovedkameraet fanger opp 78 prosent mer lys enn tele-objektivet, og i tillegg er altså bildebrikken større. 
Under ser du en side-om-side-sammenligning i svakt lys, der det i praksis kun er Xr-bildet som kan brukes: 

Ellers presterer iPhone Xr godt på kamerafronten. 
Som vi presiserte i iPhone Xs Max-testen synes vi disse kameraene gir svært konsistent gode bilder, der man får gode resultater i de aller fleste situasjoner. 
I dette Google Foto-albumet har vi lagt inn noen testbilder. 

Videoegenskapene er også svært gode, slik de også er på Xs-modellene. 
Også iPhone 
Xr kan filme i 4K-oppløsning med 60 bilder per sekund. 

En annen forskjell er at Xr-utgaven har LCD-skjerm, mens Apple nå bruker OLED-skjermer i Xs-modellene (og iPhone X). 
Den har også lavere oppløsning, tilsvarende 326 piksler per tomme på iPhone Xr, kontra 458 på Xs-modellene. 

Men Apple har lenge vært knallgode på LCD-skjermer, og det gjelder også for iPhone Xr. 

Det du først og fremst legger merke til, side om side, er at iPhone 
Xr har tykkere rammer rundt skjermen, som skyldes måten LCD-teknologien fungerer på, der man er nødt til å ha en lyskilde rundt eller bak skjermen, mens OLED-diodene lyser selv. 
Faktisk er telefonen over tre millimeter bredere enn for eksempel Huawei Mate 20 pro, til tross for at sistnevnte kan skilte med rundt 10 prosent større skjermareal, vel å merke med avrundede skjermkanter. 

Men fargeavviket blir også større når du ser på skjermen fra skrått hold. 
Dessuten er ikke sortnivået like godt – ser du på film i mørket er forskjellen åpenbar. 

iPhone Xr-skjermen har heller ikke HDR, og den forskjellen synes også godt i mørket. 
Det skinner mer av sola og lyskilder fra Xs-skjermen når du ser på HDR-innhold, og konstrastnivå og farger er bedre. 
Man kan også øyne at Xr-skjermen ikke er like skarp, men da sitter man og nistirrer på skjermene side om side. 

I daglig bruk vil vi imidlertid påstå at du vil merke lite til at denne skjermen ikke er like gjev som på Xs-modellene. 

Kunne vi valgt mellom OLED-skjerm og et ekstra kamera på baksiden, hadde vi glatt valgt sistnevnte, for å si det sånn. 

Meget god batteritid 

En fordel med Xr-utgaven kontra Xs-modellene er batteritiden. 
Apple hevder at nettopp 
Xr skal ha den beste batteritiden av de tre, og den opplever vi også som meget god. 
Batteriet har for øvrig 2942 mAh kapasitet. 

Eksempelvis var telefonen fulladet lørdag formiddag, og søndag kveld, 36 timer senere (jada, inkludert stillingen av klokka) hadde vi fortsatt 22 prosent igjen, med ganske nøyaktig to timer variert aktivitet på skjermen både lørdag og søndag. 
Med dette bruksmønsteret bør du altså greit få to dagers batteritid fra iPhone Xr. 

Som før følger det med en spinkel lader i esken som leverer 5 watt, men du kan lade den raskere med en iPad-lader og enda litt raskere med en Macbook-lader og USB-C-overgang. 
Når telefonen har støtte for hurtiglading, synes vi Apple burde ha lagt ved en hurtiglader i esken, og ikke selge det som ekstrautstyr. 

Kjapp i skøytene 

Ellers er maskinvaren noenlunde lik som storebrødrene, med A12-brikken innabords, som leverer svært god ytelse. 
En liten ting skiller den fra de øvrige – den har 3 GB RAM i stedet for 4 GB, men det er også noe man merker fint lite til i det daglige. 

Vi får marginale forskjeller når vi måler med Geekbench (måler prosessorkraft) kontra iPhone Xs Max, og iPhone 
Xr er også et lite hestehode foran Android-konkurrentene der. 
På compute-testen, som i større grad drar nytte av grafikkbrikken, fikk vi faktisk høyere score på iPhone Xr. 

Vi noterer oss dessuten at telefonen blir mindre varm enn iPhone Xs Max når vi kjører AnTuTu-testen, men dessverre krasjet appen etter 99 prosent to ganger på rad, så vi fikk ikke lest ut poengene. 

Andre forskjeller 

Verdt å merke seg er også at iPhone Xr «bare» har IP67-sertifisering, og ikke IP68 som storebrødrene. 
Det betyr at Xs-modellene er bedre tettet mot vann og fukt, men uansett – det er ikke meningen at du skal dykke med dem, og vi tviler på at denne forskjellen vil utgjøre så mye i det daglige. 

Xr-modellen mangler også 3D Touch, der telefonen kan registrere hvor hardt du trykker. 
Dog kan du holde fingeren inne litt ekstra på en del knapper og få respons som om du hadde trykket hardere, men helt likt blir det ikke. 
Glasset på baksiden skal heller ikke være like solid som på de nye Xs-modellene. 

Ellers leverer også iPhone 
Xr god lyd fra de interne høyttalerne, og under samtaler. 
Ved et par anledninger har vi opplevd at oppkoblingstiden fra vi taster et telefonnummer til det begynner å ringe i andre enden har tatt uforholdsmessig lang tid, uten at vi helt tør å sette det på mangelen på 4x4 MIMO, som Xs-modellene kan skilte med. 
Men Xs-modellene vil altså kunne by på bedre 4G-signalmottak når det er dårlig dekning og bedre hastigheter når det er god dekning. 

Hvem er den for? 

Klarer du å leve med det som er omtalt over er det altså penger å spare – vel å merke om du har bestemt deg for å kjøpe en ny iPhone. 

For sammenlignet med Xs-modellene, synes vi iPhone 
Xr byr på 90 prosent av opplevelsen til 75 prosent av prisen. 
Den er en solid oppgradering om du for eksempel har en iPhone 6 Plus eller 6s Plus fra før, med langt raskere maskinvare, større og mer utfyllende skjerm og et bedre og mer avansert kamera, for å nevne noe. 

Har du ikke en Plus-modell (eller en 5s, SE eller lignende) vil den nye telefonen oppleves ganske mye større – således er iPhone Xs den minste av de nye modellene, men den koster altså mer. 

Men om du vurderer iPhone 
Xr mot andre Android-toppmodeller i denne prisklassen, synes vi fortsatt at iPhone 
Xr blir for dyr i forhold til hva du får. 
Eksempelvis får du 256 GB-utgaven av Samsung Galaxy S9+ til samme pris som 64 GB-utgaven av iPhone Xr (eller nesten 2.000 kroner rimeligere med samme lagringsplass), og det er 2.500 kroner å spare på å gå for Huawei P20 Pro sammenlignet med 128 GB-utgaven av iPhone Xr, som blant annet kan skilte med et mer avansert kamera, bedre skjerm og raskere lading, for å nevne noe. 

Så, hvordan triller man terningen? 

Det er alltid vanskelig å gi karakter til Apple-produkter, fordi det til en viss grad er vanskelig å sammenligne dem direkte med konkurrentene. 
For iPhone sin del handler det for eksempel om at det kun er iPhone som kjører iOS, mens alle konkurrentene kjører Android. 

Apple har svært god historikk på å oppdatere eldre telefoner i mange år fremover – selv fem år gamle iPhone 5s fikk iOS 12-oppdateringen i høst, som faktisk gjorde den kjappere enn før. 
Og de holder seg som regel bedre prismessig i bruktmarkedet enn konkurrerende modeller, som jo også er en viktig del av prisregnestykket. 

Skjønt - selv om den er Apples rimeligste modell i år, er iPhone 
Xr fortsatt dyrere enn sammenlignbare konkurrenter som er fullt på høyde. 

Men for den første gruppa omtalt over, som allerede «vet» at de skal ha en ny iPhone, er iPhone 
Xr definitivt det smarteste kjøpet av de tre nye modellene i høst. 

Og fordi vi rett og slett tror det er flere som vurderer hvilken av de nye iPhone-modellene de skal gå for, snarere enn om de skal gå for iPhone 
Xr eller en konkurrerende modell, lander vi på en femmer på terningen. 
Foruten kameraløsningen og til dels skjermen, oppleves iPhone 
Xr svært lik sine vesentlig dyrere storebrødre. 

Men kanskje er det nettopp i år du bør vurdere om du skal fortsette med Apples stadig dyrere telefoner, eller hoppe av vogna. 
