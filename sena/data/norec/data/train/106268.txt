Visuell fest
I PSP-spillet «Every Extend Extra» eksperimenteres det med farger, musikk og interaksjon. 

Resultatet er interessant og fascinerende, men spillbarheten er ikke fullt så vellykket som den nydelige innpakningen. 

Du styrer et slags romskip rundt på skjermen. 
Målet er å få de andre svevende formene rundt skipet til å gå i lufta med et smell, aller helst i lange kjedeeksplosjoner. 

Eksplosjonene starter du ved å blåse ditt eget skip i filler. 
Det å velge riktig tidspunkt for å sette igang en eksplosjon gir spillet et viktig taktisk element, vi snakker om en slags blanding av et godt, gammeldags 2D skytespill og puzzle-spill som «Lumines» og «Meteos» (laget av samme utvikler). 

Den visuelle stilen endrer seg kraftig fra brett til brett, og begivenhetene på skjermen bader i et teppe av elektronisk musikk. 
Det lekes med interaktivitet her, noe som i utgangspunktet gjør «Every Extend Extra» til et spennende spill. 

Men den høye vanskelighetsgraden sørger for et frustrasjonsnivå som går ut over spillegleden. 
Etter at nytelsen over å få oppleve noe nytt og annerledes gikk over, klarte jeg heller ikke å mane frem den helt store entusiasmen. 
Det ble rett og slett litt småkjedelig. 

PS: 
I salg fra fredag 9. februar. 
