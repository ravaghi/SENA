Frontfigurer for kategorien «norske rappere som loker bort muligheter»
Herreløse albumdebuterer omsider. 

ALBUM: 
Norske rappere kan gjerne deles opp i de som loker bort muligheter og de som klarer å holde fokuset på en suksessfull karriere. 

Gutta i Herreløse er utvilsomt frontfigurer for det første, men viser ingen tegn til anger over forspilte sjanser når de nå endelig slipper sitt etterlengtede debutalbum - ni lange år etter Urørt-finaledeltakelsen i 2005. 

I stedet er skiva blitt en 13 spor lang og dønn ærlig selvbiografi og hyllest til alle som velger en annen vei enn flokkmentalitet og det trygge A4-livet. 
Ordlagt med den tilbakelente signaturflyten til Apati, Kverulanton og Mister K over en salig blanding av heavy metal-, reggae- og mer tradisjonelle hiphop-produksjoner. 

Sistnevnte fungerer utvilsomt best, og «Kall det hva du vil» taper også litt på diverse småkjipe refrenger. 
Men fansen som har fulgt denne kultgruppa siden mixtapen «La Vida Loka», kommer garantert til å sette Herreløses første offisielle fullengder på repeat. 
