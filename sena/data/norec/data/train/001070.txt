Kjedelige Lene
Lene Marlin: 
Twist The Truth 

Uinteressant, men akk så representativ, er singelen fra Lene Marlins plate "Here We Are Now". 
Here? 
Her? 
Hvor da? 
Stemmen framkaller ingen sterk følelse av hvor "vi" i sangen er. 
Eller noen følelse i det hele tatt. 

Marlins småfilosofiske observasjoner kan alle som har skrevet dagbok kjenne seg igjen i, men hverken tekst eller sang får meg til å kjenne at hun har noe viktig på hjertet. 

Mer enn halvveis uti plata nærmer vi oss noe, stemmens tilnærming gir forsiktig liv til følelsene. 
Pulsen til en som vil formidle noe er på hvil og sangen puster. 
Også "Learned from mistakes" løfter plata, med en viss spenning både i anslag og harmonier. 
Ikke store låter, men produksjonen her vil noe. 

Spor nummer 6 og 7 har altså noe eget ved seg, og kanskje er det et tydelig magnetisk produksjonsgrep fra Even Johansen som redder plata fra slakt - selv om Lene sjøl legger stemmen og melodiene farlig nær kniven. 
Hun inviterer til pysj-mimring og tåretørking, men blir bare en kjedelig hverdagsutgave av Dido. 
