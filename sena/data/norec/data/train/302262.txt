Sprell levende dinosaurer
Ingen formsvikt i sikte for J Mascis og Dinosaur Jr. 

ALBUM: 
Dinosaur Jr. står for et av de mest vellykkede platecomebackene innenfor rock noensinne. 
Mens andres gjenforeninger sjelden byr på nye høydepunkt, låter Massachusetts-trioen like relevant i dag som på 80-tallet. 

«I Bet On Sky» er den tredje fullengderen etter at originalbesetningen redebuterte med Beyond i 2007, og det tiende studioalbumet totalt. 
Låtene er helt på høyde med det de leverte under sin gylne æra, uavhengig av om det er kjappe støyende rockere eller catchy poplåter som leveres. 
Dessuten er det få som skriver såre ballader med samme troverdighet som J. Mascis. 

Bandsjefen viser nok en gang at han er en av vår tids sanne gitarhelter. 
Med hans distinkte gitararbeid og smått knirkende stemme i front, låter det erketypisk Dinosaur Jr, selv om det, nytt av året, sporadisk blandes inn keyboard i det rufsete lydbildet. 
Lou Barlows rockabilly-bidrag, «Rude», er også overraskende. 
Nok et sterkt album fra gamlegutta. 
