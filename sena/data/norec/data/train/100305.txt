Monumental!
Gigantisk, bredt episk verk om en amerikansk tycoon. 
Men mesterlig? 

HANDLER OM: 
Vi møter Daniel Plainview første gang i en sølvgruve på slutten av 1800-tallet. 
Ingenting står i veien, ingen lidelse kan stoppe ham i jakten på rikdom. 
Så når «det sorte gull» - olje - blir den nye veien til rikdom, kan intet stanse ham der, heller. 
Sluhet, talegaver, smartness, kunnskap, forbindelser, løgn og bedrag, endog drap; Daniel Plainview skyr absolutt intet i bestrebelsene for å nå rikdom. 
Og for å dyrke et hemningsløst digert selvbilde. 
Han kommer fra intet. 
Han vil bli alt. 
Han blir en slags kong Midas; alt han rører ved blir til gull. 
Verdifull, men stein dødt. 
DOM: 
Filmen er løst basert på den amerikanske forfatteren og agitatoren Upton Sinclairs roman «Oil!» fra 1927. 
Og det er ingen tvil om vi her er midt i en stor, klassisk amerikansk tradisjon og historie - eller snarere: 
Tragedie. 
Drøssevis av Oscar-nominasjoner og allerede en rekke priser, ikke minst til fenomenet Daniel Day-Lewis, en av vår tids virkelige filmgiganter, vitner om dèt. 
Han er simpelthen praktfull og ubetvingelig kraftfull i sin utrolig krevende rolle. 
Dette er slett ikke «bare» historien om en mann. 
Like mye kan man kalle det en historie om USA, om kapitalismens fremvekst og konsekvens, om de fleste enkeltindividers ubetydelighet, om de få, stenrikes despoti, om ofre, om selvbevissthet, om kulturelt klima. 
Og det er bare å innrømme: 
Man blir fjetret! 
Når løpeilden har nådd frem om et helt genialt filmverk, om kanskje en ny «Citizen Kane», må jeg likevel få protestere. 
Filmen er - i all sin grandiose storhet - langt fra feilfri. 
Den har, for eksempel, tidvis et så proklamerende lydbilde, at det nærmer seg ren lydposering. 
Og når sant skal sies: 
Historien trekkes svært langt ut - for langt - mot slutten. 
Likevel er det ingen tvil om at «There Will Be Blood» er en stor, stor filmopplevelse, med svimeslående foto, tett på et beinhardt liv, full av menneskelig energi av alle avskygninger, tett besatt med glimrende biroller rundt den ellers lysende Day-Lewis. 
