TEST:Miele Scout RX1 

Vi har testet hvitevaregigantens første robotstøvsuger. 

Da vi oppdaget Scout RX1 på IFA-messen i april var det bekreftelsen på at Miele endelig skulle gjøre sitt inntog på en ny arena. 
Vi var derfor spent på hvordan den ville duge i praksis, for førsteinntrykket var overbevisende. 

Miele påstod nemlig at Scout skulle sette en ny standard i robotstøvsugermarkedet. 
Store ord altså, og da gjelder det selvsagt å holde det man lover. 

Dette liker vi 

Noe av det første jeg merket meg var den oppgitte batteritiden, for med fullt batteri skal Scout RX1 holde koken i rundt 120 minutter (tilsvarer 150 kvadratmeter) ved kontinuerlig jobbing. 

Det stopper ikke der heller: 
Miele lover nemlig at batteriet på Scouten skal være like effektivt selv etter 300 ladninger. 
Sammenlignet med min private Neato XV 15, som nå formelig skriker etter et batteriskifte, er det et stort skritt i riktig retning. 

Skulle Scouten gå tom for strøm før den er ferdig, vil den selvsagt gå tilbake til ladestasjonen og lade seg opp, for så å gjenoppta støvsugingen på det stedet der den sluttet. 
Dette er imidlertid funksjonalitet også konkurrentene har, og gir derfor ikke noen ekstrapoeng i denne runden. 

Jeg liker imidlertid at det er enkelt å stille inn Scouten, både via displayet og den medfølgende fjernkontrollen. 

Vårt testeksemplar ble for eksempel levert uten bruksanvisning ved en forglemmelse, uten at det var noe som helst problem. 
Scouten er altså enkel å bruke, enten du skal stille inn timeren, kjøre en ekstrarunde før svigermor kommer på besøk, eller bare ta en kjapp opprydding under frokostbordet etter at ungene har grist ferdig. 

Vi setter også pris på at Scout RX1 jobber langt stillere enn konkurrentene. 

Det betyr at du kan bruke den mens du ser på TV eller lager mat, noe som er helt uaktuelt med Neato XV 15. 
Den bråker så mye at du bør befinne deg langt utenfor huset når den starter opp. 
Noe stort problem er det riktignok ikke. 
Litt av poenget med en robotstøvsuger er jo at den støvsuger huset mens du er på jobben. 

Dette liker vi ikke 

I Mieles egen omtale av Scout RX1 legger de stor vekt på at den er «en skikkelig speider og navigasjonsmester», takket være sitt avanserte navigasjonssystem. 

Og det starter bra: 
For det er ingen tvil om at Scouten jobber mer systematisk enn vår Neato, den går altså mer rett på sak, og ser ut til å huske litt bedre hvor den har vært. 

Dessverre er den ikke like kraftig, og må derfor gjøre jobben flere ganger likevel. 

Med et arbeidsområde bestående av stua med parkett, et kjøkkengulv med fliser og et rødt teppe fylt med hunde- og katte-hår, blir nemlig alle robotstøvsugerne vi tester satt på en hard prøve. 

Miele Scout RX1 gjør jevnt over en god jobb på harde underlag, og vi noterer i margen at dens lange roterende børster er gode på å sope med seg smuler helt inntil kjøkkenbenken. 
Akkurat det er antagelig Mieles paradegren. 

På teppet vårt er den imidlertid ikke i nærheten av å være så effektiv som Neatoen. 
Ja, Neatoen bråker mer, men når det er fordi den suger til seg både rot og dyrehår underveis, er det helt greit for oss. 
Vi skulle altså ønske at Mielen hadde vært mer effektiv her. 

Dessverre ble vi også skuffet over Mieles avanserte navigasjonssystem. 

For selv ikke syv innebygde sensorer og et integrert digitalkamera klarer å hindre at Scout RX1 litt for ofte kjører seg fast. 
Og har den først begynte å rote seg inn et sted den ikke burde være, så klarer den heller ikke alltid å komme seg ut. 

Et godt eksempel på at problemløsningen burde vært bedre, får du i videoen under. 
Der ser du hvordan Scout RX1 bruker rundt fem minutter bare på å komme seg løs fra Ikeas barkrakk. 
Når den først kommer seg løs, klarte den heller ikke å returnere til basen uten hjelp: 

Konklusjon 

Det er lett å fnise litt overbærende av videoen over, men det er viktig å påpeke at Miele slett ikke er alene om å kjøre seg fast. 

Et lykkelig samliv med en robotstøvsuger er ikke fullt så enkelt som produsentene vil ha det til: 
I praksis lærer man seg raskt å sette stoler på bordet, og rydde bort løse ledninger og kabler på gulvet, slik at robotstøvsugerne får en så klar bane som mulig. 

Hovedproblemet til Miele Scout RX1 er at prisen på 7.317 kroner føles stiv, med mindre man faller i den kategorien som kjøper Miele uansett. 
Den gjør riktignok en fin jobb på harde flater, og fangarmene gjør at den jobber tett inntil kantene. 
For oss er det likevel et minus at den ikke er blant de beste på tepper med dyrehår. 

Merk: 
Vårt testeksemplar var forøvrig en tidlig modell, og det kan hende at det kommer softwareoppdateringer underveis som kan forbedre produktet. 
Det må imidlertid skje via forhandler/serviceapparat. 
