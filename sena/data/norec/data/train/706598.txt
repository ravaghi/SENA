13 blurbar litt i overkant
BOK: 
Denne bestseljande debutromanen kjem med sympatiske råd. 
Eit av dei er å gå til frisøren. 

Gail Honeyman: 
Eleanor Oliphant har det helt fint. 
415 sider. 
Omsett av Cecilie Winger. 
Aschehoug. 

Eleanor Oliphant er 30 år og økonomiassistent i eit grafisk design-byrå med universitetsseksamen i klassiske studier. 
Ei heilt vanleg dame? 
Nei. 
Ho går alltid rundt med trillekoffert. 
Og ho er ufiks og venelaus, et alltid lunsjen åleine og må drikke to eller tre flasker vodka kvar helg for å halde ut einsemda. 
Vi møter karakteren på botn og har ei forventing om at det vil gå betre. 
Og det gjer det. 

Men: 
Kvifor har Eleanor eit stort stort og stygt arr i ansiktet? 
Vi anar ei svært dramatisk forhistorie og forfattaren er flink til å halde oss nysgjerrige. 
Arret er faktiske det som gjer at eg les boka ferdig. 
Forfattaren spenner også opp eit anna plot som skal vekke mi begeistring og leselyst. 
Vi følger Eleanor si håplause kjærleiksjakt. 
Den er ikkje interessant i det heile og litt for skjematisk skrive. 
Å bli forelska i ein kjendis er litt stalker-aktig og uoriginalt, syns eg. 

Eleanor er ein klassisk litterær raring. 
Ein raring som ikkje er i kontakt med kjenslene sine. 
Ho blir like overraska kvar gong tårene byrjar å trille medan vi som lesar skjøner det svært godt. 
Denne rarheita gjer at ho ikkje eig sosiale antenner. 
Eg syns ikkje det er morosamt men eg ser at det presist skrive. 
Språket er presist og litt masete, som kan få fram ein tørr humor som det sikkert er mange som har sans for. 
Som dette: 

“Etter å ha reflektert over matens politiske og sosiologiske aspekter, har jeg innsett at jeg er fullstendig uinteressert i mat.” 

Var det litt haha for deg, så er dette sikkert boka for deg. 

Eg likar best når Gail Honeyman skriv om gode folk. 
For heldigvis møter Eleanor endeleg folk som er snille. 
Mora til Raymond er ei vanleg dame som lagar te utan at Eleanor ber om det. 
Og det er så snilt at Eleanor tar det gode til seg og gjer at ho får det betre. 
Ja, korleis finne dei gode folka i verda? 
Det syns eg er eit sympatisk og viktig tema. 
Gail Honeyman er også ein lur forfattar. 
Ho lurte meg trill rundt heile to gonger på slutten av boka, som snudde opp-ned på heile forteljinga. 
Det var imponerande, syns eg. 

Reese Winterspoon har kjøpt rettane, Jojo Moyes blurbar på forsida. 
Ein sensasjonell debutroman der eg kjem til å le og gråte, blir det lova. 
Tja. 
Men romanen er jamnt over heilt ok, litt langtekkeleg men med ein overraskande slutt, og med ein sympatisk bodskap: 
Ver snill, finn snille folk og det vil gå deg godt. 
Og gå til frisøren! 
