Fujifilm FinePix F30
Med usannsynlig god ISO-ytelse og dertil gode innendørsegenskaper, er toppmodellen fra Fujifilm et særdeles attraktivt kamera. 
En ny kompaktfavoritt? 

Fujifilm har de siste årene gjort det godt på kompaktkamerafronten, og mens vi savnet enkelte ting ved F10 da vi testet det i fjor, trillet vi en femmer på terningen til F11 for et drøyt halvår siden - et kamera som hadde mange gode egenskaper. 

Fujifilms kameraer er spesielt kjent for deres unike ISO-egenskaper. 
SuperCCD-brikken, med oktagonalt formede sensorer, har bedre egenskaper i forhold til støynivå, og det gjør at disse kameraene gir gode resultater med langt høyere ISO-verdier enn konkurrentene. 
Det, igjen, betyr at kameraet ikke trenger like mye lys, som gjør at du kan bruke kortere lukkertider for skarpere bilder. 
Det blir lettere å ta gode innendørsbilder uten blits, og blitslyset når lenger med høyere ISO-verdier. 

Høy ISO-toleranse vil i de fleste situasjoner være mer praktisk enn en optisk bildestabilisator. 
En bildestabilisator kan hjelpe deg når du tar bilder av motiver som ikke er i bevegelse, men kan ikke korte ned lukkertiden, som gjør at du kan fryse elementer i bevegelse. 
Det optimale er selvsagt å ha begge deler, slik at du kan bruke lave ISO-verdier når du tar håndholdte bilder av motiv som ikke er i bevegelse. 

Den store nyheten denne gangen handler nettopp om ISO-verdi, og mens forgjengerne kunne pushes til ISO 1600, er det det dobbelte som gjelder denne gangen. 
3200 er maksimal ISO, og det er den høyeste verdien som finnes for kompaktkameraer. 
Hvordan bildekvaliteten er ved så høy ISO skal vi se på lenger ned i artikkelen. 

I boksen 

Følgende følger med når du kjøper Fujifilm FinePix 
F30: 

Lader (batteriet lades i kameraet) Stropp (for å holde kameraet) AV ut-kabel (for visning på TV) USB-kabe (for overføring av bilder) Læretui med beltefeste CD-ROM med programvare for visning av bilder og overføring til PC Manual på engelsk og norsk 

Vi setter pris på at det følger med norsk manual. 
Læretuiet har også magnetisk lås som er sterk nok til at uhell på den fronten er lite trolig. 
(Vi beklager feilinformasjon ang. 
læretuiet, som fulgte med vårt testeksemplar, men som ikke følger med når du kjøper kameraet.) 

At F30 er et solid bygget kamera er det liten tvil om. 
Bare tyngden vitner om et robust kamera, og med sine 185 gram er det blant de tyngste lommekameraene på markedet. 
Det kommer selvsagt både med fordeler og ulemper - ikke direkte egnet til å ha i brystlomma, men lettere å holde stødig. 

Stor sensor 

CCD-brikken er en 1/1,7" SuperCCD HR-brikke, og med seks megapiksler som høyeste oppløsning, betyr det at sensortettheten er lav (positivt). 
Objektivet er så vidt vi kan se identisk med tidligere modeller - et 3x optisk zoom-objektiv med brennvidde tilsvarende 36-108mm. 
Vi skulle selvsagt ha sett at vidvinkelegenskapene hadde vært enda bedre, noe som virkelig ville gjort F30 til innendørskameraet over alle innendørskameraer. 
Med tanke på lysstyrke har objektivet f/2,8 som største blender på vidvinkel og f/5,0 på tele, der sistnevnte godt kunne ha vært litt bedre. 

Kameraet er tofarget - fronten er litt mer champagnepreget enn baksiden, og kameraet er bygget både i metall og plast. 
For å sikre et bedre grep har Fujifilm også satt på gummiknotter under zoomkontrollen, og en vinklet tupp på siden av kameraet gir et marginelt bedre grep. 
Blitsen er plassert ganske nærme objektivet, men vi synes ikke det er et spesielt stort problem med røde øyne - en større utfordring er at den er plassert langt mot hjørnet, og at det kan oppstå uheldige situasjoner med venstre langfinger. 
Hjelpelampen til autofokusen, som for øvrig fungerer meget godt, sitter rett under blitsen. 

LCD-skjermen er 2.5" stor og høytoppløselig, dvs. 230.000 bildepunkter jevnt fordelt. 
Som standard står den i strømsparemodus, med 30 bilder pr. sekund og lav lysstyrke, men med et raskt tastetrykk på oppoverpila blir den langt mer lyssterk hvis du trenger det. 
Allikevel kan det være vanskelig å se den i sterkt sollys dersom du heller litt på kameraet. 
Via menyene kan du også sette den opp til 60 bilder pr. sekund, og da flyter bildet svært godt, mot at kameraet naturligvis bruker mer strøm. 

Enorm batterikapasitet 

Og apropos strøm - kameraet har en enorm batterikapasitet på 580 bilder; så vidt vi kan se det høyeste når det gjelder lommekameraer. 
Batteriet lades direkte i kameraet via en medfølgende lader, og inntaket for strøm ligger godt beskyttet bak et gummideksel. 

På toppen av kameraet finner vi av/på-knapp og utløserknapp, i tillegg til et lite funksjonshjul. 
Ved å vri på dette hjulet, bytter du mellom følgende funksjonalitet: 

Auto 
- Den røde automodusen gir bort det meste av kontrollen til kameraet. 
Du får lov til å slå av blitsen, justere fargene, oppløsning og aktivere seriefotografering, men ikke velge ISO-verdi selv. 
Automodusen har en tendens til å ty til ISO 800, selv om det ikke alltid er nødvendig - til og med når blits brukes. 
Manuell 
- Her får du kontrollen selv. 
Du kan stille hvitbalanse, fokuseringstype og lysmåling, i tillegg til at du kan velge en ISO-verdi fra 100-3200, samt auto(400) (auto, men max 400) og auto(3200). 
N/SP 
- Lar deg velge blant forhåndsdefinerte motivtyper. 
I denne modusen finner du også mulighet for å ta to bilder på rappen; det første med og det andre uten blits. 
A/S - Blender- eller lukkerprioriterte bilder. 
Full manuell kontroll (dvs. begge på likt) får du imidlertid ikke. 
Anti shake 
- Bruker konsekvent høye ISO-verdier for å eliminere uklarhet på grunn av skjelving. 
Filmmodus 
- Lar deg gjøre filmopptak. 
Kameraet kan ta opp film med 640x480-oppløsning og 30 bilder pr. sekund. 

Baksiden inneholder få overraskelser. 
Her er de vante piltastene med meny/OK i midten, en knapp for avspilling og visningsmodus, pluss taster for eksponeringskompensasjon og f-tasten, som gir rask tilgang til menyvalgene som går på bildekvaliteten (ISO, oppløsning/kompresjon og fargemodus). 
Piltastene fungerer også som hurtigtaster til blits, selvutløser, lysstyrke på skjerm og makrofotografering, noe vi setter pris på. 
Zoomkontrollen er en horisontal kontroll med én hastighetsinnstilling som fungerer som forventet. 
Vi noterer også en pluss i margen for visualisering av hvor langt vi er kommet i zoomområdet. 

Selv om manualen er på norsk, blir vi nødt til å nøye oss med engelsk i menyene; noe vi for så vidt ikke synes er noe stort savn. 
Menyene har en grei utforming, men et moment vi ikke synes er så inituitivt, er at OK-knappen lukker menyen igjen. 
Du må bruke høyre piltast for å velge et menyvalg, foreta justeringen og deretter bruke venstre piltast for å komme tilbake til menyen dersom du skal foreta flere justeringer. 
Hvorfor kan ikke back-knappen brukes til å lukke menyen, Fujifilm? 
Det finnes heller ingen hjelpefunksjon i menyene. 

Ellers er brukervennligheten god, og siden alt av knapper er tilgjengelig fra høyre hånd, er det uproblematisk å holde en paraply i den andre. 

Godt med funksjoner 

Funksjonsmessig har kameraet det meste av det du trenger, inkludert blender- og lukkerprioriterte bilder. 
Selv om autofokusen i de aller fleste situasjoner fungerer utmerket, hadde det vært greit med støtte for manuell fokusering, og du har heller ingen muligheter til å påvirke oppskarping, farger etc., annet enn den såkalte "chrome"-modusen der fargene blir i overkant friske for vår smak. 

Den nevnte funksjonen med "dobbeltbilde" med og uten blits kan være kjekk å ha når du er i tvil om hva som blir finest, selv om vi gjerne skulle hatt en litt raskere vei til den funksjonen enn å vri på hjulet for deretter å velge den fra en meny. 
Kameraet mangler dessuten støtte for bracketing, og har heller ikke noe histogramvisning som er kjekt å ha siden det hender bildet blir overeksponert. 
Du kan både rotere og beskjære bilder i kameraet, og det har også støtte for direkteutskrift. 
Kameraet kan ikke ta bilder i råformat. 

Ytelse 

Ytelsesmessig presterer kameraet ganske godt, selv om det er et lite stykke igjen til de aller raskeste kameraene i denne klassen. 
Batterilevetiden er nevnt - fantastiske 580 bilder er et STORT pluss i margen. 
Fokuseringshastighet er også meget bra, men seriefotografering kunne godt ha vært litt raskere. 
0,6 bilder pr sekund er ikke så veldig mye å hoppe i taket av. 
En del kameraer har også kortere oppstartstid, og sletting av bilder burde ha gått mye raskere. 

Under følger den komplette ytelsestabellen: 

Bildekvalitet 

Wow, vi er veldig imponerte over Fujifilm denne gangen. 
Ikke bare er kameraet vanvittig godt på høye ISO-verdier - faktisk tegner objektivet veldig skarpt også; kanskje de skarpeste bildene vi har sett fra et lommekamera. 
Vi har dessverre ikke fått oppløsningskartet vårt ennå, men det er uansett ingen problem å se ved vanlig bruk. 
Under ser du en sammenligning av akkurat det samme motivet tatt med Canon Ixus 800 IS og dette kameraet. 

Som du ser på bildet har også Fujifilm-kameraet mindre fargestikk enn Ixus-kameraet, og på de fleste av våre testbilder har det truffet godt med fargene, med noen få unntak der rødfargen ser ut til å være litt i overkant. 
Vi kunne også ønsket oss litt mer farger for å få litt liv i bildene, selv om det selvsagt er noe du kan fikle med i etterkant. 

Innendørs er kameraet knallbra. 
Den høye ISO-toleransen gjør at det går an å ta bilder uten blits og fortsatt få dem ganske skarpe - helt perfekte blir de ikke, men støyen er langt mer subtil enn det er hos f.eks. V10, som vi testet tidligere i år. 
Dessuten er det i mange tilfeller bedre med litt støy i bildene enn at de er uskarpe på grunn av bevegelse - gjennom støyreduksjonsprogramvare går det an å redusere ISO-støy, men bevegelsesuskarphet er det lite å få gjort med. 

Under ser du en sammeligning av ISO-verdier fra 100-3200. 
Resultatet er slående - opp til 800 går det fint an å leve med støynivået, og det er egentlig bare på 3200 det virkelig begynner å ta av. 
Andre kameraer produserer omtrent like mye støy på ISO 200-400 som F30 gjør på ISO 1600, og det er det bare å ta av seg hatten for. 
Skriver du ut bilder i 10x13, vil ISO 1600 være godt nok i de fleste tilfeller. 

Utendørs er vi litt mindre begreistrede, selv om kameraet for all del tar gode bilder. 
Spesielt påfallende er den kromatiske feilbrytningen som er i overkant høy, som du ser et eksempel på til høyre, og kameraet har litt problemer med utbrente høytoner, selv om det ikke er noe verre enn Ixus-kameraet. 
I tillegg skulle vi gjerne hatt litt mer farge; bildene kan oppfattes som litt blasse, mens "chrome"-innstillingen blir litt overdrevet igjen. 
En mellomting hadde vært fint. 

På den positive siden har objektivet lav fortegning (tønneeffekt), og detaljrikdomen avtar ikke så mye mot hjørnene som den gjør for mange andre. 
Vignettering er heller ikke spesielt synlig hos dette kameraet - mest nederst til høyre som følge av at objektivet skygger litt for blitsen. 
Kompresjonsstøy er det ikke så mye av, og vi opplever liten forskjell på bilder tatt med standardinnstillingen og høykvalitetsinnstillingen selv om bildestørrelsen er det dobbelte (1.5MB og 3MB). 
Forresten kan du også ta bilder med 3:2-aspekt, men da kun med standard kvalitet (ikke "fine"). 

Selvsagt er det også mulig å filme, og 640x480, 30 bilder pr sekund og 1MB/s i bitrate er fasiten for F30, som gir god kvalitet på videoopptakene. 
Vi synes også at lyden er bedre enn for mange andre, uten den typiske "klakkingen" som vi er vant til å høre på slike opptak. 
Som vanlig kan du sjekke ut video tatt med kameraet ved å bruke linken under: 

Konklusjon 

Vi er storfornøyde med Fujifilm FinePix 
F30 - ett av de beste lommekameraene vi har testet på veldig lenge, og på et par områder det aller beste. 
Det tar veldig skarpe bilder, har en ekstremt høy ISO-toleranse som gjør at det er suverent til innendørsbruk, og det er solid bygget med god optikk, stor og fin LCD-skjerm, godt knappeutvalg og en vekt som gir et godt kvalitetsinntrykk. 
I tillegg byr batteriet på 580 bilder før det er tomt, og det er enormt mye til lommekamera å være. 

Brukerterskelen er noe høyere enn den er f.eks. for Ixus 800 IS, som vi belønnet med en sekser på terningen tidligere i sommer, for dette er ikke et pek-og-klikk-kamera på samme måte som Ixusen. 
Det skal litt kunnskap til for å dra optimal bildekvalitet ut av kameraet; spesielt har automatikken en litt lei tendens til å legge seg i overkant høyt i forhold til ISO-verdier i tillegg til at eksponeringen ofte bør kompenseres for i negativ retning. 
For å bøte på førstnevnte, er et tips å bruke Auto(400)-innstillingen, som lar kameraet velge ISO, men maksimalt 400, og heller tillate høyere ISO-verdier når du virkelig trenger det (i dårlig belysning uten blits, for eksempel, eller når du tar bilde av motiver som rører på seg). 
De aller mest avanserte brukerne vil muligens savne et par funksjoner som bracketing, manuell fokus og litt mer valgmuligheter i forhold til fargemetning, skarphet etc., og kameraet er derfor best egnet for den avanserte amatøren. 

Selv om batterikapasiteten er ekstremt god og autofokusen meget rask, har kameraet litt å gå på når det gjelder ytelse, og spesielt seriefotografering burde ha vært noe raskere, men dette har sannsynligvis sammenheng med at prosesseringen er ganske tung for å redusere støyen. 
Vi har også litt småplukk her og der, blant annet på menyene, som vi synes kunne ha vært implementert litt bedre. 
En bredere vidvinkel hadde heller ikke vært å forakte. 

Prisen er hyggelig på dette kameraet, og i skrivende stund ligger det på rundt 2750,- i billigste nettbutikk, som er nesten en hel tusenlapp billigere enn 800 IS, og en femhundrelapp billigere enn mange av sine konkurrenter. 
Det teller selvsagt i positiv retning. 

Vi vipper litt frem og tilbake når det gjelder terningkast - kameraet er ikke perfekt, men er veldig godt på veldig mange punkter; spesielt på bildekvalitet, som henger høyest hos de fleste. 
Siden prisen er såpass hyggelig som den er, synes vi kameraet gir så god valuta for pengene at vi gir det en sekser på terningen - sekseren er ikke ment å være en guddommelig karakter som vi gir bort en gang hvert tredje år, men betegner et kamera som er ledende i sin prisklasse på de fleste områder. 

Merk allikevel at det ikke nødvendigvis er kameraet som passer best for alle. 
Automatikken blir som regel i overkant offensiv, og du er nødt til å investere tid for selv å kunne ta kommandoen når det er påkrevd. 
Er du komfortabel med det, er Fujifilm FinePix 
F30 et særdeles godt kjøp som får vår klare anbefaling. 
