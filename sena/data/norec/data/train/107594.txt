Nick Cave & The Bad Seeds «B-Sides & Rarities»
(Mute/EMI) 

Omfattende vårrengjøring. 

Denne lille boksen - som inneholder nettopp det tittelen lover, nemlig B-sider fra singler og sjeldenheter - er tre CD-er stor, men innebærer likevel ikke at de tyngste tilhengerne kan kvitte seg med alt de måtte besitte av samleplater, soundtracks og annet småtteri. 
«Informasjon om utelatte innspillinger er å finne på www.nickcaveandthebadseeds.com», står det å lese i det enkle, sort/hvite omslaget, og sånn rent umiddelbart kan vi si at vi savner «There Is A Light» fra «Batman Returns»-lydsporet (1995), «Where The Action Is» og den nesten tjue minutter lange, bortimot ulyttbare «B Side» fra «Red Right Hand»-CD-singlen (begge 1994). 

Men for all del. 
Disse 56 vanskelig tilgjengelige kuttene fra hele Caves solokarriere burde holde menigheten med tidsfordriv en god stund fremover - uavhengig av om man er enig i hans egen påstand om at dette er «mitt favoritt The Bad Seeds-album». 
Minst én av hans aller flotteste komposisjoner («Cassiel's Song»), og en rekke mindre godbiter fra tiden da han ennå var litt tilbakeholden med å slippe til for mange sentimentale ballader på de ordinære albumutgivelsene («Sail Away», «The Train Song», «Blue Bird»). 
«Goth» og blandet, kan man kanskje si. 

MORTEN STÅLE NILSEN 
