Youtubere med egen film
«Prebz og Dennis: The Movie» er først og fremst for fansen, og det er vel strengt tatt mer en samling sketsjer enn en film. 

Prebz og Dennis har tjent millioner på Youtube-kanalen sin, og de blir hyllet som helter av sine fans (som er svært unge). 
Med over 200.000 følgere er de størst i Norge, men heller enn å hylle dem for det hadde jeg likt å se en interessant dokumentar som undersøkte fenomenet, og hva det er de egentlig treffer hos barna. 

Guttene startet Youtube-eventyret med å filme seg selv mens de gamet, og så har de utviklet repertoaret sitt til å bli en light-versjon av serier som «Jackass» og «Punk’d». 
Med andre ord leverer de ikke det mest nyskapende materialet. 
I filmen skal Preben komme seg i form og får hjelp av Dag Otto Lauritzen, og Dennis prøver å ta lappen og får kjøretimer av Martin Schanche. 
Ellers gir de Dennis støt mens han prøver å sjekke opp damer på gata, og slår hverandre i testiklene hver sjans de får. 

Når det er sagt har de klart å sette sammen de ulike klippene på en måte som gjør at det oppleves som en sammenhengende historie, noe som er filmskaperne Kaspar Synnevåg og Henrik Hylland Uhlvings fortjeneste, men alt i alt sier det mer om samfunnet vårt at Prebz og Dennis er blitt så populære, enn at det de lager er av særlig høy kvalitet. 
