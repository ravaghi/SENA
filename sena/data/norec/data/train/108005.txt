Ralph Myerz and The Jack Herren Band:«Your New Best Friends 

(Emperor Norton/Tuba) 

Flott album som punkterer på sluttetappen. 

Christine Sandtorv fra Ephemera skal ha sin del av æren for at «Your New Best Friends» med Ralph Myerz and The Jack Herren Band er blitt et flott album som ikke ekskluderer veldig mange potensielle kjøpere. 

Misforstå ikke, Ralph Myerz-gutta står støtt på egne ben, men sangeren Christine Sandtorv tilfører trioen en ekstra dimensjon låtene har godt av. 

Det samme gjelder selvfølgelig Even Johansen, alias Magnet, en kriminelt undervurdert artist, som også bidrar på albumet med sin følsomme røst. 
Erlend Sellevold, Thomas Lønnheim og Tarjei Strøm bobler over av musikalske ideer og innfall, men trioen har innsikt nok til å erkjenne at de rytmiske eksessene og elektronika-passasjene trenger noe mer om publikum skal henge med gjennom et helt album. 

På sitt beste er Ralph Myerz simpelthen totalt uimotståelige: 
Dvelende «Kill The Habit», snappy «Natasha '75», singlen «L.i.p.s.t.i.c.k.», hip hop-aktige «Dubspace», elegante «So Me» og spenstige «Dr. Lovemuscle» kommer som perler på en snor, men så går luften ut av ballongen, dessverre, akkurat når du forventer at resten blir en sjarmøretappe på vei mot mål. 

Albumet er i salg fra 27. september. 

ESPEN A. HANSEN 
