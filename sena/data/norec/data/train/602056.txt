Lokalt metal-band imponerer
Hardt og brutalt kjører Timewaves på fra første stund. 
Det går fra blast-beat til half-time og vanlig groove med aggressiv basstromme på kun få sekunder. 
Over ligger det hissige gitar-riff og growle-vokal. 
Bandet fra Kristiansand er tidligere kjent under navnet Remorse is for the Dead, og «Malady» er deres andre EP. 
Denne gangen har de fått låtene mixet og mastret av svenske Daniel Bergstrand som har jobbet med blant annet Meshuggah og In Flames. 

Det låter heldigvis bedre enn In Flames-albumet Bergstrand jobbet med sist, men basstrommen stikker noen ganger litt for mye frem i lydbildet når den blir for aktiv. 

Bandet har derimot gjort en god jobb med arrangeringen av de fire sangene på ep-en. 
Det låter modent og det er alltid noen nye og spennende elementer som dukker opp. 
På låten «Resurrection» gjør de blant annet en frekk, liten detalj ved å fusjonere de to hoved-riffene i låten. 
De har også med flere symfoniske partier som gir et fint melodisk pust til utgivelsen. 

Låtene virker å ha en sammenhengende rød tråd, og viser starten på en egen sound for bandet. 
Headbanging-faktoren ligger lett, da det til tider groover helt vilt bra. 
Imponerende! 
Her er det bare å glede seg til et album. 
