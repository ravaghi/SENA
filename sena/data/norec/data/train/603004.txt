Spioner på tull
Huskeregel for filmfolk: 
Lette actionkomedier burde aldri få bli to timer lange. 

Audrey (Mila Kunis) og Morgan (Kate McKinnoon) er to ganske vanlige venninner fra Los Angeles – sånn passe oppegående, ikke akkurat selvhøytidelige – som får livet snudd på hodet når eksen til førstnevnte viser seg å være en hemmelig agent involvert i internasjonale intriger. 

Og snart beveger denne lettbeinte komedien seg, som om den var en hvilken som helst spionthriller, fra land til land og by til by i heseblesende tempo. 
Flere festlige øyeblikk oppstår når umodne amerikanere møter antatt mer sofistikerte europeere: 
Audrey og Morgan som prøver å flykte i en stjålet Mercedes med manuelt gir, en leiemorder som prøver å sikte seg frem til to dumme amerikanske turister i en by full av dumme amerikanske turister. 

Og i sånn omtrent en times tid er "The Spy Who Dumped Me" riktig underholdende. 
Actionsekvensene er bedre utført enn de pleier å være i denne typen filmer og "Saturday Night Live"-komikeren McKinnoon tilfører noen doser tiltalende uforutsigbar energi. 
Hvis nå bare filmskaperne hadde hatt vett til å runde av mens plottet ennå var fengende og vitsene ennå var morsomme, kunne dette ha vært en vinner. 
