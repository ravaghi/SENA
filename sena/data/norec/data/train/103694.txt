Ani DiFranco: «Educated Guess»
(Righteous Babe) 

Skuffende album fra folk-punker. 

Det er ikke vanskelig å beundre Ani DiFranco for hennes utrettelige turnering og endeløse rekke av selvfinansierte album, men «Educated Guess» vil langt fra bli husket som hennes beste utgivelse. 

Den 33 år gamle, bifile feministen Ani DiFranco kommer fra Buffalo, New York, og er kjent for å skrive rasende sinte og flotte sanger om alt som opptar liberale og radikale unge kvinner. 

På «Educated Guess» driver hun med noe som kan beskrives som pretensiøs folk-jazz med nokså poetiske tekster. 
Ani DiFranco skal ha ros for å utvikle seg som låtskriver, men det finnes ikke mange sanger på dette albumet som overgår det hun har gjort tidligere på andre album. 

Men liker du artister som Suzanne Vega, Michelle Shocked, Sleater Kinney og Joni Mitchell, kan det godt hende at du finner noe bra her likevel. 

ESPEN A. HANSEN 
