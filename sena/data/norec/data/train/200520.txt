HP Envy X2
Kanskje den lekreste hybrid-PC-en så langt. 

PC-kategorien er i sterk endring. 
Nylig var vi i Las Vegas og overvar årets CES-messe, og selv om trendene spriker litt, er det ingen tvil om at den tradisjonelle PC-en er på vikende front. 

Den stasjonære PC-en kan få sin erstatning i alt-i-ett-maskiner der alt er innebygd i skjermen, enkelte av dem kan hektes av foten og brukes som et gigantisk nettbrett i fanget. 
Og bærbare PC-er har berøringsfølsomme skjermer som kan hektes av eller snus rundt og klappes over tastaturet - for dermed også å kunne brukes som nettbrett. 

HP Envy X2 er en såkalt hybrid bærbar PC/nettbrett, og er den fjerde maskinen vi tester innenfor denne kategorien. 
I likhet med Samsung ATIV Smart PC kan du her hekte skjermen helt av tastaturet med et enkelt klikk, men både vekt- og maskinvaremessig er HPs maskin langt lettere. 

Her er de viktigste spesifikasjonene: 

Skjerm: 11,6"" blank berøringsskjerm, 1366 x 768 piksler Prosessor: 
Intel Atom Z2760 RAM: 
2 GB, maks 4 GB Grafikkort: 
Intel GMA (integrert) Lagring: 
64 GB SSD Optisk drev: 
Nei Skjermutganger: 
HDMI USB-porter: 2x USB 2.0 i tastaturdelen Webkamera: 1,3 mpix + 8 mpix kamera på baksiden Kortleser: microSD i brett, vanlig SD-leser i tastaturdel Trådløst nett: a/b/g/n + Bluetooth Kablet nett: 
Nei Annet: 
Støtter NFC OS: 
Windows 8, 32 bit Størrelse: 303 × 206 × 19 mm (brett og tastaturdel) Vekt: 
1450 gram totalvekt, bare brettet: 700 gram Pris: fra ca 7000 kroner (16. januar 2013) 

Ikke noe råskinn-spesifikasjoner her, altså, og spesielt prosessor og RAM kunne vært hentet fra en minibærbar til et par tusenlapper. 
Maskinen leveres dessuten med fullversjonen av Windows 8, og da er 64 GB SSD i snaueste laget. 
Allerede ved leveransen har du bare 30 GB ledig lagringsplass. 

Solid og lekker 

Men det den mangler på maskinvarefronten tar den igjen så det monner på design og byggekvalitet. 
Her har HP benyttet aluminium fra innerst til ytterst, og maskinen gir derfor et eksklusivt inntrykk. 

Power-knappen sitter på lokket eller baksiden av nettbrettet, alt ettersom. 
Her sitter også frontlinsen for kameraet, som akkompagneres av et LED-lys i mørke omgivelser. 
Bilde- og videkvaliteten er ganske midt på treet, og sammenlignbar med Android- og iOS-brett. 

Noen enkle tilkoblinger 

Foruten en microSD-leser og minijack lydutgang er det ikke andre tilkoblinger i selve brettet. 
En USB-port her hadde gjort seg. 

Tastaturdelen har imidlertid to USB 2.0-porter og en kortleser for fullstørrelses SD-kort, i tillegg til HDMI-utgang og en minijack for lyd også her. 
Det sitter også et batteri i tastaturdelen, noe som er med på å gjøre totalvekten så høy som 1,4 kg, men som sørger for meget god batteritid. 
Mer om det siden. 

Rett over tastaturet sitter en skyvebryter som med et enkelt skyv løsner skjermen. 
En ting vi liker er at når du jobber i standard PC-modus tappes batteriet i tastaturdelen først. 
Når du så hekter av skjermen, vil du da ofte ha 100% batteritid tilgjengelig. 

Skjermen har ikke den høyeste oppløsningen, men kan betraktes fra nærmest død vinkel, og lysstyrke og fargemetning er vi meget godt fornøyd med. 

Tastatur og pekeplate fungerer også eksemplarisk. 

Helt stille 

I motsetning til ATIV-maskinen fra Samsung, som riktig nok var utstyrt med en mye kraftigere prosessor, er Envy X2 også så godt som lydløs. 
Her får du altså et brett med full Windows 8-funksjonalitet, du kan kjøre helt vanlige Windows-programmer, og det uten å bli forstyrret av sjenerende vifter. 
Det liker vi! 

Men merk at det er Modern UI-apper den trives best med. 
De startes og kjøres uten særlige forsinkelser, og alt glir lett og fint i den nye startmenyen med fingersveiping, zooming osv. 
Tradisjonelle, litt komplekse Windows-programmer, fleroppgavekjøring og lignende er tungt for den svake prosessoren. 
Å pakke ut store ZIP-filer går også tregt, men det skyldes også at SSD-en i denne maskinen ikke er av den raske sorten, dessverre. 

Slik yter den 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 3,4 Minne: 
4,7 Grafikk: 
3,8 Spillgrafikk: 
3,3 Primær harddisk: 
5,4 

Passmark PerformanceTest avslører at SSD-en har en lese/skrive-hastighet på beskjedne 44/11 MB, noe som er mye lavere enn selv vanlige harddisker. 

Alt dette understreker vår oppfatning av at dette er en maskin som er beregnet på meget lett bruk. 

Atom-prosessoren får en score på 620. 
Til sammenligning ligger de fleste Ultrabook-ene i samme prisklasse på rundt 3500, og det merkes i de fleste situasjoner. 
Det som imidlertid er gledelig å se, er at den nye Modern UI-videoavspilleren ikke har noen problemer med å spille av høyoppløst video, ikke en gang 1080P. 
Vi testet flere forskjellige formater, og dette ser vi på som svært positivt. 

En annen ting som er svært positivt er batteritiden. 
HP antyder 14 timer bruk når du bruker maskinen i PC-modus, og våre tester kan langt på vei bekrefte dette. 
Ved kontinuerlig videoavspilling var batteriet svært seiglivet, og etter én hel time video i 720P hadde ikke batteriindikatoren sunket mer enn 10%! 

Selve brettet har også bra batteritid, selv om den ikke er når helt opp til for eksempel iPad. 
Våre tester tyder på en batteritid på 7-8 timer med moderat belastning. 
Det kan vi gi godkjent karakter på. 

Konklusjon 

HP har laget en meget elegant hybrid som oser av god byggekvalitet. 
Den er lydløs og byr på svært god batteritid når den brukes i PC-modus. 
Du kan kjøre tradisjonelle Windows-programmer, men hvis dette er hovedfokus for deg, ville vi sett en annen vei. 
Maskinen har nemlig meget begrenset ytelse og lagringsplass. 

Ytelsen er likevel god nok for video, bilder og surfing samt de fleste Modern UI-apper, i hvert fall de mest aktuelle akkurat nå. 

Så her må du gjøre en avveining og definere hva som er viktigst for deg. 
Er du fascinert over hybrid-prinsippet men forventer mer kraft, bør du ta en titt på ATIV Smart PC fra Samsung, Lenovo Thinkpad Twist eller Dell XPS Duo 12. 

HP Envy x2 11-G001eo 
