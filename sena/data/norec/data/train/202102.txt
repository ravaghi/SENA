Er BMW X4 bedre enn X3?
BMW X4 er mer enn en upraktisk og dyrere X3. 

BMW tok en stor sjanse da de lanserte sin gigantiske og vulgære X6 for noen år siden, og den fikk mye pepper for sin design og sin upraktiske bruk. 
Men til alles overraskelse har bilen solgt godt (250.000 eksemplarer siden fødselen), så godt at konsernet har funnet ut at man kan prøve å gjenskape suksessen med en mindre modell. 

Voila: BMW X4! 
Den er er en såkalt SAC (Sports Activity Coupe), med den samme upraktiske coupe-formen som X6. 

X4 er kledd oppå et høyreist chassis (20,4 cm bakkeklaring). 
I dette tilfellet X3-chassiet. 
Selv om BMW X4 og X3 deler chassis, er X4 1,4 centimeter lengre, og "voldsomme" 3,6 centimeter lavere, takket være den omdiskuterte taklinjen. 

Du må se godt etter for å se det, men X4 deler faktisk panser, grill og frontfanger med X3. 

Forutsigbart interiør 

Innvendig merker man tydelige forskjeller fra X3. 
Sittestillingen er langt mer sportslig, ikke så rart siden man sitter to centimeter lavere enn i X3, mens de i baksetet sitter hele 2,8 cm lavere. 
Det gir en litt sportsligere følelse enn i X3. 

Dette for å prøve å presse dem inn uten at de behøver å sitte med hodet lent til siden som hos en kiropraktor. 

Plass til hodet har jeg, men når man har senket baksetet så mye, har man også gjort støtten til lår mindre. 
Det blir derfor en slitsom langtur for voksne. 
For barn går det greit. 

Ellers er interiøret temmelig forutsigbart, noe som er både trist og flott. 
Ta en titt i elbilen BMW i3 eller hybridsportsbilen i8, hvor interiørdesignerne har fått fritt spillerom og skapt fantastiske visuelle løsninger. 

Hvorfor kan ikke disse folkene få fritt spillerom i de vanlige BMW-modellene også? 

Når det er sagt er selvsagt finish og materialkvalitet særdeles bra, så ikke misforstå oss. 
Interiøret er flott det, vi skulle bare ønske at det var litt mer av den dristige tankegangen som ligger bak interiørene i i-modellene. 
Tross alt har man jo tatt store sjanser med eksteriøret, hvorfor ikke fortsette den tankegangen på innsiden? 

Taklinjen gjør at man får mindre plass enn i en X3, og sikten bak er også dårligere. 
I tillegg er bagasjerommet gått ned med 50 liter til 500 liter, mens det med baksetene nedslått har krympet fra 1600 til 1400 liter. 
Attpåtil er innlasting vanskeligere, takket være bakrutens utforming. 

Som du skjønner er X4 en mindre bagasjevennlig og mer upraktisk utgave av X3. 
Så hvorfor i all verden skal noen vurdere den nye bilen? 

Senking har sine fordeler 

Vel, å senke ting ned har sine fordeler. 
For X3 er en høyreist bil, og ved å senke tyngdepunktet såpass mye som man har gjort med X4, har BMW skapt en seriøs kjøremaskin som er klar til å ta opp kampen mot Porsche Macan. 

Firehjulstrekksystemet xDrive gjør en fabelaktig jobb med å skaffe traksjon og grep, og bilen har et veigrep en sportsbil verdig. 
Styringen er presis og skarp, mens bremsene tar godt tak, og hjelper til med å stoppe de ganske så røslige 1815 kiloene med bil det tross alt handler om. 

Testbilen vi prøvde på spanske veier var en X4 35i xDrive med 3-liters bensinturbomotoren på 305 hestekrefter. 
En herlig motor som de fleste vil trives med, men fryktelig irrelevant for norske forhold. 

Girkassen er den utmerkede 8-trinns automatkassen, som det ikke er noenting å utsette på. 
Den skifter lynraskt og silkemykt, og leveres i standardform eller oppsatt med litt mer sportslige girskifter (Sportsautomat). 

Bilen trives best i et av de to Sport-programmene, og du kan også skifte gir med hendlene bak rattet hvis du så vil. 
Testbilen var utrustet med fullt M sport-oppsett, som er fint for sportslig kjøring på spanske landeveier, men kanskje ikke det oppsettet som passer best til norske veier? 

Med 3-liters motoren er X4 en rask maskin, 0-100 går på 5,5 sekunder. 
Men du må ha litt turtall, under 3000 omdreininger er det ikke det helt store skyvet. 

Priser for Norge 

Apropos motorer er selvsagt 20d mest relevant for Norge. 
En X4 xDrive20d med 163 hk starter på 582.700 kroner. 
Det virker som unødvendig mye penger i forhold til en X3 xDrive20d som starter på 553.400. 

Spesielt siden det ikke er noen teknisk forskjell på X3 og X4, annet enn at variabel sportsstyring (i prinsippet den samme som M3, men ikke fullt så sporty) og Performance Control (som sørger for at hjulopphenget hele tiden jobber maks med å gi de hjulene som trenger det, mest mulig grep i svinger) er standard på X4. 

Men det tallene ikke helt viser er at X4 har mer utstyr. 
Xenon-lys koster 7850 kroner i X3, i X4 er det standard. 
Variabel sportsstyring koster 4.980 kr i X3, men er standard i X4. 
Performance Control koster 1.660 kr i X3 - standard i X4. 
Sportsratt koster 940 kr i X3, standard i X4. 
Automatisk bakluke koster 5.450 i X3, 0 i X4. 

Totalsummen for dette er 20.880 kroner i en X3, 0 i en X4. 
Den utstyrsjusterte prisen blir derfor 574.280 kr, mens X4 som sagt koster 582.700 kr, altså en differanse på høyst levelige 8.420 kr. 

Nå vil nok noen fortsatt påpeke at X3 er mer praktisk og har bedre plass, og at du dermed bare betaler ekstra for å få et design som du tror vil imponere naboene dine. 
Det er for så vidt sant det, men folk får bruke pengene sine som de vil. 

For de som er interessert i flere priser, får du her en rask gjennomgang på de ulike modellene. 
Bensin får du som 20i, 28i og 35i, til henholdsvis 613.800, 747.400 og 914.200 kroner. 
Da skjønner den observante leser hvorfor sistnevnte er temmelig irrelevant for norske forhold som vi nevnte tidligere. 

Diesel får du som 20d (i to versjoner), 30d (i to versjoner) og 35d. 
Disse koster henholdsvis 582.700 kr, 596.600 kr, 751.600 kr, 811.800 kr og 900.300 kroner. 
Verdt å merke seg er det at 8-trinns automat er standard i alle bilene, unntatt 20d som har 6-trinns manuell. 
Vil du ha 6-trinns kassen, kan ikke bilen trekke mer enn 2.000 kg i hengervekt, kontra 2.400 kg med automatkassen. 

Hvor er BMW på vei? 

Så hvilken konklusjon skal man trekke av alt dette? 
Vi tror BMW er på vei dit Porsche er på vei. 
Nemlig til å bli et konsern som selger mest SUVer, og så lager de sportsbiler attåt. 
Bare at i BMW sitt tilfelle vil de være et konsern som lager mest SUVer, men som lager sportslige personbiler på si. 

Når det gjelder nye X4 vil de fire største markedene være USA, Kina, Tyskland og Italia. 
Italia? 
Landet som liksom mer enn noe annet land skal være representanten for den gode smak og utsøkte eleganse. 
Da betyr vel det at X4 ikke er så vulgær allikevel, eller så er vulgær allerede godtatt i de motebevisste kretser. 

Statusen i dag er at BMWs X-modeller står for 30 prosent av det globale salget til merket. 
Man trenger ikke være spåmann for å se at det vil øke enda mer, etter hvert som BMW satser mer og mer på det. 
Det er neppe mange år til X-modellene utgjør over 50 prosent av salget. 
Men hva gjør vel det? 
Gi kunden det kunden vil ha. 
