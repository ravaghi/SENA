Ane Brun:«Sketches» 

Grovkladden til årets beste plate. 

Man undres om Ane Brun og Susanne Sundfør snart vil gro sammen - ikke bare endte de opp som en skarp front mot kvinnekategorien i Spellemannprisen, nå har de også begge gitt ut en demoutgave av sine siste verk. 

I Sundførs tilfelle var det forståelig, i og med at debutalbumet hennes ikke var hundre prosent vellykket på arrangementssiden. 
Men hvorfor Brun insisterer på å gi ut demoene til «Changing Of The Seasons» er en gåte. 
Vel understreker «Sketches» at låtene er praktfulle også når de kun er akkompagnert av Anes skinnende stemme og akustiske gitar, men det er vanskelig å høre på dem uten å savne de magiske lydkulissene moderalbumet briljerer med. 

Som sniktitt inn i den kunstneriske prosessen er dette lærerikt: 
Her blir det tydelig at de minst utadvendte sangene på «Changing Of The Seasons» tjente mye på studiopåleggene. 
«Sketches» forblir dog en bonus for oss som er overmåte begeistret for Bruns definitive mesterverk, hvilket vel også er meningen. 

ANBEFALTE KJØP: 
«My Star», «Ten Seconds», «Changing Of The Seasons», «Raise My Head» 
