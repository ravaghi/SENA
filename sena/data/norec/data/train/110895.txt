Spillanmeldelse:«Shift 2: Unleashed» 

(VG Nett) 
Kan man gjøre et simulasjonsbasert bilspill actionpreget og tilgjengelig for alle? 

Nei, sier Polyphony Digital, som med fjorårets glimrende «Gran Turismo 5» gjentok sin iver etter å tilfredsstille tålmodige kjennere. 

Ja, til en viss grad, sier Turn 10, som med 2009-spillet «Forza Motorsport 3» fremstod som «Gran Turismo»-seriens tøffe fetter. 

Absolutt! roper Slightly Mad Studios, som nå frir til hele spekteret av bilspillinteresserte for andre gang. 

OK, du får ikke den elleville actionracingen fra spill som «Need for Speed: Hot Pursuit» og «Split Second». 
Men har du et snev av interesse for realistiske bilspill, kan du føle deg rimelig sikker på at «Shift 2» har en innstilling og en progresjon som passer for deg. 

Kjernen i spillet er en bil- og veifølelse i gate med det du finner hos de to konkurrentene. 
Uansett om du velger full pakke av diverse hjelpemidler eller du velger den simulasjonsorienterte enden av innstillingene, er selve bilkjøringen i «Shift 2» ekstremt tilfredsstillende. 

Du velger selv hvor dypt du vil dykke når det gjelder finjustering av motoregenskaper og denslags. 
Tilbudet om å dypdykke er til stede, uten at det blir påtrengende. 

«Shift 2» har ikke på langt nær like mange biler å velge mellom som konkurrentene. 
Fokuset er i steden på en deilig buffet av forskjellige og herlig varierte billøp. 

VGD-bruker Butters: 
For et dritspill, verste car handling jeg noen sinne har vært borti. 
Diskuter Shift 2 her! 

Dette fokuset blir støttet opp av en omfattende, rollespill-lignende oppsamling av erfaringspoeng. 
Du får erfaringspoeng for alle prestasjonene dine i spillet, store som små - en åpenbar videreføring av Kudos-systemet i «Project Gotham Racing»-spillene. 

Kombinert med en alltid tilstedeværende sammenligning av rundetider med vennene dine, snakker vi om en sterkt vanedannende bilspillpakke. 
Et simulasjons-orientert bilspill som faktisk er underholdende fra første motorbrøl. 

Rent personlig vil jeg fremdeles rangere «Gran Turismo 5» og «Forza Motorsport 3» foran. 
Men bare såvidt, denne gangen ble det fotofinish. 

SHIFT 2: UNLEASHED Plattform: 360, PS3 og PC Genre: 
Bilspill Alder: 
3 Utvikler: 
Slightly Mad Studios 
Utgiver: 
Electronic Arts Mer info 
