Grizzly Bear:«Veckatimest» 

(Warp/VME) 

Ung og eklektisk amerikansk ambisjon 

Det tredje albumet fra Brooklyn-baserte Grizzly Bear er vidunderlig vidtfavnende. 
Harmonisk oppfinnsomt og sinnrikt arrangert (ikke minst de komplekse lagene med korharmonier), instrumentert med alt fra mellotroner og strykekvartetter til et barne- og ungdomskor. 
Det er kunstrock med et psykedelisk skjær og et hint av «progressive folk». 
Her og der (men ganske sjelden) gjenstand for noen forløsende Svær Rock-raptuser av Jeff Buckley- og Sigur Rós-skolen. 
Dynamikken svinger mellom det yndige og det urovekkende. 
«Veckatimest» har en spøkelsesaktig kvalitet ved seg: 
Som å bevege seg på et loft du ikke kjenner, med kun et stearinlys for hånden. 
De kvier seg ikke for litt god, gammeldags barokkpop («Two Weeks») heller, og «I Live With You» er en høydramatisk bøtteballett. 
«Indie»-rettroende og Pitchfork-skriftlærde vil gråte av glede, og bandet skal - nær sagt selvfølgelig - spille på Øya-festivalen i Oslo i sommer. 

ANBEFALTE KJØP: 
«Southern Point», «Two Weeks», «While You Wait For The Others», «I Live With You» 

MORTEN STÅLE NILSEN 
