Septicflesh skuffet ikke
Det ble både svett og god stemning da Septicflesh avsluttet metalfestivalen på Kick lørdag kveld. 

Når: 
Lørdag kveld 

Hvor: Kick, Kristiansand 

Septicflesh er et symfonisk death metal-band fra Hellas. 
De ble dannet i 1990, men hadde en pause fra 2003 frem til 2007. 
De ga ut sitt niende album Titan i juni. 
Det har mottatt mye god kritikk. 

Bandet setter i gang med låten «The Vampire from Nazareth», og fortsetter med «Communion» og «A Great Mass of Death». 
Uttrykket er mørkt og dystert, basert rundt droner. 
De bruker backingtracks i stor grad, hvor det ligger alt fra orgel til kor og symfoniorkester. 
Den mørke growlingen til Spiros ”Seth” Antonio gjør at det hele bandets register er i det dypeste. 
Det er også deilig at basstrommen til Fotis Benardo ikke er like trigga som mange andre innen samme sjanger. 

Det er bassist og vokalist ”Seth” som leder an showet. 
Han er flink til å få med publikum på å synge, og snakker til dem mellom låtene. 
Konserten er planlagt med overganger, og det er få dødpunkt. 
De låter bra og samspilt selv om ”Seth” er mer opptatt av sceneshowet enn bassen, men publikum ser ut til å elske det grekerne gir dem. 

Southern Discomfort har med dette samlet en knippe gode liveband for oss i år. 
Selv om de ikke var av de største navnene, er de solide og bryr seg om å gi oss en bra konsertopplevelse. 
