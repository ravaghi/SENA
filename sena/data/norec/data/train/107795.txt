Finn Coren:«Vinternatt» (single) 

(Bard Records) 

Årets mest intense julesang? 

Finn Coren er en godt bevart hemmelighet i norsk popmusikk, med en forkjærlighet for store diktere. 
Tidligere har han tonesatt William Blakes dikt, og på hans sjette plate står Olav H. Hauge for tur. 

Platen skulle egentlig ha kommet i høst, men ble utsatt på grunn av alvorlig sykdom. 

I stedet slipper Coren «Vinternatt», hvor han hviskende intenst og mildt melankolsk fremfører Hauges vakre dikt i et storslått, slepende lydbilde med strykere og et avsluttende barnekor. 
«Vinternatt» har alle kvaliteter som får deg til å stoppe opp - akkurat slik en god julesang skal ha. 
