Athens 2004
Noen uker før OL starter for godt, kan du tørrtrene i stua med dette ganske så underholdende partyspillet. 
Men pass på å unngå skader. 

OL-feberen er straks over oss, og det offisielle spillet som nylig ble sluppet fanger lekenes stemning ganske godt. 
Men dette er faktisk ingen OL-simulator, fokuset er mest på en underholdende partyopplevelse som helst krever flere spillere. 

LES OGSÅ: 

Du kan riktignok spille alene, og det kan være en god ide å trene seg litt opp på de forskjellige øvelsene. 
Du kan enten velge én og én øvelse og få opplæring i kontrollsystemet, eller gå gjennom et helt mesterskap for deg selv. 
Har du ikke tålmodighet til dette, finnes det også forkortede utgaver av mesterskapet du kan kjempe deg gjennom. 

Stikkordet med spillet er kontrollen. 
Både timing og fart er viktig 
 i øvelser som sprint eller svømming gjelder det å trykke på X og O-knappene så fort som overhodet mulig, akkurat som i gamle sportsspill. 
Andre gren behøver mer koordinasjon og rytme 
 for eksempel i turn må du trykke på riktige knapper til riktig tid for å få utøveren til å danse riktig. 
Bueskyting krever stødig hånd og presisjon. 
Det er altså nok av variasjon, og alle OL-øvelser er presentert på en morsom måte, men vi legger ikke skjul på at den hektiske knappetrykkingen kan blir rett og slett fysisk slitsom. 

Mest moro med andre 

Det er morsomt nok alene, men det kan også bli ensformig og krevende  noen av øvelsene er unødvendig vanskelige. 
Men det er i flerspillermodus Athens 2004 virkelig skinner. 
Opp til fire personer kan være med, hver av disse kan velge en nasjon og du kan selv sette opp hvilke øvelser dere skal delta i. 
Takket være de ukompliserte kontrollene kan hvem som helst være med, og følgelig stiller Aten-spillet på lik linje med Sonys andre, nyskapende titler som EyeToy eller SingStar. 
Dette er underholdning for hele familien. 

En genial funksjon er at du faktisk kan koble til en dansematte, og bruke den som kontroller! 
Det innebærer at du er nødt til å fysisk løpe for å klare 100 meters sprint, og dermed forsvinner argumentet om at spill kun appellerer til de lite aktive. 

Når det gjelder presentasjonen er spillet ikke spesielt spektakulært, da grafikken er på et ganske lavt nivå. 
Bakgrunnene er ganske døde, og utøverne er lite detaljerte og har temmelig stygge ansikter. 
Her kunne utviklerne godt ha brukt mer tid. 

Et pluss, derimot, er at all teksten og talen er på norsk. 
Selv om kommentatorene har tendenser til å høres utrolig lite engasjerte ut, er det likevel en fordel for mange. 
Athens 2004 er kanskje ingen klassikerspill, og har ikke spesielt lang levetid hvis du har tenkt å spille alene. 
Men som et uhøytidelig partyspill klarer det seg veldig fint, og du får nok en god del moro med å leke toppidrettsutøver i stua. 
