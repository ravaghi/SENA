Sony Ericsson W550i
Sony Ericsson kjører hardt på de nye Walkman-mobilene om dagen og nå har det kommet en ny modell. 
Vi har testet Sony Ericsson W550i. 

Som vi har snakket om i noen måneder nå er musikkmobilene på full fart til å ta over, og de som har tatt strupegrep på markedet er Sony Ericsson. 
Etter sin W800i-suksess har nå den litt billigere W550i kommet. 
Men er den like bra som storebroren? 

For det er ingen tvil om at W800i har tatt markedet med storm. 
Sony Ericsson har i lange perioder slitt med å kunne levere nok til norske butikker. 
Mye på grunn av kult design, suverene tekniske spesifikasjoner og en ganske god pris. 

MP3-spilleren innfrir 

Derfor har man jo ganske store forventninger til lillebroren W550i, og når det gjelder det viktigste punktet, nemlig MP3-spilleren, innfrir den til fulle. 
Lyden i denne mobilen er helt enorm og overgår faktisk det man får i dagens iPod-spillere. 

De interne høyttalerne er overraskende bra og kan brukes i nødstilfeller, men det er først når man får koblet til hodetelefoner at MP3-funksjonaliteten kommer til sin rett. 
Selv om det følger med et ganske bra sett er det heldigvis mulig å bruke sine egne hodetelefoner med jack-plugg sammen med W550i. 

Mobilen har også de viktigste snarveiknappene for å operere MP3-spilleren, lett tilgjengelig. 
Den har også innebygd FM-radio med RDS og kan spille musikk i opptil 30 timer uten å måtte lade (da uten bruk av telefonfunksjonene). 

Selve MP3-spilleren fungerer meget godt, med et oppsett som minner om Apples iPod, med enkel kategorisering av artister, album og sanger. 
Man finner lett frem til de riktige låtene. 
Overføring av sanger fra PC-en går også smertefritt med det medfølgende Disc2Phone-programmet. 

Mangler minne 

Et punkt MP3-funksjonaliteten Sony Ericsson W550i skuffer på er minnet. 
Det er riktignok 256 MB internminne i denne mobilen, noe som er langt mer enn hos de fleste andre mobiler på markedet, men den støtter ikke minnekort. 

En av de viktigste funksjonene for en MP3-mobil er tross alt lagringskapasitet og det at man ikke kan bygge ut kapasiteten er utvilsomt en ulempe. 
Spesielt når man må bruke det samme internminnet til lagring av kontakter, meldinger, spill, videoer og bilder. 

Skuffende kamera 

For denne mobilen er selvsagt utstyrt med et kamera. 
Men det er ikke snakk om det fantastiske to megapikselkameraet som er på W800i. 
Her har vi kun 1,3 megapiksler til rådighet, og selv om kvaliteten på disse bildene er bra, blir det litt skuffende. 

Spesielt når vi også legger merke til at Sony Ericsson også har klart å hoppe over linsedeksel på W550i. 
Vi må innrømme at vi vel ikke kan forvente at det er like bra kamera på W550i som på W800i, men problemet er prisen. 

Litt for dyr? 

For Sony Ericsson W550i koster litt i overkant. 
Den ligger nemlig på 2 900 kroner, uten abonnement. 
I seg selv ikke så ille for en mobil med alt det W550i kan by på, men når man kan få storebroren for kun syv hundre kroner mer kan det bli vanskelig å overbevise ungdommen om at de skal satse på denne i stedet. 

For det er ungdommen Sony Ericsson går etter med denne mobilen. 
Det følger blant annet med nye deksler slik at man kan velge mellom oransje eller hvitt design på denne spreke mobiltelefonen med roterbar skjerm. 

Menyene har også blitt forbedret med tanke på ungdommen. 
Ikke bare det at menyene har blitt mer fornuftige, men de har blitt mye kulere rent designmessig. 
På noen av de forskjellige motivene har de nemlig gått fra det tradisjonelle rutenettet til et sprekere menyoppsett. 
Hvorvidt det er noen fordel for selve navigasjonen skal være usagt, men det ser i hvert fall kult ut. 

Vi skulle faktisk likt å se Sony Ericsson ta hånd om Nokias Series 60-system, slik at vi kunne fått en kombinasjon av det åpne gode systemet til Nokia og det utrolig stilige systemet til Sony Ericsson. 

Vil se og trykke 

Når det gjelder programmer er denne mobilen utstyrt med noen utrolig bra spill. 
Et kult snowboard-spill er sportsalibiet. 
I tillegg har W550i fått en mobilversjon av den gamle arkadeklassikeren Gauntlet, samt en versjon av det populære Worms. 

Disse spillene er med på å gjøre denne mobilen utrolig morsom i bruk. 
For som med flere av de andre modellene til Sony Ericsson har man hele tiden lyst til å ta W550i opp av lomma bare for å se på og trykke på den. 

Kulere enn storebroren? 

W550i er ment som en billigtelefon, og har således ikke 3G-funksjonalitet (da må man vente på den neste musikkmobilen, W900i). 
Den har heller ikke EDGE-støtte, noe vi beklageligvis har begynt å bli vant til fra Sony Ericsson. 
Derfor er ikke dette noen optimal telefon for deg som vil surfe via mobilen. 

Men som musikk- og multimediemobil er W550i et meget godt alternativ. 
Riktignok får du mer for pengene med storebroren W800i, men W550i er faktisk hakket kulere, noe som vel er det viktigste for de som vil ha denne mobilen. 

Selv om vi godt kunne tenkt oss at W550i var noen hundrelapper billigere nøler vi ikke med å anbefale den, spesielt for dere som har noen ekstra kroner å blåse. 
Men kjapp deg, for det blir nok stor etterspørsel og leveringsproblemer på W550i også. 
