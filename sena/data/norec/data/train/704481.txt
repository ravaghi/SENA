Bakvendt
Los Straitjackets fra Nashville spiller vanligvis instrumentalmusikk. 
Nå snur de alt på hodet og framfører instrumentaler som "Apache" og "Popcorn" med tekst. 
Noen tekster har de gravd fram, andre har føyd seg til. 
Deke Dickerson er innleid vokalist. 
Han står vanligvis for en blanding av country, rock og blues, noe som passer greit inn blant surf, gammelpop og rockabilly. 
Blant låtene finner vi "You can count on me". 
Vanligvis kjent som temaet fra tv-serien "Hawaii Five-0", men det viste seg at Sammy Davis Jr. hadde spilt inn en vokalversjon i 1976. 
"Apache" ble en signaturlåt for The Shadows i 1960, flere andre spilte den inn og i 1981 la The Sugarhill Gang til noen rap-linjer. 
Los Straitjackets' versjon er miks av det hele. 

Beste spor: 
"Apache", "Kawanga", "Wild weekend", Popcorn". 
