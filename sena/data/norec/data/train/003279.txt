Rush Hour 3
Enkelt actionsøppel. 

Jeg har sett de to første Rush Hour-filmene, men jeg husker ikke hva de handlet om. 
Nå har jeg nettopp sett den tredje Rush Hour-filmen, og har faktisk problemer med å huske hva den handlet om, også. 

Handlingen underordnet 

For handlingen er underordnet i denne filmserien. 
Det viktigste er hylingen og kranglingen mellom Chris Tucker og Jackie Chan mens de slåss mot bad guys. 

Dette begynner å ligne "Dødelig Våpen"-serien, der eneren er en klassiker, toeren er god og treeren middels. 
”Rush Hour 3” er middels, men sebar for actionfans! 

Det jeg husker fra ”Rush Hour 3” er at Kinas ambassadør i USA blir forsøkt myrdet med Jackie Chan som livvakt. 
Trafikkpurk Chris Tucker tvinger seg på og sammen forsøker de å finne ut hvem som står bak. 

Full actionkvote 

Dette er alt som trengs av plott for å skvise inn den ene actionsekvensen etter den andre. 

Jeg liker actionfilmer som ikke later som de er mer enn actionfilmer. 
Her får vi kvoten og vel så det. 
Det skytes, slåsses, ramles og kjøres bil. 

Men det er litt synd å se at alderen har innhentet Jackie Chan. 
Han utfører fremdeles stunts som de fleste skuespillere trenger stuntmann til, men de er ikke lenger så ville og vanvittige. 

Og Chris Tucker har nok hatt bedre stunder som komiker enn her. 
Mye av det som skal være morsomt er gammelt materiale. 

Enkel actionfilm 

Dette er bare en enkel actionfilm som ikke er ment å være mer enn det, men det kunne jo vært ålreit med litt originalitet og oppfinnsomhet i ”Rush Hour 3”. 

Men når historien tar dem til Paris, foregår bilkjøringen på Champs-Élysées og klimakset i Eiffeltårnet. 
Det eneste som mangler er at de bruker en pariserloff som våpen! 
Det tenkte de ikke på! 

Sjarmerende actionsøppel 

Selv om ”Rush Hour 3” ikke akkurat er fantastisk, synes jeg det er sjarmerende at det lages slike filmer. 
Vi trenger litt actionsøppel innimellom. 

Men om regissør Brett Ratner skal samle troppene til en fjerde film, bør han legge litt mer flid i både manus og planlegging av actionsekvenser. 
Treern skal ha kostet om lag 140 millioner dollar å lage, men det er et mysterium for meg hva som har kostet så mye. 

Pengene er ihvertall ikke på lerretet! 
