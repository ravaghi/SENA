Konsertanmeldelse:«Vi er på Bylarm - hva skjer»? 

Sjarmerende, dyktige, sjelelige og kjedelige. 

KONSERT: 
Lucky Lips STED: 
Wimp Annex, Bylarm PUBLIKUM: ca. 150 

Om man skal måle på publikum i det håpløst lange teltet på Youngstorget har Lucky Lips fått en betraktelig oppsving etter MGP. 
Ved konsertstart er lokalet over halvfullt, noe som får en sjokkert vokalist Malin Pettersen til å utbryte «Vi er på Bylarm, hva skjer? 
Og så så mye folk!». 

Det skal ikke bestrides at Lucky Lips er et fordømt kompetent, dyktig og ikke minst sjangerslavisk band (noe usikker på om bluegrasspolitiet godkjenner Pettersens tyggegummirosa hår, men pytt). 
Problemet er at det er lite nyskaping bak denne kompetansefasaden. 
Nyansene er ikke-eksisterende. 
Låtene er vanskelige å virkelig skille fra hverandre. 
(Det er vel delvis et sjangertrekk, men like fullt). 

Det er faktisk mellom låtene det virkelig blomstrer. 
Pettersen har en perfekt P4-twang over skravlet som er umulig å mislike. 
Om Lucky Lips skulle kollapse, har den tidligere Idol og MGP-vokalisten alle muligheter til å bli en perfekt radiostemme. 
Det er ment som et kompliment, ikke en fonærmelse. 

Men tilbake til publikum. 
De var mange. 
De ble få. 
Hvorfor? 
Fordi Lucky Lips på femte banjostreng egentlig er mer eller mindre varierende ensformig kopimaskinbluegrass. 

TOR MARTIN BØE 
