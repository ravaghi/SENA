Autobarn:«Autobarn» 

(Phonophile) 

Kosmisk kjellerkos. 

Det ligger mye erfaring bak denne debuterende duoen. 
Autobarn er det tohodede beistet til Lars Vaular og tjue år gamle Sigurd «Ciscoe» Lauritzen, en slags wunderkind fra Løvstakken som allerede har rukket å gjøre beats for Snoop og Kurupt. 

Naturlig nok resulterer dette overskuddsprosjektet i vestkystlyd - men overraskende lite G-funk. 
Introverte tankemønstre fra norsk raps fremste forteller er glasert av analoge dråper, varme samples og tunge breaks fra People Under The Stairs- og Hieroglyphics-gaten. 
Lun og abstrakt kjellerstemning. 

Mangelen på klebrig låtmateriale er nok et hinder for det brede nedslagsfeltet Vaular har blitt vant til, men dette kompromissløse sideprosjektet har fruktbare utsikter. 

BESTE LÅT: 
«Et passe nivå» 
