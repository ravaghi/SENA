Latterkule om tvilsom mordgåte
Når quiznerder skal løse «mordgåte», blir det både spennende og morsomt. 
Og litt kaotisk mellom latterkulene. 

Game Night 

Sjanger: Actionkomedie. 
Nasjonalitet: USA 2018. 
Regi: John Francis Daley og Jonathan Goldstein. 
Manus: John Francis Daley, Jonathan Goldstein og Mark Perez. 
Skuespillere: Jason Bateman, Rachel McAdams, Kyle Chandler, Kylie Bunbury, Jesse Plemons, Lamorne Morris, Billy Magnussen. 
Lengde: 
1 time 39 min. 
Aldersgrense: 12 år. 

«Game night» er en av disse Hollywood-komediene med enten Jason Bateman (ja), Will Ferrell eller Ben Stiller i hovedrollen, som minner om hverandre i all sin påkostede og effektive letthet. 
Men denne skiller seg positivt ut. 
Gapskrattene sitter løst. 
Og harselasen over dårlige tapere med sterkt konkurranseinstinkt er bare herlig. 

Max og Annie, altså: verdens mest spill- og konkurransekåte par. 
Forelsket seg over et utslagsspørsmål på pubquiz. 
Fortsatte livet med ukentlige spillkvelder med en (nesten) like spillgal vennegjeng. 
Annie og Max var alltid best. 
Måtte være best. 

Arrangert mordgåte 

Bare én mann får Max til å føle seg mindreverdig: hans sjarmerende storebror Brooks. 
Da han entrer spillkveldene, er det slutt på miming og Trivial Pursuit. 
Skikkelig mordmysterium skal det være. 
Spennende! 

Så da bevæpnede og maskerte skurker kidnapper Brooks, bruker spillnerdene alle midler for å løse gåten først. 

Men - var angrepet litt for livaktig til bare å være velspilt og velregissert skuespill? 

Max og Annie og de to andre parene velger hver sin metode for å vinne kappløpet. 
Men natten blir mer og mer kaotisk, og byr på både skremmende, actionfylte og hylende morsomme situasjoner. 
Tankene går til thrilleren «The Game» fra 1997, men lek-eller alvor-temaet passer like godt til komediesjangeren. 

Her får man boltre seg i herlig, karakterbasert humor. 
Og når både persongalleri, situasjoner og dialog sitter som et skudd, er det bare å lene seg bakover og le høyt. 

Jesse Plemons, altså 

Bateman gjør som vanlig en god rolle som «vanlig» fyr i skjæringspunktet mellom tufs og streit. 
Men morsomst er Jesse Plemons som spillparets noe uhyggelige, nyskilte politinabo Gary. 
Det er synd at temaet etter hvert ofres for action. 
Likevel er femmerterningen veldig nær. 

Og sitt for all del gjennom rulleteksten til slutt! 
