ROMAN:Når familien forvitrer 

Velstrukturert familiesaga med kloke observasjoner og for få overraskelser. 

Helga Flatland: 
En moderne familie. 
Roman. 
239 sider. 
Aschehoug 

Året er 2016. 
En storfamilie drar til Italia for å feire pappaens 70-årsdag. 
Der får de tre barna hans – 40-årige Liv med ektemannen Olaf og to små barn, den to år yngre søsteren Ellen og samboeren hennes samt den single broren Håkon på tretti – brått vite at foreldrene deres har bestemt seg for å skilles etter førti års ekteskap. 
Samlivet har skrantet lenge. 
De ser ikke for seg en framtid sammen. 

Sjokket er stort, den moralske fordømmelsen tvinger seg fram, konsekvensene blir alvorlige, noe som avtegnes i en femdelt tekst der Liv og Ellen vekselvis griper ordet i de fire første sekvensene, før Håkon står fram som forteller avslutningsvis. 
Dermed skildres, kommenteres, vurderes visse episoder fra oppveksten og det som skjer etter samlivsbruddet til pappa og mamma ut fra tre forskjellige perspektiv. 

Men mer enn å kaste lys over foreldrenes personlighetstyper og situasjon avdekker denne psykologisk borende, systematisk komponerte diskusjons- og kriseromanen ulike karaktertrekk og reaksjonsmønstre hos tre voksne barn. 

Journalisten Liv føler at hun er sviktet av foreldrene, og at livet hennes er bygd på en løgn. 
De faste forestillingene og rutinene som har dannet rammen om hverdagen hennes, raser sammen. 
Hun mister kontrollen over egne følelser. 
Ekteskapet med den stabile, sympatiske Olaf synes å vakle. 

Den dyslektiske Ellen, med jobb som taleskriver for politikere på Stortinget, er mer opptatt av sin egen barnløshet enn av foreldrenes samlivskrasj. 
Hennes mislykte forsøk på hormonbehandling fører til brudd med kjæresten og mental krise – før en enkemann med tre små døtre dukker opp på scenen, uten at den nye livssituasjonen hennes belyses i særlig grad. 

Der Liv og Ellen ser på ekteskap og barn som den mest gyldige livsstrategien prediker den frihetsdyrkende eksistensialisten Håkon lenge sin manglende tro på monogamiet. 
Men teori er ikke praksis, noe den åpne slutten på romanen understreker til fulle. 

Det er ikke vanskelig å registrere at Helga Flatland er en flink forteller med blikk for det som rører seg i sinnets irrganger. 
Men trass i spede forsøk på bruk av undertekst og cliffhangere – viljen til å belære og utdype mer enn å skildre blir ofte så markant at spenningen suges ut av stoffet. 
Teksten blir overtydelig. 
Best fungerer rapporten om hvordan Ellen desperat prøver å bli gravid. 
