Monopoly HD
En kapitalistisk klassiker i HD! 

Electronic Arts og Hasbro har inngått et slags lønnsomt partnerskap. 
Sammen har de kompetanse og ressurser til å gjenskape brettspillklassikerne våre på berøringsfølsomme skjermer slik at vi slipper å tenke på terninger som faller på gulvet og brikker som mangler. 
Det eneste vi må sørge for, er å ha strøm til iPaden. 
Da er det duket for Monopol på berøringsskjerm i HD. 

Det har blitt umulig å jukse i Monopol 

Nytt, men kjent 

Det første som slår meg, er at Rådhusplassen heter Boardwalk. 
De har jo ikke Bygdøy Allé i Amerika. 
Der har de Kentucky Avenue. 

Hunden, strykejernet, trillebåra; alle er med, og når det er din tur, legger du fingeren på terningene på skjermen og stryker den lett bortover. 
Da triller terningene og skjermen zoomer inn på brikken din som hopper eller løper eller flytter seg riktig antall plasser. 

Dermed har det blitt umulig å jukse i Monopol. 

Den sjarmerende kapitalisten 

Jeg lever meg fort inn i Monopol på iPaden. 
Den lille fyren med dress og hatt som er Monopols ansikt utad er veilederen min i "teacher mode", og selv om alle spillets regler burde være kjent for de fleste fra før, er det nye ting å venne seg til i forhold til at valgene du gjør og hestehandlene du gjør og kompromissene du må inngå: fingrene dine må prate for deg. 
Det hjelper ikke hvor mye du søter deg til i stemmen. 

Funksjonene som gjør Monopol for iPad artig, er auksjonene og byttehandlene. 
Førstnevnte oppstår hver gang en av deltagerne lander på en eiendom de ikke har lyst på eller råd til. 
Da går det automatisk til en åpen auksjon hvor alle kan by etter tur til én har overbydd de andre eller alle har trukket seg. 
Auksjonen lager fremdrift i spillet, og fører raskere til morofunksjon nummer to, byttehandlene. 

Byttehandler foregår på den måten at du trykker på "trade"-knappen når det er din tur, velger en motstander å byttehandle med, og legger frem ditt tilbud. 
Du kan bytte eiendommer, verdikort og penger mot tilsvarende. 
Motstanderen kan så godta eller avslå. 

Du vil bli overrasket over hva en A.I.-motstander kan godta. 

SE OGSÅ: 
Knivskarp action til iPhone og iPad: Infinity Blade! 

Spillets variasjoner 

Måtene du kan spille Monopol på iPaden din på, er, (i tillegg til "teacher mode") på egen hånd mot opptil tre A.I.-motstandere; sammen med opptil fire venner over lokalt nettverk eller bluetooth eller med venner i rommet på hver sin side av bordet. 
Sistnevnte bruker iPaden som det klassiske brettspillet, hvor dere plotter inn på hvilken side av iPaden dere sitter på. 
Når turen din kommer, flyttes simpelthen hele menyen 90° videre og du har menyen foran deg. 
Altså slipper dere å sitte og snu på iPaden. 

Når det er sagt, er det synd at Monopol ikke finnes i Game Center enda. 
At spillet ikke støtter å spille med en venn som sitter et helt annet sted, er en rar mangel for et spill som absolutt blir morsomst når en spiller med et sosialt og irrasjonelt vesen. 

Som en slags kuriøs ekstrafunksjon, kan du skifte omgivelsene du sitter i også. 
Blir du lei furubordet i stua med de myke hyttestolene rundt, kan du velge deg en slags romstasjonomgivelse med futuristiske møbler og vindusutsikt ned til jordkloden. 
Pluss i margen for ekstrafunksjoner som tar oss ut i verdensrommet. 

Monopol er en fin juleinvestering til iPaden din, og en artig og tilgjengelig levendegjøring av en klassiker. 
