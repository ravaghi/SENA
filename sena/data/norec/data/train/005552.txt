Utgang denne veien
Snøre på seg skoene og komme seg vekk. 
Rapper Ivan Ave setter ord på dette over en frodig og jazzete godbit. 

Vi har alle vært der. 
De kjipe øyeblikkene som trigger alle cellene i kroppen til å stikke av. 
Å legge igjen ansvaret, døve ører for dårlige nyheter. 

Landets aller dyktigste på engelskspråklig rap (ikke akkurat noe nytt, men greit å understreke dette til nye lyttere og lesere) har tematisert virkelighetsflukten i form av en elegant og jazzete raplåt fingret av godtfolkene Kiefer (Stones Throw) og Like, sistnevnte med en CV som innholder arbeid for Kendrick Lamar og Anderson Paak. 

Tangentføringen på «Running Shoes» får deg til å myse og/eller lukke ævva som når gjenskinnet fra vannet en sommerdag treffer deg i trynet mens de skånsomme trommene og den boblete bassen gjør det enklere å takle den mentale dritten som ligger og vaker i bakhodet. 

«Trying to sing about some real shit, right now I just need to not feel shit». 
Ivan Ave setter enkle, men presise ord på situasjoner som suger nå eller kommer til å suge, som når han sier «I’m stopping the clock, I’m not ready to read R.I.P Stevie». 

«Running Shoes», en singel fra det forestående albumet Every Eye, sier at noen ganger er det helt greit å ikke forholde seg til ting du ikke har lyst til å forholde deg til. 
Denne er lyden til nettopp det. 
Jeg har hørt på låten cirka 50 ganger nå, til eksempel. 
Ut og kjøpe sneakers, nå. 

P3 Spanderer med Ivan Ave som fremfører «Obedience» og «Keep Looking»: 
