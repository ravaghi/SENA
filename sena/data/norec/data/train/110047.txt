VGs anmelder om den nye låten:Biebers beste 

(Island/Universal) 

Superb sommerpop. 

Man kan le av hysteriet rundt Justin Bieber, men pophistorien har vist oss mang en gang at småjentene ofte har rett. 
I tilfellet Bieber har låter som «Boyfriend» og «Baby» vært gode argumenter. 

Etter 18-åringens dagsferske singel å dømme, har jentene rett denne gangen også. 
Den er sofistikert sjarmørpop det er umulig å krangle med. 

«Die In Your Arms» er i tillegg en sang som kan åpne nye dører for Bieber. 
Den spiller på referanser som også snakker til et mer voksent publikum; her er det gjenklang av syttitallssoul generelt og Jackson 5 spesielt, mens det stadig tilbakevendende introtemaet har god, sommerlig Beach Boys-smak. 

Med kyndig produsenthjelp av Rodney Jerkins melder Bieber seg inn i selskapet for tidløs pop, der han tidligere primært har vært tidsriktig R&B-influert. 

Men tro nå ikke at han har glemt sitt kjernepublikum: 
Den sødmefylte teksten og vokalen er så til de grader skrudd i retning av ukyssede jenter at man kunne ha beskyldt noen for kynisme - om det ikke var for at det låter så inderlig ektefølt. 
