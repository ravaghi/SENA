Eventyr uten glans
Regi: 
Tommy O'Haver. 
Med: 
Anne Hathaway, Hugh Dancy, Minnie Driver. 
Am. eventyr/komedie. 
For alle. 

Pastellfarget eventyr der selve det eventyrlige drukner i overdådige overdrivelser. 

Selv om «Ringenes herre» og «Harry Potter» er de siste års store filmeventyr, så betyr ikke det at alle filmer med middelalderatmosfære nødvendigvis er vellykkede. 

Gail Carson Levine skrev sin suksessroman «Ella Enchanted» - et eventyr om en jente som får en spesiell gave av en litt rampete fe; lydighetsgaven. 
Det vil si at hun gjør nøyaktig det folk ber henne om. 

Nå er dette blitt en film der fargerike alver, sjarmerende kjemper og barske, men reale orger er underlagt en tyrannisk statsleder. 
Det er opp til Ella og tyrannens nevø, en sympatisk prins, å gjøre noe med tingenes tilstand. 

Historien er snekret sammen som et sammensurium av ymse eventyrfilmer, alt fra de to tidligere nevnte suksessfilmer, via en dose Shakespeare, litt «Askepott» og frem til «A Knight's Tale». 
I tillegg skal man hele tiden vise at dette er nåtid ved å synge seg gjennom et nyere rock- og poprepertoar. 

Det henger ikke særlig godt sammen og har heller ikke mye eventyrglans over seg. 
Men hovedpersonene, Anne Hathaway og Hugh Dancy, er pene mennesker, akkurat slik en prins og hans tilkommende burde være - i eventyrets verden. 
