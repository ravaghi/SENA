Sutring i sola
Terningkast 3: 
Svenske Johnossi ble aldri noe mer enn et venteband på Oslo Live fredag. 
Les: 
Lydverkets anmeldelser fra torsdagen på Slottsfjell og Oslo Live 

Det kan umulig være bare enkelt å spille i Johnossi. 
Den teorien springer ut fra to ting. 
For det første, vokalistens sutrende, halvdesperate og smått nasale vokal. 
For det andre, det faktum at bandet under Oslo Live blir satt til å spille på en scene de ikke er store nok for. 
Joda, det fylles riktignok opp med folk foran hovedscenen utover i settet deres, men kvalitetsmessig er ikke Johnossi et band som lever opp til de kravene en sånn setting innebærer. 

Det mest utfordrende ved å gjøre festivaljobber er jo nettopp å spille for et publikum som ikke nødvendigvis har kommet for å se ditt band, og det faktum er ekstra tydelig denne ettermiddagen. 
Å bli konfrontert med dagslys og et soldøsig publikum blir for mye for John Engelbert og Oskar Bonde. 
For selv om de to pojkene både kommuniserer greit med publikum og presser maks ut av gitar, stemmebånd og trommesett blir dette aldri en spesielt givende konsert. 

Det er lett å få litt vondt av de to gutta i bandet; det er tydelig at de virkelig prøver - men de bryter aldri helt gjennom til publikum. 
Unntaket er en entusiastisk del i front som kjenner musikken deres inn og ut fra før. 
De lar seg rive med, og later til å være så store fans som et middels bra poprockband uten spesielt spennende låtmateriale kan erverve. 

De hederlige unntakene kommer på "What's the point" og andre semihits svenskene har på samvittigheten. 
Bandet leverer best på enkle, taktfaste og catchy låter, men heller ikke der klarer de å skape noe mer enn en avslappet og grei oppvarmingsstemning. 

For gjennom hele konserten er det tydelig; Johnossi er ikke noe annet enn tidsfordriv for et publikum som hungrer etter å se bandets ekstremt mye større storebror - kveldens svenske headliner - Kent. 

Anmeldelse: 
Juliette Lewis, Slottsfjell: 
Stjerne uten låter (3) 

Anmeldelse: 
Bilal, Oslo Live: 
Stjerne i solnedgang (5) 

Anmeldelse: 
Kent, Oslo Live: 
Sur nedbør over populære svensker (3) 

Les Scissor Sisters-slakt og finn alle de andre anmeldelsene fra Oslo Live og Slottsfjell torsdag her. 
