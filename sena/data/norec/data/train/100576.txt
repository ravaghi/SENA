Strålende svanesang
Med leken autoritet setter Bizarre Creations et overbevisende punktum for sin fenomenale «Project Gotham Racing»-serie. 

Etter at Activision nylig kjøpte opp Bizarre Creations, kan dette være det aller siste «Project Gotham Racing»-spillet - i alle fall med Bizarre ved roret. 

Og da er det bare rett og rimelig at de britiske bilentusiastene har heist fulle seil og laget noe som ligger farlig nære det perfekte. 

«Project Gotham Racing 4» klarer først og fremst, i likhet med sine forgjengere, å finne den ultimate balansen mellom ukomplisert moro-racing og simulasjon. 

Det er særlig her denne serien bestandig har utmerket seg. 
Det er actionfylt som bare det, men du må allikevel ha et solid grep om optimal racinglinje, fart inn og ut av svinger og det å håndtere de mange ulike bilene. 

Denne gangen spiller også værforhold en viktig rolle. 
Du må håndtere både tåke, plaskregn og snø, og det er ofte lettere sagt enn gjort. 

Lukk øynene nå, se for deg det å rase avgårde på et snødekt Nürburgring i en Ferrari F50 GT og prøv å fortell meg at du ikke kjenner gåsehuden komme krypende. 

Kravet om ferdigheter på alle disse områdene gjør «Project Gotham Racing 4» til et spill med enorm dybde, til tross for den noe ukompliserte overflaten. 

Samtidig sørger «kudos»-systemet - det at du får poeng for actionfylt kjøring og de mange morsomme sidesporene fra ren racing for en variasjon som ligger nærmere spill som «SSX» enn «Gran Turismo». 

Allikevel er vei- og bilfølelsen svært god. 
Det føles virkelig som å kjøre bil, og hver enkelt av de mange bilene har sine unike personligheter. 
Dette er selve limet i spillopplevelsen, det er her de lekne racingmåtene og fokuset på actionkjøring får livets rett. 

Grafikken er også forbedret i forhold til «Project Gotham Racing 3», og det gjør ganske mye med innlevelsen og engasjementet. 

Enspillerdelen er dessuten den kanskje mest vellykkede jeg har vært borti i et bilspill noen gang. 
Du har en arkade-del, som ligner på enspillerdelen i tidligere spill i serien, og du har en karriere-del hvor du i løpet av flere sesonger låser opp stadig flere løp med høyere vanskelighetsgrad. 

Nett-delen er også forbedret ganske kraftig, den er mye mer oversiktelig og tilrettelagt for Xbox Live-entusiaster enn før. 

Spesielt spennenende er den ferske muligheten til å lage ditt eget racinglag med kompiser og konkurrere mot andre lag, en slags «deathmatch» med biler for klaner, altså. 
En knallgod idé! 

Personlig setter jeg også stor pris på det nye «simulasjons»-moduset, hvor du blir tvunget til å bruke manuelt gir og synsvinkelen fra innsiden av bilen. 

«Project Gotham Racing 4» har også lånt fra det glimrende «Trackmania Nations», og tilbyr nå muligheten til å representere hjemlandet ditt når du spiller på nett. 

Det føles godt å kjøre med flagget på panseret, nasjonal tilhørighet øker følelsen av konkurranse på Xbox Live. 

Alle de nye Live-mulighetene, som også inkluderer muligheten til å laste opp bilder og progresjon i enspillerdelen, er forøvrig sydd sammen til en glimrende pakke på nettstedet PGRNations.com. 

I tillegg til de allerede nevnte værforholdene, er de største nyhetene denne gangen muligheten til å kjøre motorsykler og fem nye byer. 

Jeg må innrømme at motorsyklene ikke appellerer spesielt mye til meg, jeg foretrekker definitivt bilene. 
Utvalget av fantastisk fete biler er som vanlig mer enn bra nok (se hele listen her). 

Men for variasjonens skyld, er motorsyklene et svært hyggelig tilskudd. 
Dessuten kan du gjøre endel kule stunts på motorsyklene - noe for deg med ekstra eksponeringsbehov, altså. 

De voldsomme værsvingningene er derimot mer vellykkede. 
De er med på å gi «Project Gotham Racing 4» et særpreg i bilspillenes verden, samtidig som de gufne vei- og siktforholdene tilfører et nydelig spenningsmoment. 

De nye byene, som inkluderer Shanghai, St. Petersburg, Quebec City, Macau og Michelin Test Track, utfyller dessuten de kjente og kjære byene fra tidligere spill i serien - Tokyo, New York, Nürburgring, London og Las Vegas. 

Nei, «Project Gotham Racing 4» er ikke dramatisk mye bedre enn forgjengerne, men det foredler og bygger videre på konseptet på en utrolig vellykket måte. 

Det har kommet veldig mange gode bilspill til Xbox 360. 
Selv mener jeg «Project Gotham Racing 4» er det beste av dem alle. 

PS: 
I salg fra fredag 12. oktober. 

Hvordan hevder Project Gotham Racing 4 seg i havet av gode bilspill du finner på Xbox 360? 
Svært godt, mener VG Netts anmelder. 
