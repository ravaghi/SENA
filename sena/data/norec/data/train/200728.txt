DOA Xtreme Beach Volleyball
Det ultimate vorspiel-spillet? 
Eller den perfekte Barbie-simulatoren? 
Uansett hvordan du ser på det, er DOAX ganske morsomt, men bare en liten stund. 

Uten tvil et av årets mest omdiskuterte spill, Dead or Alive: 
Xtreme Beach Volleyball spiller nesten utelukkende på sex. 
Men det er jo ikke noe nytt for de som har fulgt med på spillfronten den siste tiden, så det store spørsmålet er om spillet faktisk er noe gøy. 

LES OGSÅ: 

La oss se litt på bakgrunnen først. 
De fleste har nok hørt om Dead or Alive-slåssespillene, som i tillegg til å være solide Tekken-konkurrenter, alltid fokuserte mye på kvinnelige former. 
Serien er nå eksklusiv for XBox, og Dead or Alive 3 kom samtidig med konsollens lansering. 
Spillet var morsomt nok, men ingenting kunne forberedt oss på spin-off-produktet vi nå har foran oss. 

Xtreme Beach Volleyball tar alle jentene fra de tidligere spillene, og putter dem på en paradis av en øy. 
Der skal pikene spille volleyball, handle bikinier, bli venner og uvenner, samt slappe av ved bassengkanten. 
For et konsept! 

Samlemani 

DOAX handler i grunn om en ting  å tjene penger. 
Pengene brukes på tilbehør til jentene  badedrakter, sko, hatter eller neglelakk. 
Det er tre måter å tjene penger på: volleyball, casino eller hopping fra pute til pute over en badebasseng. 

De tre butikkene som finnes på øya fører altså alt som er nødvendig for at jentene skal kose seg, og i tillegg finnes det flere volleyballbaner, øde strender og en radiostasjon som lar deg velge musikken du hører. 

Når du begynner må du velge hvilken jente du vil kontrollere. 
Hver av dem har ferie i fjorten dager, men du kan fint komme tilbake med den samme jenta selv etter at de første to ukene er gått. 

Et vesentlig element av spillet er ditt forhold til de andre jentene på øya. 
Piken du styrer har som regel en venninne, og du må pleie forholdet ved å sende gaver. 
Det er viktig, siden det er venninnen din som står ved siden av deg når du spiller volleyball, og har du et godt forhold til henne blir også samspillet bedre. 

Volleyball-delen av spillet er ukomplisert, men overraskende krevende. 
Det er ikke så lett å vinne som man skulle trodd, til tross for at man bruker bare to knapper, en for pasninger og en for spikes. 
Du kan bevege din jente med den venstre stikken, og din partner posisjonerer seg automatisk i nærheten. 
Stort sett er intelligensnivået tilfredsstillende, men noen ganger opplevde vi noen skikkelige tabber fra jentenes side. 
Det avgjørende er ofte hva slags forhold du har til andre jentene på øya, så pass på å gi dem gaver. 

Det er volleyballspillingen som er mest innbringende pengemessig. 
Men det finnes som sagt andre måter å tjene penger på. 
Casinoen er åpen hver kveld, og der kan du spille poker, rulett, enarmede banditter og så videre. 
Vi er ikke noen eksperter på gambling, men det virker egentlig som om casinodelen er blitt lagt til helt til slutt, for det hele er ikke spesielt avansert. 

Den aller enkleste måten å tjene noen slanter på er det bisarre hoppespillet. 
Du befinner deg ved et svømmebasseng, og skal hoppe på flytende puter over til den andre siden. 
Gjør du det kjapt og grasiøst, får du en god del penger, detter du i vannet må du begynne på nytt. 

På handletur 

Pengene du har tjent skal du altså bruke i øyas butikker. 
Den ene butikken selger badedrakter, den andre har solbriller, hatter, sko og smykker, mens den tredje fører noen ganske så unyttige pyntevarer (og skytevåpen). 

Kort fortalt kan du altså benytte dine hardt opptjente penger til å kle opp dine jenter som virtuelle barbie-dukker. 
DOAX gir deg med andre ord muligheten til å leve ut fantasier du kanskje hittil har holdt skjult. 
Det føles merkelig å bruke flere timer av en vårlig ettermiddag på å velge ut badedrakter til dataanimerte kvinner, men på en merkelig måte er det faktisk ganske gøy, spesielt når man får tilgang til de mer utfordrende draktene. 
Om ikke annet er det i alle fall en annerledes opplevelse. 

Det er ikke alt. 
Flere steder på øya er som sagt øde, og går du dit får du muligheten til å se jenten du styrer kose seg i sanden eller blant tropiske planter. 
Og du har full kontroll over kameraet, og kan zoome inn på de mest strategiske stedene Dessverre tvinger spillet oss tilbake til hovedmenyen etter noen få minutter. 

Det er altså det DOAX har å by på  vinn penger, kjøp klær, se på jentene. 
Det er faktisk litt morsomt, vi tør å innrømme det. 
Men det varer ikke lenge før det begynner å bli ensformig og kjedelig, og bare de meste dedikerte badedraktsamlerne fortsetter å spille. 

Meget attraktiv 

Om ikke annet er DOAX i alle fall en grafisk perle. 
Spesielt er jentene fantastisk modellerte, selv om deres animasjoner kan bli noe repetitive. 
Men bevegelsene og detaljnivået er av meget høy kvalitet, og det ser svært realistisk ut. 
Bakgrunnene er også gode, kanskje bortsett fra de meget statiske casino-sekvensene. 
Det er uansett ikke bakgrunnsgrafikken du kommer til å se på! 

Spillet inneholder mye musikk fra halvveis kjente grupper, og de fleste låtene setter oss faktisk i en slags sommer-stemning. 
Du kan også spille av egen musikk fra XBoxens harddisk. 

Jentene snakker japansk og alt de sier blir tekstet på engelsk, altså typisk Dead or Alive. 

Verdt pengene? 

Det store spørsmålet om det er verdt å betale 500-600 kroner for dette spillet? 
Vi synes egentlig ikke det, selv om vi hadde det ganske gøy en periode. 
Konseptet er definitivt underholdende, og de fleste vi vet om moret seg med DOAX noen timer. 
Problemet er at etter en stund begynner spillet å bli ensformig, og den eneste grunnen til å fortsette er hvis du har en trang til å samle samtlige badedrakter. 

Det er mange spill der ute som er mye mer verdt dine hardt opptjente kroner. 
Vårt beste forslag er at vennegjenger spleiser på DOAX og bruker spillet som vorspiel-underholdning, for det er der det fungerer best. 
