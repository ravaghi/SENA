Acer Aspire Revo 100
Dette er det klart smarteste mediesenter-PC vi har testet. 

Det begynner å bli lenge siden vi først lot oss fascinere av å kunne koble PC-en til TV-en. 
Temaet ble spesielt aktuelt etter at flate TV-er ble vanlig, med VGA-innganger, og etter hvert både høy oppløsning og enklere tilkobling via HDMI. 

Mediesenter-PC-markedet har imidlertid aldri tatt helt av. 
Mye av grunnen, mener vi, skyldes at produktene rett og slett ikke har vært tilpasset godt nok. 
Windows har for eksempel ikke vært optimalisert for TV-bruk, prisene har vært høye, støy har vært en annen utfordring, for ikke å glemme mangel på gode styremuligheter. 

Vi har tidligere konkludert med at ingenting slår trådløst tastatur og mus til stue-PC-er, men slett ikke alle er interessert i å ha slikt liggende på stuebordet. 

Endelig modent? 

Acer Aspire Revo 100 er kanskje produktet som kan snu opp ned på dette. 
Den lille sorte PC-en minner litt om enn en Playstation 2, (bare litt større med sine 30 x 18 x 2,5 cm). 
Den kan både ligge og stå oppreist, og til forskjell fra mange andre små PC-er vi har testet har den innebygd Blu-ray-spiller. 

Rett under drevet i fronten sitter et lite kombinert multiberøringsfølsomt peke- og tastaturbrett som du kan løsne og bruke trådløst fra sofakroken. 

Tastaturet, som betjenes enkelt med tomlene, har dessuten knapper for styring av medieavspilling, samt volumkontroll. 
Trykk bekreftes av en kort pipelyd, og fungerer helt supert til å taste inn nettadresser, brukernavn og annen kortfattet informasjon. 

Ved å trykke inn en knapp øverst til høyre bytter du mellom tastatur- og pekeplate-modus. 
Nå mørklegger pekeplaten tastene. 
Platen er som sagt multiberøringsfølsom, og "høyreklikk" aktiveres ved å klikke og holde fingeren der et par sekunder. 

Litt av hvert å by på 

PC-en har for øvrig en USB-port og kortleser for vanlige minnekort i fronten, og på baksiden sitter to USB-porter til, HDMI-utgang, optisk SPDIF-lydutgang (TOSLINK), lyd- inn og utganger (minijack), nettverkskontakt (gigabit støtte), samt tilkoblingspunkt for antenne på modeller med innebygd TV-tuner. 

På innsiden sitter en strømgjerring dobbelkjernet AMD Athlon II Neo K325 prosessor som opererer på 1,3 GHz, 2 GB minne (maks 4) og en 500 GB harddisk. 
Grafikkbrikken er en Nvidia Geforce 9400, også kjent under navnet ION. 
Trådløst nettverk er naturligvis på plass (b/g/n). 

Operativsystemet er Windows 7 Home Premium 64 bit, og maskinen kommer med spesialsydd mediesenter-programvare kalt Clear-fi. 

Oppstart og installasjon 

Vi koblet maskinen til en 42-tommer full HD LCD-TV fra LG, og startet den opp. 
Det viste seg raskt at maskinen var like stillegående som vi hadde håpet på. 
Første gang maskinen startes er det ganske mange ting som skal konfigureres og installeres, og denne prosessen tok rundt 20 minutter. 

Skrivebordet var ikke optimalisert for TV og sofabruk, ikoner og tekst ble altfor smått. 
Det følger med en TV-vennlig nettleser basert på Internet Explorer, men den har ikke mulighet for å justere opp skriftstørrelsen. 
Her måtte vi rett og slett gjøre noen tilpasninger. 

Vi måtte også gjøre noen endringer på strømstyringen, da det viste seg at maskinen gikk i dvale midt under avspilling av musikk fra Spotify. 
Det førte til at TV-en vår også slo seg av kort tid etter at maskinen var gått i dvale, på grunn av manglende signal. 

Vi mener at en maskin av denne typen, som til de grader er myntet på stuebruk, burde kommet med en veiviser som hadde gjort oppsettet mest mulig TV-vennlig. 
Det hadde gjort den enda bedre tilpasset hvermansen, som ikke nødvendigvis innehar kunnskap om disse tingene. 

Problemfri Blu-ray-avspilling 

Vi satte inn Blu-ray-filmen "The Island", og etter ca 30 sekunder startet avspillingen gjennom Clear-fi-mediesenteret, uten at vi behøvde å foreta oss noe som helst. 

Via tastaturbrettet kunne vi enkelt styre avspillingen, og det var ikke tegn til hakking eller andre problemer. 
5.1-lyden (DTS) ble også dekodet og fordelt riktig gjennom surround-anlegget vårt. 
Det var ikke mulig for oss å se forskjell på bildet i forhold til vår dedikerte Blu-ray-spiller til et par tusenlapper, eller sagt på en annen måte: 
Kvaliteten var meget god. 

Det eneste problemet vi har opplevd under testperioden hva Blu-ray-avspilling angår, var filmen Avatar, der lyden ble borte. 
Vi har imidlertid ikke sett etter programvareoppdateringer til Clear-fi, noe som muligens kunne fikset dette problemet. 

Vi gjør også oppmerksom på at selve drevet avgir en ganske tydelig suselyd under avspilling. 
Den hører du godt når lyden på filmen er dempet. 

Clear-fi spiller av mange forskjellige multimedieformater og filtyper, inkludert DivX, MKV etc, men ikke alle. 
Det kan også kommunisere med nettverksdisker og PC-er via DLNA, og har også en viss internettfunksjonalitet. 
Grensesnittet er enkelt, med store ikoner og tekst: 

Vi installerte VLC og kunne raskt konkludere med at Revo 100 ikke har noen problemer med å avspille noen av våre 21 testfiler, inkludert materiale i full HD-oppløsning. 

Som du ser av bildet under, var aldri prosessoren presset til sitt ytterste under avspilling: 

Noen ord om ytelsen 

For oss virker kombinasjonen AMD Athlon II Neo K325 og ION-grafikk som bedre enn tilsvarende grafikkløsning med Intels Atom-prosessor. 
Vi har så alt for mange ganger støtt på problemer under avspilling av de tyngste videofilene på maskiner med Atom-prosessor. 

Til alt av vanlig bruk, som nettsurfing, kontorprogrammer etc, i tillegg til musikk- og video er dette en helt OK løsning. 
Det er imidlertid ingen spillmaskin, og tyngre oppgaver som videoredigering og -komprimering bør du velge en kraftigere PC til. 

Windows Opplevelsesindeks sier følgende: 

Hva sier så ytelsesmålinger om styrkeforholdet dem imellom? 
Ifølge Passmark er det ingen tvil om at AMD-prosessoren er strået hvassere enn de vanligste Atom-alternativene: 

Flere bilder: 

Konklusjon 

Det har vært morsomt å stifte bekjentskap med Acer Revo 100. 
Den er det nærmeste vi har kommet en optimal stue-PC / mediesenter så langt. 
Det finnes mange små PC-er som kan egne seg til stuebruk, men spesielt Blu-ray-støtten på Revo 100 gjør at den blir spesielt interessant. 
At den ser bra ut, er stillegående og enkel å operere via tastaturbrettet, forsterker bare det gode helhetsinntrykket. 

Litt støy fra drevet under Blu-ray-avspilling og det faktum at vi måtte gjøre et par tilpasninger manuelt for å gjøre Windows mer TV-vennlig, er omtrent det vi har satt på minussiden. 
Det er ikke nok til å ta fra Revo 100 et vel fortjent anbefalt-stempel. 

En stor takk til MPX for utlånet av PC-en. 

Acer Aspire Revo 100 (PT.SESE2.027) 
