Terje Rypdal/ Ketil Bjørnstad «Life in Leipzig»
ECM/Musikkoperatørene 

Som residerende festivalartist avsluttet Terje Rypdal fjorårets Moldejazz med en konsert sammen med Ketil Bjørnstad i Molde Domkirke. 
Det ble en helt spesiell konsertopplevelse som vil huskes. 
Foreliggende utgivelse er et konsertopptak med samme konstellasjon fra 2005. 

Musikken er gjennomgående mektig og romantisk, med til tider voldsomme lydkaskader. 
Deler av repertoaret er fra Bjørnstads Seafarer-prosjekt der Rypdal også var med, og det er lett å forestille seg havets bølgekraft. 
I partier blir det for mye, og de rolige vare øyeblikkene blir kjærkomne, som i åpningen av «Flotations and Surroundings» og Rypdals «Easy Now», som glir over i Griegs «Notturno». 

Kjærkommen er også Rypdals underfundige ironi, som i «Le Mannfred/ved peisen». 
Og hans udødelige klassiker «The Return of Per Ulv» er et avsluttende høydepunkt. 
