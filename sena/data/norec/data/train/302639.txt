God på små flater
«127 timer» er en oppvisning i filmkunst og en stor prestasjon av James Franco. 

FILM: 
I forfjor var han Oscar-underdog med «Slumdog» og kunne i etterkant velge filmprosjekter fra øverste hylle. 
Danny Boyle valgte et manus der utfordringen er som følger: 
Friskus kiler fast armen i fjellsprekk, her blir han sittende i 127 timer, snurr film! 

Filmen bygger på en smertelig sann historie. 
I mai 2003 dro Aron Ralston på tur til Canyonlands National Park i Utah. 
Her blir han sittende fastklemt og kutter av seg høyre arm nedenfor albuen for å overleve. 
Året etter ble opplevelsen til bok, «Between a Rock and a Hard Place». 

Liker ikke natur 

Mye talent skal synkroniseres for å omdanne denne prøvelsen til en dynamisk og underholdende film. 
La oss begynne med hovedpersonen, som allerede er Oscar-nominert. 
James Franco bruker filmens innledning til å sjarmere både seerne og to turgående jenter (Kate Mara og Amber Tamblyn) i senk med sin slentrende eventyrlyst. 
Når han litt seinere sitter fast som en rev i saksa, er det vanskelig å ikke bry seg om hvordan det skal gå, selv om vi vet enden på visa. 

Dernest er det klart at «127 timer» ville blitt noe helt annet uten Danny Boyle, som har uttalt at han ikke liker seg ute i naturen. 
I stedet for å invitere oss med på meditativ naturdyrkelse, spriter han opp med sprakende farger, dundrende rytmer og en klipperytme som forvandler Utah-ørkenen til noe som minner mer om en nattklubb — uten at skjønnheten på noen måte forsvinner. 

Blodig amputering 

Ralstons fantasier og ønsketenkning er filmet med en spektakulær rastløshet som har vært Boyles varemerke helt siden «Shallow Grave». 
Han tenker på ekskjæresten (Clémence Poésy) og barndomsopplevelser med faren, han har våte drømmer om Cola og Gatorade og er irritert på seg selv for ikke å ha sagt fra til noen om hvor han skulle. 

Selve amputeringen er blodig og grusom, men den er relativt kortvarig, så la ikke det skremme deg bort fra en sjeldent sterk film om en mann som har bestemt seg for å overleve og som får noen dagers kvalitetstid med seg selv. 
