Sinikka Langeland:«The Land That Is Not» 

(ECM / Grappa) 

Vakkert fra Finnskogen. 

Langeland har lenge vært en viktig formidler av Finnskogens rike musikktradisjoner. 
Uttrykket på hennes andre ECM-utgivelse er likevel hennes eget, originalt, vakkert og høyst nærværende i samtiden. 
Til dikt av Olav H. Hauge og finlandssvenske Edith Södergran har hun skrevet noen utrolig flotte melodier. 

Langelands sang og sanselig tilstedeværende kantelespill berører dypt, og medmusikere som Arve Henriksen og Trygve Seim byr på sitt aller beste, luftige, spørrende og fremfor alt nydelige linjer i trompet og saksofon. 
Samspillet er variert, fra gyngende «What Is Tomorrow» til inderlige, nakne «The Rose». 

Dette er sjeldent vakker musikk av internasjonalt format. 

BESTE LÅT: 
«The Rose» 

CARL PETTER OPSAHL 
