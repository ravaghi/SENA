En skygge av seg selv
Den mesterlige skrekkserien «Silent Hill» går her på sin første mini-smell med spill nummer fire. 

Hvis man setter finner på en hund, kan man da kalle det en fisk? 
Blir Siv Jensen plutselig Jørgen Kosmo av å gro ansiktshår og skifte dialekt? 

«Silent Hill 4: The Room» er nemlig ikke et «Silent Hill»-spill. 
Ikke egentlig. 

I utgangspunktet het det «Room 302», før hovedpersonen plutselig hadde vært i byen Silent Hill en gang. 
Kanskje han gikk på barneskole med en som bor der eller har ligget med en som flyttet derfra også, hva vet jeg. 

Poenget er at dette spillet har blitt skviset inn i den mildt sagt populære skrekkserien uten å ha annet til felles enn et iboende forsøk på å skremme deg. 

Og det synes. 

«Silent Hill 4» er ikke et dårlig spill, innimellom er det faktisk riktig så skummelt. 
Spesielt i de filmatiske sekvensene, som faktisk er hakket mer forskrudde enn det man er vant til fra Konami. 
Trøste og bære. 

Men spillbarheten og skrekkelighetene kommer aldri i nærheten av de tre første spillene i serien, som fremstår som noen av de ypperste skrekkspillene man kan oppdrive. 

Oppgavene man skal løse er stort sett lite gjennomtenkte og actionelementene er ikke særlig vellykkede. 
Dessuten er det nå mye mer action på bekostning av utforsking og oppgaveløsing, en beslutning jeg personlig er veldig uenig i. 

Historien går i korte trekk ut på at hovedpersonen er låst inne i leiligheten sin, og eneste vei ut er gjennom forskjellige portaler inn i syke, alternative virkeligheter. 
Grei skuring, men ikke mer enn det - sannsynligvis litt fordi minnene fra tidligere «Silent Hill»-spill er såpass sterke at dette fjerde spillet i serien til enhver tid blir målt opp mot dem. 

Du finner mange kjente elementer i stemningen, art direction, monsterdesign og den type ting. 
Man forventer solide doser mentalt forstyrret skrekk, og det får man. 
Men i grove trekk er «Silent Hill 4» et lavmål i serien. 

Prøv heller de glimrende «Project Zero» og «Project Zero 2: Crimson Butterfly» mens du venter i åndeløs spenning på hvilke spill Konami presser inn i «Silent Hill»-konseptet videre. 

«Silent Hill 5: Pro Evolution Horror»? 
«Silent Hill 5: Metal Gear Screamer»? 
Eller... vent nå litt... det hadde faktisk vært ganske kult. 

PS! 
PS2-versjonen er testet. 
Spillet er i salg fra 24. september. 
