Audi A6 Avant prøvekjørt
Vi kom relativt lite spente til lanseringen av Audis nye, store stasjonsvogn. 
Og fikk oss litt av en overraskelse. 

FRANKFURT (DinSide Motor): 
Audi er på offensiven. 
Mer tydelig enn noen sinne gjør de det klart at de har viljen og midlene til å spille en stadig økende rolle i premium-segmentene og tilhørende nisjer - som det bare blir flere og flere av etter hvert som kundemassens behov og ønsker diversifiseres. 

Viktig storbil 

Samtidig fornyes de viktige hovedmodellene i jevn takt. 
A6 er ekstremt viktig for Audi som merkets representant i det tyskerne kaller "øvre mellomklasse" - der Mercedes E-klasse og BMW 5-serie er hovedkonkurrenter. 
I februar fikk vi stifte bekjentskap med sedanen for første gang, og vi har senere testet den på norsk jord. 
Og nå har turen kommet til versjonen som utvilsomt vil bli mest solgt i Norge: 
Stasjonsvognen, eller Avant som den heter på Audi-språket. 

Bilen har blitt bedre på så å si alt, og i tillegg har den fått ny motorisering. 
Det var selvsagt ikke designen, men den nye motorteknologien som forbløffet oss og især den nye 3.0 TDI biturbo-versjonen. 
Men mer om denne lenger ned. 

Litt strengere 

Designmessig har vi ingenting å legge til i forhold til hva vi skrev angående sedanen; dette er typisk og meget forutsigbart Audi, med noen oppdateringer av linjeføringen som gjør den hakket mer aktuell enn forgjengeren. 
Det er særlig frontlyktene som markerer seg, med sin gjennomgående LED-signatur inne i selve hovedlykten. 
Forfra får vi en noe mer dynamisk design med et "strengere" oppsyn. 

Lettere sværing 

Forgjengeren var allerede en real storbil, og Audi har ikke økt de ytre dimensjonene. 
Derimot har de tatt samme grep som med A4 og redusert overhenget foran (med 8 centimeter), for å kunne skape en bedre vektbalanse. 
Samtidig er akselavstanden blitt øket med syv centimeter og plassutnyttelsen innvendig er blitt en del bedre. 
Med sine 493 centimeter i lengden ruver Audien og er faktisk den største stasjonsvognen i markedet. 
(BMW 5-serie: 490 cm, Mercedes E-klasse: 489 centimeter). 
Til tross for dette har Audi lykkes i å redusere vekten på bilen med opp til 70 kilo i forhold til forgjengeren. 

Nye Audi A6 Avant: 
Dimensjoner 

God plass og godfølelse 

Nye A6 Avant er nemlig en romslig bil, særlig i kupéen og bakseteplassen er generøs både for barn i barnesete og for voksne. 
Fullt så stort som Mercedes E-klassens bagasjerom er Audiens ikke, men det ligger ikke så langt bak med sine 565 liter, og det er lett å utnytte plassen i det. 
For øvrig har Audi lagt listen høyere når det gjelder kvalitetsinntrykk og følelse av eksklusivitet i interiøret. 
Mange utførelser er tilgjengelige, og ikke alle vil falle i smak hos et flertall et kunder - vi kunne blant annet styre oss for en gjennomført sjokoladebrun variant - men det finnes i alle fall noe for enhver smak. 
Bildene viser det av våre testeksemplarer vi tror "stemmer" best med den jevne norske kundens smak. 

A6 Avant: 
Bagasjerom 

Motorer... 

Vi gir lenger ned en fullstendig oversikt over spesifikasjonene til alle tilgjengelige motorer i nye Audi A6 Avant. 
Vi konsentrerte oss i denne omgang om dieselmotorene, da det er disse som vil utgjøre den største delen av salget her hjemme. 
Det er for så vidt synd, da vi vet at de nye TFSI-bensinmotorene er blitt både kultiverte, kraftfulle, nøysomme og fremfor alt mindre lokalt forurensende enn oljebrennerne. 
Men slik er nå engang situasjonen per i skrivende stund... 

Når det gjelder 2.0 TDI, som vil være salgsleder i 163-hestersversjonen som blir tilgjengelig i Norge ved siden av 177-hesteren vi fikk kjøre, så er det blitt en utmerket maskin som vil gjøre nytten for det store flertallet av kunder. 
Her i Norge trenger man ikke mer uansett. 
177-hestersutgaven gjør unna 0 til 100 på ni sekunder, kan kruse i 222 km/t på Autobahn og klarer seg ved blandet kjøring med en halv liter diesel per mil. 
Den nedtrimmede varianten vil ikke ha avvik fra dette som vil merkes nevneverdig. 
Nøkkelen er den aktualiserte motorteknologien og et kraftfullt dreiemoment på 380 newtonmeter fra 1.750 til 2.500 omdreininger - og det fortsetter å trekke heftig et godt stykke over 4.000 omdreininger. 

... og motorEN som forbløffet 

Så kom sjokket. 
Vår første kjøretur med Audis nye 3.0 TDI i sin biturboversjon. 
Ikke siden vi for seks år siden prøvde første generasjon BMW 535d med rekkesekser og sekvensiell biturbo (den med 272 hk), hadde vi hatt en lignende aha-opplevelse. 
Oppskriften her er for så vidt analog, men kraftig aktualisert. 
Vi la ut på tur, på landeveiene i nærheten av Frankfurt og deretter på motorveien. 
Det første som slo oss var den barske og sportslige lyden. 
Romlingen som ved pådrag ble avløst av snerring, deretter potente brøl, ledet tankene hen på sportstrimmede bensin-V8-ere og slett ikke på noen oljebrenner, det være seg i V6-konfigurasjon. 
Så kom den overveldende følelsen av voldsomme krefter og den heftige, vedvarende akselerasjonen. 
Over ett bredt register, fra alle hastigheter og turtall. 
0 til 100 tar bare 5,3 sekunder - her snakker vi om ytelser som en sportsbil fra en tung stasjonsvogn med dieselmotor! 
Paret med den utmerkede Tiptronic-automaten er dette rett og slett blitt en fantastisk kraftkilde vi vil anse som utvilsomt klasseledende i skrivende stund fra et all-round-synspunkt, og den knuser den foregående 4,2-liters V8-motoren. 

Vi opplevde det som at motoren er overlegent kultivert, men også besitter en uvanlig grad av autoritet. 

Biturbo og 650 
Nm 

Lakonisk oppsummert er dette en videreutviklet V6-dieselmotor med tre liter slagvolum utstyrt med to turboladere - en liten som sørger for fyldig og kraftfull fremdrift uten forsinkelse fra lave turtall, og en større som overtar ved høyere turtall og sørger for videre kraftutvikling. 
Maksimal effekt er 313 hestekrefter og fra lave 1.450 til 2.800 omdreininger er dreiemomentet 650 newtonmeter. 
Toppfarten er begrenset til 250 kilometer i timen - og dit kommer man raskt om man har lov og mulighet. 
0 til 100, som sagt, tar bare 5,3 sekunder og det skyver like raskt en god stund etterpå. 
Og det til tross kan denne vidundermaskinen skilte med et blandet forbruk på 0,64 liter per mil og CO2-utslipp holdt nede på 169 gram per kilometer. 

Det er bare å innrømme det: 
Vi ble mer imponert enn vi er blitt på lenge. 

Det meste annet vi kan si om bilen, har vi allerede nevnt i forbindelse av prøvekjøring og test av nye Audi A6 sedan, det være seg hvordan den er på veien, komfort og utstyrsnivå. 
Når det gjelder priser, kan vi presentere listen for Avant-utgavene nedenfor. 

Seks på terningen 

Totalt sett er denne premium-stasjonsvognen et så gjennomført bra produkt at vi etter å ha lett med lys og lykte ikke har kunnet finne noen åpenbare svakheter. 
Dette gjør at sekser på terningen - som henger høyt - trilles for Audi som for konkurrentene. 
Den tyske trioen beviser at de i denne kategorien for tiden er uslåelige, med nye A6 Avant som det nyeste og lysende eksempel. 

Koster å være kar 

Markedslanseringen av nye A6 Avant finner sted nå i september, men bilen kan bestilles nå - det ble faktisk åpnet for bestilling allerede 1. juni. 

Audi-importøren har som mål å selge 1.200 eksemplarer A6 i et fullt år så snart alle varianter er på plass - inklusive Allroad Quattro, som lanseres neste år. 
Det regnes med at cirka halvparten av totalen vil være stasjonsvognen Avant, en fjerdedel sedan og resten Allroad. 

Bilen er utvilsomt premium - og det er prisene også. 
Under halvmillionen leter du forgjeves på prislisten. 

Priser - nye Audi A6 Avant 

Audi A6 Avant: 
Tekniske spesifikasjoner 
