«Staysman» på NRK viser at «Paradise» ikke er veien til evig fortapelse
Hvis brune skinnpennal med favorittbandet ditt skrevet på i blå kulepenn hadde vært et tv-program, hadde det vært «10 på topp». 

«Beat for Beat» er over for i høst, og for å fylle tomrommet i Gullrekka og den norske fredagsfolkesjela debuterer NRK det lettbente musikkquiz-programmet «10 på topp». 

I åtte fredager fram til jul skal Stian «Staysman» Thorbjørnsen lede to kjendislag til duell, der de konkurrerer om hvor godt de kjenner topplista i et gitt musikkår. 

Første episode tar for seg 1985, den andre 1999, og oppgavene går for det meste i å kjenne igjen låtene basert på mer eller mindre kreative hint, alt fra ren playback til rebuser, a cappella-nynning, karaoke og – artigst av alt – norske stev-versjoner av internasjonale superhits. 

Skinnpennal-TV 

Scenografien er tiltalende cheesy og tenåringsrom-ete, i glorete rosa, oransje og babyblått, og med publikumstribunene pakket inn lodden pjusk. 
Iblant veiver de til og med elektriske lightere i takt med powerballadene. 

Deltakerne har tatt med datidige, flaue bilder av seg selv, leser høyt fra Pusur-skoledagbøker, og deler gamle minner (Ingeborg Heldal hadde tjukke briller og ble aldri bydd opp til dans. 
Gråtefjes. 
Synnøve Skarbø forteller at «livet mitt har aldri vært bedre enn i 1985.» 
Dobbelt gråtefjes.). 

Mye av sjarmen og moroa ligger altså i pinlig-nostalgiske tilbakeblikk, både for deltakernes del (hallo, midtåttitalls-sveisen til Synnøve Skarbø), eller for vår kollektive musikksmaks del (Lou Begas «Mambo No. 5» på tredje plass? 
1999 må ta sin hvitbåndede mafiahatt og gå). 
Hvis brune skinnpennal med favorittbandet ditt skrevet på i blå kulepenn hadde vært et tv-program, hadde det vært «10 på topp». 

Absolutt alle skal med 

Som kunnskapskonkurranse har ikke «10 på topp» all verdens av ambisjoner. 
Spørsmålene er som regel ledsaget av så mye hinting at det blir bortimot umulig for lagene å svare feil. 
Forståelig, kanskje. 
Det finnes vel ikke en sendetid som må treffe en bredere målgruppe enn NRK1 på fredag klokka fem over taco, så her har man formodentlig tenkt at alle skal med. 

Konsekvensen av en sånn tilnærming er uansett at konseptet er prisgitt kjemien mellom gjestene, låtenes appell, og kreativiteten i selve oppgavene. 

Det er sånn sett litt snålt at NRK velger å sende den litt flate og stive 1985-episoden som premiere, i stedet for 1999, der programlederens nerver har lagt seg, og de to lagene finner en fin balanse mellom yppalt konkurranseinstinkt og uredd blottstilling av egne sangferdigheter. 
De har åpenbart innsett at det bare er å feste som om det var årstallet de konkurrerer i. 

Fra Mexico til Marienlyst 

Et lite avsnitt er også verdt å vie til showets programleder. 
Fredrikstad-gladgutten 
Thorbjørnsen startet sin tid i rampelyset som deltaker i «Paradise Hotel» sesong fire, den nest beste av alle sesonger. 
(Kun slått av den femte, til info. 
Ikke @ meg.). 

Nå livnærer han seg i utgangspunktet som musikkartist, men med «10 på topp» tar han steget opp som et av ansiktene utad på rikskanalens slottsbalkong. 
Med unntak av litt stivbente nerver i første episode, og en tendens til å glemme å puste underveis i lange, skrevne innsalg, bobler «Staysman» av folkelig plankebysjarm og genuin entusiasme i den familievennlige programlederdebuten sin. 

Hvordan kan man ikke smelte for en fyr som uttaler navnet til programlederen på «Pop Quiz» som Finn Bjælke? 
Dette er medieverdenens svar på en viss sørlandsrojal klassereise fra 2001. 

Det føles også betimelig å påpeke følende: 
Med Thorbjørnsens nye jobb, og Vida Lill Gausemel som fast radioprater på P3, har nå to av tre involverte i den famøse, såkalte northug-en på «Paradise Hotel» blitt stuereine programledere i NRK. 

Kan vi legge den moralistiske oppfatningen om at «Paradise Hotel»-deltakelse er veien til evig fortapelse død nå? 
