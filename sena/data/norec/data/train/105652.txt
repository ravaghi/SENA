Spillanmeldelse:«Need for Speed: World» 

Gratisspillet «Need for Speed: World» er i realiteten hverken gratis eller spesielt morsomt. 

Et gratis «Need for Speed»-spill? 
24 timers online-racing i byene fra «Need for Speed: Most Wanted» og «Need for Speed: Carbon»? 
Med et oppgraderingssystem som gir deg tilgang til stadig nye løp, biler og annet stæsj? 

Joda, «Need for Speed: World» høres lekkert ut. 
Men det er bare på papiret. 

For å ta det viktigste først: gratisversjonen av dette spillet er i realiteten ikke mer enn en demo. 
Når du kommer til nivå 10, slutter du å vinne penger, poeng, biler og tilgang til nye baner. 

Veien frem til det punktet er til og med usigelig seig for ikke-betalende spillere. 
Du kjemper mot spillere med betydelige fordeler. 
Spillere som har betalt. 

Ekte penger gir nemlig ekte fordeler - fra å kjøpe så mange «powerups» du gidder, til å få tilgang til bedre biler og flere oppgraderinger. 
En startpakke koster deg 180 kroner. 
Og når oppgraderingspoengene fra dette er brukt opp, kan du kjøpe flere poeng i pakker som starter på rundt 40 kroner. 

Det kan fort bli dyrt, altså. 
Dyrere enn å kjøpe et fullpris-spill i butikken, til og med. 
Og det verste er at spillet ikke blir noe særlig mer morsomt etter at du har betalt. 

«Need for Speed: World» har riktignok den samme godfølelsen i selve kjøreopplevelsen som serien er kjent for. 
Av og til havner du i festlige løp med tett, balansert motstand, og du kan også lage din egen moro ved å starte private løp med venner. 

Politijaktene du kan starte er også helt greie. 
En stund. 
For samlet sett er underholdningsverdien du finner i racingen og politijaktene et godt stykke unna nivået fra det beste denne serien har fostret i nyere tid. 

Det føles rett og slett som et halvhjertet spill, noe ferdighetspoeng, oppgraderinger og sosiale funksjoner ikke helt klarer å gjøre noe med. 
Den eneste måten å spille på er å gjenta de samme, få løpene om og om igjen til du går opp i nivå. 
For å så gjenta prosessen. 

Det blir kjedelig etter kort tid. 
Og i steden for å bli gradvis mer og mer festlig etterhvert som du stiger i gradene, blir det utrolig nok mer og mer kjedelig i steden. 

Det finnes kanskje ikke så mange MMO-bilspill der ute, og mangelen på konkurranse er forsåvidt noe som taler til spillets fordel. 

Men til å være et MMO-spill, er de sosiale aspektene alt for stusselige. 
Disse består i stor grad av å lage smultringer i mølje etter et løp mens man chatter om løst og fast. 

Og sånn sett kan man si det finnes bedre bilspill med onlinemuligheter der ute. 
Du vil få mye mer ut av «Blur» og «Split Second», for eksempel. 

PS: Kan lastes ned på world.needforspeed.com. 
