Farlig begjær
"En affære" er noe så sjeldent som en både spennende og pirrende norsk thriller. 

Markus er 16, Anita er i førtiårene. 
Hun er også hans lærer. 
Det sier seg selv at et seksuelt forhold mellom de to vil være mildt sagt problematisk. 
Likevel viser Anita, som vansmekter i et kjølig ekteskap, seg mer enn villig til å bli forført av Markus. 

"Erotisk thriller" er en mildt sagt belastet sjangermerkelapp. 
Men med sin stadig skiftende maktbalanse mellom en voksen kvinne, en som virker utilpass i de fleste sosiale sammenhenger, og en i overkant frampå unggutt, blir "En affære" et over gjennomsnittlig pirrende bidrag. 

Til å begynne med framstår Markus som lite annet enn en kaldt manipulerende psykopat. 
Så spør man seg selv hvor langt Anita er villig til å gå for å tilfredsstille begjæret sitt. 
Og mot slutten er det ingenting som lenger kan sies å være verken sort eller hvitt. 
Det er ganske kløktig gjort, det hele. 

Andrea Bræin Hovig og Tarjei Sandvik Moe ("Skam") overbeviser begge i roller som krever at de skal være kåte i det ene øyeblikket og sårbare i det neste. 
Og den utrettelige filmskaperen Henrik Martin Dahlsbakken ("Cave", "Rett vest") har med dette begått sitt hittil mest helstøpte verk. 
