Devolo nettverk over strømkablene
Tilsynelatende en god ide, men det er noen utfordringer. 

Bor du i en normal leilighet er det sjelden problemer verken med trådløst nett eller med vanlig nettverkskabel. 
Men i eneboliger og andre boliger over flere plan kan det bli problemer. 
Støter du på tykke armerte betongvegger, eller gulv med vannbåren varme kan du fort miste dekning. 

Den teknisk sett beste løsningen er alltid å trekke kabler, det blir raskest og mest stabilt. 
Men hvis du ikke har anledning til å bore deg gjennom murvegger eller gå utenom vannrørene i gulvet - hva gjør du da? 

Nettverk over strømkablene 

En mulig løsning finnes i nesten alle bygninger, og det er de elektriske kablene som går mellom stikkontaktene. 
De er forbundet både direkte mellom hverandre når de ligger på samme strømkurs, og strømkursene er også koblet sammen i sikringsskapet, på forskjellig vis. 
Noen ligger på samme fase, men som regel er det tre faser inn i skapet som fordeles mellom kursene for å spre belastningen. 

Disse kablene leverer vekselstrøm med en frekvens på 50Hz, men det er også mulig å sende signaler med langt høyere frekvens, med en avansert modulasjonsteknikk. 
Dette har blitt formalisert i en standard som har mange varianter og navn. 
De kalles PowerLAN, dLAN, HomePlug, og utstyr fra flere leverandører kan ofte fungere sammen uten videre, som annet nettverksutstyr. 

Bruksområder 

Et utbredt bruksområde for nettverk over strømkablene er fordeling av nettilgang i huset når tilkoblingen fra tilbyderen befinner seg i kjeller eller underetasje. 
Selv om mange leverandører tilbyr trådløst nett i sine løsninger er det ikke særlig gunstig med en sender som er plassert nederst i dekningsområdet. 
Antenner plasseres som kjent på høye master. 

Ved å koble internettforbindelsen videre til etasjene via strømkablene får man både tilgang med nettverkskabel og trådløs dekning, hvis enhetene støtter begge teknikkene. 
Dette har blitt en utbredt løsning hos flere leverandører. 

Utfordringer i norsk strømnett 

I Norge har vi et gammelt strømnett - IT-nett - som ikke har 0-leder i tillegg til jord og strømførende faser. 
Det er altså ingen felles spenningsreferanse i strømnettet, og en av fasene kan godt ha forbindelse til jord uten at spenningen mellom fasene blir påvirket. 
I et moderne system som brukes over alt ellers i Europa med felles 0-volt - TN- nett - ville sikringen gå. 
Du kan les mer om dette her og her. 

På grunn av dette er det ofte problemer med nettverk over strømkablene, siden disse enhetene er laget for TN-nett. 
Noen ganger fungerer det ikke i det hele tatt, andre ganger går det helt uproblematisk. 
Årsakene kan ligge i annet utstyr som skaper forstyrrelser på strømnettet, men det er ofte svært vanskelig å finne ut hvilken. 
Noen ganger er det kombinasjoner som skaper problemer, og da blir det ekstra vanskelig å feilsøke. 

Gamle og nye tester 

Vi har testet flere slike løsninger tidligere, og du kan lese om dem her og her. 

Nylig mottok vi et sett med adaptere fra den tyske produsenten Devolo. 
Dette er enheter som skal kunne gi brutto hastigheter på opptil 500 Mbit/s. 

Å sette opp en slik forbindelse er så enkelt som det kan få blitt. 
Det er bare å plugge inn hovedenheten med en nettverkskabel fra ruteren, og klienten i en annen kontakt der du ønsker forbindelse. 
Så er det bare vente til de har fått kontakt med hverandre og koble til det utstyret du ønsker med en annen nettverkskabel. 

I praksis viste det seg at resultatet ble langt lavere enn de 500 Mbit utstyret skilter med. 
Det var ikke mulig å få forbindelse mellom mange av de kontaktene vi testet, og vi sjekket ganske mange kombinasjoner før vi fant et par som fungerte. 

Tidligere har vi testet et overvåkningssystem fra Logitec, som bruker nettverk over strømkablene til å sende bilder fra overvåkingskameraer. 
Vi koblet inn dette og brukte hovedenheten fra Devolo i stedet for den fra Logitec, og dette viste seg å fungere. 
Det er snakk om tre kameraer med hver sin sender. 

Men hva med hastigheten? 

Ingen målinger vi har gjort har kommet i nærheten av de beste resultatene med trådløst nett. 
Men vi har testet i et trehus uten mange fysiske hindringer for signalene. 

Med andre løsninger har vi målt mellom 4 og 5 kByte/sek (ca 32 og 40 Mbit/sek), med Devolo sin løsning kom vi faktisk nærmere 50 Mbit/sek. 

Det fungerer helt ok til internettforbindelsen for de aller fleste. 
Men til lokalnett er det i snaueste laget hvis flere skal dele forbindelsen og streame filmer, game og laste opp og ned bilder samtidig. 

Konklusjon 

Nettverk over strømkablene er en utfordring, om du får forbindelse og kvaliteten på denne er helt avhengig av ledningsnettet i den aktuelle bygningen samt hva som er koblet til av annet utstyr. 

Vi anbefaler derfor sterkt å handle et sted hvor du har returrett hvis det viser seg at løsningen ikke skulle fungere tilfredsstillende. 

Devolo dLAN 500 WiFi Network Kit (9096) 
