Kaiser Chiefs:«Off With Their Heads» 

(Polydor/Universal) 

Søtt sekstitall og salt åttitall i fin miks. 

Etter den skuffende sidrumpede annenplaten sin, har Kaiser Chiefs heldigvis tatt seg selv i nakken og vendt tilbake til den spretne britpop-moroa de først slo seg opp med. 
Allerede på førstesingelen er det klart og tydelig - skarpskodde «Never Miss A Beat» er uendelig mye hvassere enn hva fjorårets livstrette «Ruby» var. 

Det er likevel en viss distanse mellom Leeds-kvintettens ambisjoner og prestasjoner. 
Slik Blur i sin tid fikk pes for å være Fattigmanns-Kinks, kan man med en viss rett hevde at Kaiser Chiefs er Fattigmanns-Blur. 

Men i en verden uten hverken Blur eller Kinks, eller XTC for den saks skyld, er det all grunn til å omfavne denne øsete, varmhjertede og humoristiske platen. 

ANBEFALTE KJØP: 
«Never Miss A Beat», «Like It Too Much», «Can't Say What I Mean», «Always Happens Like That» 
