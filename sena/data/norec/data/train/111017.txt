TV-anmeldelse:Alle får svi 

(VG) 
Når Thomas Giertsen inviterer til grillfest på Chat Noir får alle steke hedersgjesten. 

«Roast fra Chat Noir» TVNorge, onsdager kl. 22.00 Konseptet «roasting» er lang fra nytt. 
I USA har det vært lang tradisjon å grille kjente mennesker. 
De celebre stekeseansene har funnet sted på komiklubber siden 1920-tallet, og vært vist på TV siden 60-tallet. 
I fjor startet siste utgave i Storbritannia. 
Nå har Giertsen tatt grillfesten til Norge, for å steke spesielt utvalgte i eget fett. 
Førstemann ut er Jan Fredrik Karlsen, som ifølge teaseren for programmet ligger an til å få svi stygt for sine svært hyppige gjenforeninger med Janne Formoe. 
Men JFK slipper faktisk ganske billig unna når alle i panelet byr på gjesten selv, og det blir en slags omvendt sportsånd over det hele når de etter tur og orden er like slemme med hverandre: 
Jonna Støme har ligget med alle, Thomas Giertsen mistenkes for å ligge med menn, Live Nelvik har ligget seg til topps i radio, Odd-Magnus Williamson har forsøkt å betale noen for å ligge med seg og Bettan synes Jan Fredrik knuller fælt. 
Det svikter litt i overføringen fra scene til TV. 
Enkelte reaksjonsklipp fra salen er så kjappe at du kun rekker å lure på hva eller hvem du egentlig så, mens andre, lengre klipp gir assosiasjon til filmingen av et prisutdelingsshow. 
Klippene med utegående stuntreporter Hasse Hope fungerer godt, men først og fremst er det gøy å se Jan Fredrik Karlsens til tider angstfylte blikk over det kronisk kraniebrede smilet, når komikerpanelet smører på med sine politisk ukorrekte grillmarinader. 
«Roast» fremstår som den mest oppriktige form for smiger. 
Enten det eller «backstabbing». 
Likevel er seansen nokså snill. 
Det spørs om det ikke hadde vært enda festligere på grillfesten om gjesten ble hakket bedre stekt. 

INGVILL DYBFEST DAHL 
