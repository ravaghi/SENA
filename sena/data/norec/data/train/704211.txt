En utmerket pophåndverker
Han står i fare for å bli for navlebeskuende på sitt norskspråklige album nummer to, men Asbjørn Ribe lager samtidig pop som skiller seg ut. 
Hyllestsangen "Birkeland" til hjembygda på Sørlandet passer best i en fest på kommunehuset, og oppvekstlåten "Det er nok sant at vi lo av deg, Trond" har flere ord enn godt er. 
Samtidig er sangene på platen mesterlig pakket inn, med både Thom Hell og Jonas Alaska i koret. 
Ribe har en fortid som aliaset Ornand Altenburg og som medlem av Number Seven Deli og Jim Stärk. 

Som norsk visedikter trenger han fortsatt finsliping, men som popsnekker er han utlært. 
Den nedstrippete kombinasjonen av flygel og blåsere i sistekuttet "Avreisevise" er førsteklasses. 

Beste spor: 
"Jeg ser bare deg", "Du sier ikke nei", "Avreisevise". 
