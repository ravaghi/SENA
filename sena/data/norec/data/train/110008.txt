Madcons nye plate:For mannen og gata 

På sin femte plate rapper Madcon på norsk og forhåpentligvis blir det ikke deres siste plate i dagligtale. 

I tolv år har Madcon vinglet elegant over linjen mellom gate og kommers og de har vel aldri lagt skjul på agendaen sin: spre glede, og leve av det. 

Men den hederlige intensjonen av å ville treffe folk flest kan lett blende den kunstneriske dømmekraften (jf. deres siste plate, «Contraband»). 

Denne gangen er ordene norske. 
Færre å tilfredsstille, vil man tro, men nei da - Madcon vifter fortsatt folkeligheten som sin styrke. 
Men de har husket å invitere gata også. 

Flipping av språk byr på overraskende få problemer. 
Tvert imot blir hvert ord, naturlig nok, mer troverdig når det kommer ut i dagligtalen. 
Tshawes diksjon er ikke like klar som makkerens, men han flyter like uanstrengt som vanlig. 

Yosefs lekenhet og oppriktige refleksjoner skinner skarpere enn noensinne. 
Begge spytter frekkere og man har aldri hørt norsk rap på denne måten - reflektert og jovial gatepop. 
Platens innledende halvdel er noe ujevn. 
Hovedrollene har lett for å drukne i havet av gjester, da tolv av sytten spor er samarbeid. 

Både Kaveh, Jah Ark Manifest og Pumba leverer, men det er Maria Mena som fremkaller frysningene i «Fåkke Fly Bort», en herlig perle av savanne-pop som er fingret frem av Nasty Kutt. 

Synergien med Tommy Tee blir utforsket i skivens siste halvdel, og står som et solid argument for hvorfor mer av platen burde ha vært i Tommys hender. 
Dessverre blir euforien fra rekken av magnetiske refrenger og Tee-beats avbrutt av det gimmick-baserte Plumbo-samarbeidet «Vålenga» - en sketsj som er tre minutter for lang. 

Nykommeren Blunder produserer gode vibber i både «Hummer & Kavviar» og «Nordlyset», men når ellers ikke opp til den soniske dybden i Tommy og Nasty Kutts fingerverk. 
Og ellers lider platen tidvis av uheldig vokalmiksing. 

Litt for mange gjester og litt for mange spor som prøver å tilfredsstille litt for mange folk, men Madcons første på norsk er en god plate. 

Og et sted inni her ligger femmeren - man må bare høvle litt. 

BESTE LÅT: 
«Flus» 

Madcon raste mot Plumbo-vokalist Lars Erik Blokkhus etter «mokkamann»-spøken under årets Spellemannpris. 
Nå opptrer alle tre sammen på «Allsang på grensen». 
