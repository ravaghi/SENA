Kjapt, konsist og klebrig
The Good The Bad & The Zugly slår nok et knallhardt slag for gla'-misantropisk punkrock fra 90-tallet. 

PUNK The Good The Bad & The Zugly 

"Misanthropical House" 

(Fysisk Format/Diger Distro) 

Man blir umiddelbart transportert 20–25 år tilbake i tid. 
The Good The Bad & The Zugly låter like skitne og ubehøvlede som Turboneger gjorde den gang – hvilket betyr at de også minner kraftig om amerikanske Poison Idea – og balanserer dessuten på akkurat den samme knivseggen mellom dumskap og smartness. 
Der den ene låten slår et slag for retten til å gå ut og drikke øl uten å måtte delta i quiz ("I need a place to drink, not a place to think!"), tar den andre utgangspunkt i tankene til filosofen Søren Kierkegaard ("Sickness Unto Death"). 

Bortsett fra at sistnevnte låt med litt velvilje kan kalles en ballade, representerer ikke hadelendingenes tredje fullengder – den andre med Ivar Nikolaisen fra Silver (og Rogaland) skrikende bak mikrofonen – noe nytt på verken den ene eller andre måten. 
Musikken er kjapp, konsis, nesten idiotisk fengende og etterlater, akkurat som festene gjorde på 90-tallet, en klebrig stank av svette og sigarettrøyk i veggene. 

Thomas Seltzer burde kjenne mer enn et lite stikk av misunnelse. 
Aldri om det kommende Turbo-abumet blir like gøyalt som dette. 
