Ta en drøm og la den vandre
Korallreven slår et slag for global kvalitetselektronika. 

ALBUM: 
Musikksamarbeidet mellom Daniel Tjäder (Radio Dept.) og Marcus Joons ble unnfanget på en øy i Stillehavet. 
En geografisk forankring de med hell tar med seg inn på sitt første album. 

Svenskene maner frem elektronisk kvalitet - innenfor løypa til The Embassy og jj - med sin egen form for world-ambient musikk. 

Steel Drums, panfløyte (!) og ulvehyl plasserer det ellers synth- og vokaldrevene albumet i en nærmest Murakamisk-mellomverden, hvor drømmende porøs substans plutselig får håndfast mening. 

Gjennomgående rytmisk forankring hjelper svevende «Pago Pago» i å holde en viss bakkekontakt, gir «Honey Mine» en kontemporær snei av Happy Mondays og sender «As Young As Yesterday» inn på årsbeste-playlisten. 

Ikke alle grep sitter like godt underveis, men Korallreven er likevel et tilnærmet perfekt tilfluktsted for den snikende kulden utenfor vinduet. 
