Singleanmeldelse:Sivert Høyem 
- «Inner Vision» 

Høydramatisk Høyem. 

NY LÅT: 
Sivert Høyem «Inner Vision» (Warner Music) (Fra «Endless Love» som kommer 10. mars) Det er ingenting som tyder på kommersiell flørt fra Sivert Høyem på hans nye single. 
Han er med andre ord på hjemmebane. 
Kompromissløsheten følger fremdeles i Høyems fotefar, slik den har gjort helt siden Madrugadas dager. 

Det er befriende at landets kanskje største rock-sanger tviholder på denne viljen til å gå sin helt egen vei etter tyve år i bransjen. 

Gitarer? 
Ikke nødvendig. 
Hva med et klassisk refreng? 
Neinei. 
Kanskje neste gang. 

Musikalsk er «Inner Vision» en musikalsk krysning mellom den franske chanson-tradisjonen og Nick Caves morderballader (for en gangs skyld kan du tro på hva som står i presseskrivet!). 

Trommene og gitarene er altså fraværende. 
I stedet bygges låten opp av et sårt og dominant piano i en valselignende takt som skapt for tvilsomme nattklubber på kontinentet. 

I bakgrunnen dukker samtidig et dystert orgel opp og understreker den nær desperate tonen i låten. 
Og over det hele, selvsagt; Sivert Høyem som maksimalt bretter ut vemodsfylden i stemmen og forvandler «Inner Vision» til et skrik rett fra sjelen. 

Produsent Ulf Ivarsson (med Michael Ilbert) har nok plukket opp ett og annet fra sin medvirkning på Thåströms klassiske «Skebokvarnsv. 
209» (2005). 
«Inner Vision» kunne nemlig fint ha vært et bonusspor på denne. 

Nok en dyster kjærlighetshistorie fra Sivert Høyem. 
Men også nok et karrieremessig lyspunkt. 
