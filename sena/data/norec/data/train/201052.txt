HP Pavilion zt3000
Denne PCen egner seg godt som "enmanns-kino", og er solid i alle bauger og kanter. 
Men har en PC med widescreen klare fordeler foran det tradisjonelle 4:3-formatet? 

Etter at Apple lanserte sin første Powerbook med 16:9 skjerm, har PC-produsentene kommet etter med mange mer eller mindre vellykkede kloner. 
Vi har lenge ventet på å få teste en Centrino-basert PC med widescreen, og nå er ventetiden over. 
HP Pavilion zt3017 ble første modell ut, og det endte slett ikke i noe mageplask. 
Her er viktige fakta om maskinvaren i vår testmaskin: 

Intel Pentium M 1,4 GHz prosessor 512 MB minne 15,4" wide LCD-skjerm, 1280 x 800 pikslers oppløsning ATI Mobility Radeon 9200 grafikk, 64 MB 40 GB harddisk, 4.200 rpm DVD+RW-brenner Innebygd harman/kardon-høyttalere av god kvalitet Intel PRO/Wireless 80211b WLAN (trådløst nettverk) 10/100 Mbit nettverk 56 Kbit modem Firewire-port 3 stk USB 2.0-porter parallellport infrarød port SD-minnekortleser VGA og TV-utgang Mål: 357 x 254 x 31,5 mm Vekt: 
3 kg 

LES OGSÅ: 

Solid sak 

Designmessig har vi sansen for HPs valg denne gangen. 
Kabinettet er i sølv og svart, og fjerner du klistremerkene sitter du igjen med en funksjonell og stilren design. 
Lokket er heldigvis kledd med metall, og tåler svært mye! 
Selv harde trykk gav ingen forstyrrelser i skjermbildet. 

Skjermen viste seg forresten å være svært god. 
Den har meget god kontrast, kan betraktes fra skarpe vinkler, også vertikalt. 
Responstiden er også av de bedre vi har sett, noe som er en fordel ved visning av video og heftige 3D-spillscener. 

Tastaturet er også romslig og godt. 
Det er ingen forskjell i responsen fra tastene på midten til helt ute på sidene. 
Tasteplasseringen er logisk i forhold til et vanlig tastatur. 
Spesialtastene shift, linjeskift og mellomrom er så store som de bør være. 
Ved siden av tastaturet, på hver sin side, sitter høyttalerne. 
Morsomt å teste bærbare PCer med gode høyttalere (selvfølgelig sett i forhold til størrelsen). 
Men en underholdningsmaskin burde absolutt vært utstyrt med 5.1-utganger for surround, noe som dessverre er fraværende på zt3000. 
Her finner du bare utgang for stereo øretelefoner. 

Skulle vi ha noe å utsette på utformingen, måtte det være at knappen for å aktivere/deaktivere WLAN er plassert i fronten, og er litt for lett å komme borti. 
Det burde i det minste vært en skyvbar bryter. 
USB-portene sitter alle som en i bakkant, her burde kanskje minst en sittet på siden for enkel tilgang med f. eks minneplugg, digitalkamera etc. 
Men dette blir flisespikkeri. 

Vi må også trekke frem programpakken. 
Den vurderer vi som meget bra. 
Du får blant annet med Microsoft Works Suite 2003 (kontorprogrammer mm) og Norton Antivirus, samt programvare for DVD-brenning, DVD-avspilling mm. 
Kort fortalt alt du trenger for å komme i gang. 

Hvem trenger widescreen? 

Så dukker spørsmålet naturligvis opp - har den brede skjermen noe for seg for folk flest? 
PCen er for bred til å få plass i en vanlig bæreveske. 
Både nettsider og dokumenter hadde vært enklere å jobbe med dersom skjermen var satt på høykant, og digitalbilder tar man som regel i 4:3-format. 
Med litt høyere oppløsning hadde det blitt enklere å jobbe i bredden, men faktum er at de fleste oppgaver løses vertikalt, ikke horisontalt. 

Men til film og spill er formatet perfekt, og enkelte nye applikasjoner (f. eks Outlook 2003) krever faktisk høy horisontal oppløsning for å fungere optimalt. 
Vi regner det som svært sannsynlig at denne utviklingen vil fortsette. 
Vi lever tross alt i widescreen-alderen. 

Støyfri og kjapp til det meste 

Hva med ytelsen? 
Her ble vi ikke skuffet. 
Det viste seg at kombinasjonen Pentium M og den raske grafikkbrikken fra ATI (Mobility Radeon 9200) både har gitt en PC med generelt høy ytelse under de fleste forhold, men som samtidig er så godt som lydløs. 

1,4 GHz-prosessoren yter omtrent som en Pentium 4 prosessor på 2,2 GHz. 
Det finnes med andre ord langt raskere løsninger på markedet, men denne holder til det aller meste. 
Vi har på den annen side kun oppnådd høyere ytelsestall i 3D-applikasjoner med ATI Mobility Radeon 9600. 
I praksis har vi liten tro på at grafikkytelsen kommer til å utgjøre noen flaskehals i hele denne PCens levetid, uansett hvor spillhungrig du er. 

Også batterilevetiden svarte omtrent til forventningene våre. 
3 timer og 33 minutter er et stykke bak de mest seiglivede Centrinoene, men likevel et respektabelt tall. 

For detaljer omkring ytelse og fysiske egenskaper, kan du klikke på lenken Tekniske data i oppsummeringsboksen 

Konklusjon 

Denne PCen seiler opp som en skikkelig outsider i bærbar PC-testen. 
På mange områder er dette en suveren PC. 
Den har en robust innpakning, god skjerm, god lyd, og den yter godt - både i spill og programmer. 
Spørsmålet er om formatet er hensiktsmessig til ditt behov. 
Er du opptatt av spill, film og multimedia kan den virkelig anbefales på det varmeste! 

Du finner lenker til testede maskiner i venstremargen 
