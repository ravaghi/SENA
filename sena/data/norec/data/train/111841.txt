Jack Peñate - «Everything Is New»
Hardtslående perler. 

På debutalbumet sitt gjorde denne unge londonkaren krav på å være et slags mannlig motstykke til de «sprø» jentene som har dominert det britiske poplandskapet i det siste - Lily Allen, Kate Nash etc. 
På denne oppfølgeren har Peñate staket ut en ny og mye mer dansbar kurs, og resultatet er en sterk søknad om å bli obligatorisk lydspor til sommeren 2009. 

Han byr på sofistikert tristesse som kan spores tilbake til Prefab Sprout og Aztec Camera, men de mange innslagene av latinoinfluerte rytmer og tinglende tropiske lyder gir ham et selvstendig og kontemporært uttrykk. 
Gitarspillet er eksellent, og Peñate gestalter rollen som følsom ung mann med bravur; det er et brustent men stolt hjerte som synger her. 

Hvis Basement Jaxx var en karismatisk singer/songwriter i stedet for to anonyme DJ-er, ville dette muligens vært resultatet. 
Høres rart ut? 
Tittelsporet forklarer alt. 

ANBEFALTE KJØP: 
«Pull My Heart Away», «Be The One», «Everything Is New», «So Near», «Every Glance» 
