Adrenalinrush
Intens og pulserende indierock fra Spielbergs er akkurat det vi trenger. 

Helt siden «We Are All Going To Die» har Spielbergs vært et band verdt å åpne øra for. 
Med den ikke alt for dumme EP-en Distant Star i baklomma fra i våres lader Spielbergs opp til debutalbumet med personlige «4AM». 
En låt som oser selvdestruktivitet. 
Rent tematisk, ikke bokstavelig, vel og merke. 

Bandet, bestående av medlemmer som har lusket seg innom Oslos indiescene på et eller annet vis de siste åra, setter grunnlaget for et nytt superband som ofte: 

Gjør et par singler og konserter, går dermed videre til et annet prosjekt eller 

Gjør det ektefølt og får oss til å ønske mer materiale 

Spielbergs tilhører sistnevnte kategori, idet de lager den røffeste indierocken i landet uten å mukke. 
Attpåtil er singelen spilt inn med den nokså ringrevete duoen Tord Øverland Knudsen (The Wombats, Imitating Aeroplanes) og Marius Drogsås Hagen (Team Me, Imitating Aeroplanes), begge åpenbart mestre i sitt fag og en musikalsk naturlig match med Spielbergs. 

Den klareste referansen her vises til Japandroids, med febrilske trommer kjørende mot deg i full fart, og etterlater deg pumpa med adrenalin og jævlig høy puls. 
Ikke like deilig ballistisk som «We Are All Going To Die», men nærme nok. 
