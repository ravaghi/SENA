Mariah Carey:«The Emancipation Of Mimi» 

(Island / Universal) 

Rehabiliteres delvis. 

Sjelden har en karriere ligget lenger nede enn Mariah Careys etter «Glitter» i 2001, men nå skal Mimi frigjøres ytterligere. 
Et panisk forsøk med «Charmbracelet» hjalp nemlig ikke spesielt mye, men nå tar Carey en real u-sving og rendyrker r&b-siden ved seg selv så sterkt at hun på coveret fremstår som en visuell kopi av Beyoncé. 
Spesielt faller hennes samarbeid med Jermaine Dupri heldig ut. 
«It's Like That» har et idiottema som hekter seg i hodet med en gang, og Neptunes-produserte «To The Floor» med Nelly er en annen klubb-drager. 
Carey bruker dessuten stemmen mye mer behersket enn tidligere, og gir et par eksempler på følsom syttitallssoul («Mine Again») som ingen gjør henne etter vokalt. 
Pluss også for morsom gjenbruk av Imaginations «Just An Illusion» på «Get Your Number»! 
Et riktig skritt fremover for en seiglivet artist. 
