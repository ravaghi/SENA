Fjellet og dannelsen
Fjellet ble for nordmenn det storslagne byggverk ble for andre europeere. 

Jotunheimen «laa helt i Taagen; det var et Stykke Land, hvis Herligheder man ikke havde stort mere Greie paa end paa Nilens Kilder,» skrev historikeren og Venstrepolitikeren Ernst Sars på slutten av 1800-tallet, med referanse til situasjonen et par generasjoner tidligere. 
Gjennom århundrer var fjellområdet kjent terreng for lokalbefolkningen i bygdene rundt, som drev jakt, slått og stølsdrift i området. 

Flere viktige ferdselsårer gikk også over fjellet, men for de lærde var fjellheimen bokstavelig talt en hvit flekk på kartet. 
Etter 1814 endret situasjonen seg drastisk: 
Det ville og uberørte fjellområdet ble «oppdaget» av embetsmannsstatens nasjonale strateger, og endret i løpet av noen tiår status til et landskap for vandrende urbane turister, og som fikk det nye, norrønt-inspirerte navnet Jotunheimen. 
Jotunheimen kom til å spille en sentral del i forestillingen om Det norske. 

Om dette og mer skriver Rune Slagstad i sin nye bok, Da fjellet ble dannet. 
Skjønt «ny» er boken for så vidt ikke; på kolofonsiden står det at teksten er en videreutvikling av forfatterens «(Sporten). 
En idéhistorisk studie» fra 2008, og i realiteten er boken med noen mindre endringer identisk med 11 av kapitlene i Slagstads 10 år gamle bok. 
«(Sporten)» var på sin side en oppfølger til den bredt anlagte De nasjonale strateger (1998), som tok for seg hvordan kunnskapseliten har arbeidet for å modernisere Norge siden 1814. 

Ikke desto mindre er det blitt en interessant bok, som viser hvordan det monumentale naturlandskapet i løpet av 1800-tallet ble en viktig del av norsk identitet og selvoppfattelse, på samme måte som i en del andre land som manglet «klassiske» monumenter i marmor og bronse over en tidligere høykultur. 

«Nasjonalfjellet» Jotunheimen står av gode grunner i fokus i Slagstads tekst. 
For nettopp denne fjellheimen kom til å innta rollen som noe urnorsk og særpreget, og det skjedde på 1800-tallet – som en integrert den av den fremvoksende nasjonale bevisstheten, slik den ble dyrket frem av det nye Norges dannelsesborgerskap etter 1814. 

Den nye interessen for naturen som slår ut i full blomst etter 1814, har eldre røtter, og den kronologiske utviklingen som Slagstad skisserer (gryende naturvitenskapelig interesse for det uutforskede innlandet, etterfulgt av først og fremst engelske «sportsmenn» som klatrer, jakter og fisker, og deretter innenlandsk vandringsturisme som blir et kulturelt massefenomen gjennom stiftelsen av Den Norske Turistforening i 1868), er gyldig for et langt større område enn Jotunheimen. 

Lakselordene besøkte jo også oss her i det sørlandske, og vi fikk til slutt vårt «Njardarheim» i Sirdal. 
Lenge før den tid var kong Frederik den 4. så imponert over det han ble fortalt om den mektige fossen på Foss i Bjelland, at han selv gikk til fots oppover Mandalselva for å ta fossen i nærmere øyesyn (han kom riktignok ikke lenger opp enn til Holum). 
Og enda hundre år tidligere reiste bonden Trond Hoskuldsson Kvinlog innover i landet – han ville finne ut hvor langt Hekkfjell egentlig strakte seg. 

Men det var altså Jotunheimen som var eslet til å bli Fjellet med stor forbokstav. 
Rune Slagstad viser hvorfor, og han trekker frem et imponerende antall aktører som var sentrale på veien dit. 
Her er små og store fortellinger om mer eller mindre kjente naturvitere, geografer, historikere, fotografer, filosofer og politikere; her er historien om landets første reisebyrå, om organisasjonsfloraen som vokste frem i den samme perioden, ofte med nettopp fjellet og naturen som utgangspunkt, og om motsetningen mellom fjellet og friluftslivet som folkesport og som et borgerlig privilegium – eksemplifisert ved DNT og dens aristokratiske motstykke, Norsk Tindeklub. 

Boken har enkelte gjentagelser, og noen språklige pussigheter som det innskutte «det også», i slutten av setningene: 
«Embetsmannsstaten var et familieforetak, også det.» 
Slikt kunne med fordel vært luket bort. 
Jeg synes nok også at det stedvis er en overdreven bruk av fremmedord, og at språket av og til blir kunstig akademisk; lar det seg ikke gjøre å formulere «den ikke-tilfeldige samtidighet av vitenskapelig-rasjonell objektivering og estetisk-sanselig anskueliggjøring i naturrelasjonen» litt enklere, for eksempel? 

Ellers savner jeg enkelte sentrale arbeider i den refererte litteraturen. 
Stephen J. Waltons Farewell the Spirit Craven (1987), om Ivar Aasen og nasjonalromantikken, tar eksempelvis for seg hvordan Kristianiaborgerskapet gradvis vender seg til fjellet og innlandet i sin søken etter det norske etter 1814, og burde ha vært vist til. 

Men alt dette er mindre vektige innvendinger mot det som i årene som kommer, vil være et sentralt referanseverk. 
