Smoke Mohawk:«The Dogs Are Turning Red» 

(Impeller/Universal) 

Brødrene boogie. 

Når fire av Oslos beste folk setter hverandre i stevne for å boogiefeste som var det 1973, hadde det vært hyggelig å kunne gi resultatet en uforbeholden anbefaling. 
Men det må dessverre sies at låtmaterialet her ikke er overveldende sterkt. 

Omslaget er en pastisj på Humble Pies «Smokin'» (1972), de gjør den obskure Little Feat-låten «Rat Faced Dog» og platens eneste mulige radiofrieri er «One Puff Man» - en lett omskriving av Bob Segers fabelaktige «Rosalie». 

Thomas Feldberg har landets kanskje varmeste rockhjerte, men å kalle stemmen hans pen ville være å overdrive. 
Fans av gitarsoloen har imidlertid mye å hente her. 

BESTE LÅT: 
«One Puff Man» 

MORTEN STÅLE NILSEN 
