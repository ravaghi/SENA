Bobby Bare:«The Moon Was Blue» 

Dualtone / Musikkoperatøren 

En aldri så liten begivenhet, dette - den 70 år gamle countrylegenden Bobby Bare finner nye, unge hippe venner og gir ut nytt materiale for første gang på 22 år. 

Denne gang er det folk fra den lavmælte indiegjengen Lambchop og hans egen rockesønn Bobby Bare jr. som har fått gammer'n ut av skapet. 
Med andre ord: 
Det er klare paralleller til «oppussingen» som Rick Rubin foretok på nå avdøde Johnny Cash for over 12 år siden. 

Og i likhet med Cash-comebacket er dette særs vellykket: 
Det er en stemningsfylt, umiddelbar råhet over produksjonen - en råhet som du trolig må være over 70 år for å formidle. 
Og det til tross for at det serveres smørtoner som «Love Letters In the Sand» og travere som «Everybody's Talkin'». 
Stemmen hans er ikke lenger så fløyelsmyk, men det ligger atskillig livsvisdom og -glede i det han på enkelt sett formidler. 
Så selv om det knapt finnes den countryfestival i Norge hvor Bobby Bare ikke har fremført «500 miles» og «Detroit City», så er det nok en ganske annerledes - og bedre - Bobby Bare som entrer scenen under årets Bergenfest i april neste år. 

ESPEN OLSEN LANGFELDT 
