Tidsreise i likboks
— Jeg må finne ut hvordan jeg dør. 
Det er blitt gjort før, men ikke helt som dette. 

Adrien Brody med halvmånefjeset ser framleis ut som en tidsreise fra Warszawa-ghettoen. 
Med sin klangfulle stemme (som ble laget av samme metall som Dustin Hoffmans) og sitt jesusmilde, hjertedjupe smil forsøker han å reise til framtida for å begripe nåtida. 

«The jacket» er som «The butterfly-effect 2», men ikke helt det heller. 

Brody kommer hjem fra Gulfkrigen som hjerneskadd krigsinvalid med hukommelsessvikt. 
Han blir dømt for mord og plassert på en behandlingsinstitusjon der Kris Kristofferson putter pasientene i likbokser som en litt ulogisk adferdsterapi. 
Kristoffersons forbrukte øyne sitter nå så langt ikke i kraniet at de berører den forlengede marg. 

Dopa og desperat opplever Adrien i boksen at han kan reise fra 1992 til 2007, og der etterforsker ham ting i den store tristheten sammen med Keira Knightley og en frossen GMC-truck. 
Det er vinter et sted i USA, og fargene er skitne og blå som på undereksponerte amatørbilder. 
Jennifer Jason Leigh spiller konstant bekymra psykiater, og den melankolske myndedama Kelly Lynch er mamma med alkoholproblemer. 
Keira og Adrien lager konstruerer en slags logikk i det ubegripelige, og den torturerte pasienten kan vende tilbake til samtida si med nyttig informasjon som kanskje kan forårsake et sommerfuglvingeslag i Australia. 

«The jacket» balanserer risikabelt på grensa mellom trash-basert amerikansk utkantdrama og science fiction thriller. 
De to genrene har mindre med hverandre å gjøre enn antroposofi og iskremproduksjon, men den brutalt ukjente britiske regissøren John Maybury har fått de to elementgene til å flyte sammen til en slags underholdende depresjon. 
Ikke for alle, riktignok. 
Mange vil finne fortellingen hans for dyster, for uklar og for uhensiktsmessig i stil. 
Men de som blir fanga av den nødvendige koblingen Adrien Brody — Dårlig Humør, kommer til å oppleve at historien om den psykiatrisk reisende blir ganske gripende. 
Colin Farrell var tiltenkt rollen. 
Det ville blitt en annen film. 

Uvanlig godt spilt er den ihvertfall. 
I 2007: 
Adrien Brody og Keira Knightley forsøker å finne ut ting. 
