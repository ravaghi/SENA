Billie Van viser at det å være forbanna kan være en god ting
Nydelig andreplate fra skarp låtskriver. 

ALBUM: 
Trekløveret Mikhael Paskalev, Jonas Alaska og Billie Van, de to sistnevnte nå også forlovet, har hengt sammen i tykt og tynt siden deres respektive artistkarrierer skjøt fart sånn noenlunde samtidig, rundt regnet for seks år siden. 

Nå har vennegjengen og de kreative turtelduene som møttes første gang på Paul McCartney-skolen, LIPA, tatt enda større grep om karrieren og butikken. 
Nylig lanserte de sitt eget Braveheart Records, som i første omgang skal gi ut deres egen musikk, men lukter også på muligheten for å gi ut andre artister på sikt. 

Så langt, så godt. 
Førstesingelen fra Billie Vans vanskelige andreplate har nemlig satt fyr på radiolister og gått rett i hjertet på fansen. 
Oppgjørsslåta «Bitter» er intet mindre enn et nydelig stykke lengselsfull retro-pop, som stilsikkert og kyndig planter seg i både hjernebark og hjerterot med sine velformulerte verselinjer og et duvende innertier-refreng. 

ABBA-spøkelset er aldri langt unna, både i fargelegging og klang. 
Men det er selvsagt lagt til et par twister her. 
Under overflaten bobler det av fine knep og grep i instrumentering og arrangement som gir låten et preg av å være noe mer eksotisk enn enkel og tilbakeskuende pop—musikk. 
Detaljene er subtile men virkningsfulle. 

Om Lana Del Rey hadde vokst opp på Nordkalotten, ville hun kanskje hørtes ut som det Billie Van gjør på «Cooper». 
Innpakningen er kaldere og enklere enn det soldøsige sløret som vanligvis omgir Del Reys låter, men den litt distanserte tilnærmingen er den samme. 
Og like effektiv. 

Den storslagne åpningslåten «I'm Totally Fine With It» peker i retning de de orkestrerte balladene Lykke Li leflet med på «I Never Learn». 
«Cool Your Soul» trekker veksler på 80-tallets funky synth-pop og legger med det grunnlaget for en fargerik og uderholdende reise i Billie Vans, først og fremst, låtsterke univers. 

Det spiller ingen rolle om hun tar en skarp sving mot høyre eller venstre. 
Den særpregede stemmen hennes holder alt sammen på finfint vis. 
