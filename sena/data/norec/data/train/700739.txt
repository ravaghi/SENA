Dummest av alle
Jason Statham var en kul fyr i «The transporter», og den fransk-amerikanske actionoverdrivelsen ble raskt en kultfilm på DVD, med svidde franske michelin'er – bildekk, ikke mat. 
Men suksess suger. 
«The transporter 2» er den dummeste actionfilmen så langt i år. 

Jason er den samme streite sjåfyren med stivskjorte og mods-personlighet. 
Nå kjører han liten gutt i Miami. 
Barn passer ikke i actionfilmer. 
For det første blir vi nervøse på dramamåte i stedet for spenningsmåte. 
Dessuten føler vi at folka seifer dramatikken fordi det er for lett å bli bekymra for dødstrua seksåring. 

Dessuten er filmen tarvelig. 
Først trues 
Statham av ei så sørgelig tynn pikunge at skjørtelinningen tilsynelatende sitter fast i puberteten. 
Deretter kommer filmens hoveddame som med en slags norsk bondehumor heter Kate Nauta. 
Hun er virkelig vulgær og går i tre kvarter rundt i noe som må være en gjennomsiktig Kaptein Sabeltann-bh fra Capone Kids og slikker på britens størkna Brut så siviliserte folk vil bli vegetarianere lenge. 

Enda verre: 
Filmen har en lenkelaus, ukonsentrert historie som minner om de ukontrollerte handlings-utslippene i actionkomedier fra seint fransk sekstitall. 
Personene er så upoengterte at de vil dette ut av telefonkatalogen. 
Actionscenene er stort sett masete på en rote-måte som gjør at du ser etter Jif og Hoover. 
Luft-slåssinga er uelegant tvangstenkt og svever ikke. 
Det er ille når regissøren ikke en gang klarer å gjennomføre den gode ideen å tvinne folk inn i en brannslange som tyner dem når vannet blir slått på. 
Det er tragisk når ikke en gang rulleslåssinga i et fly i roll virker stilig. 

La den passere. 
