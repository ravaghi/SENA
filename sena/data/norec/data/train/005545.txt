Late partyløver
Et ok forsøk på å følge opp fjorårets suksess. 

Sist Matoma valgte å slå hodene sammen med det britiske boybandet The Vamps, resulterte det i bøttevis med strømminger, ikke langt unna 300 millioner, faktisk. 
«All Night» er per nå den mest populære låten hos begge parter, og da er jo det eneste logiske å forsøke å lage en ny bestselger. 

Det innholdsmessige premisset er det samme nå som da, for denne potensielle schlägeren er nemlig døpt «Staying Up». 
Og det skal sies at Matomas sterkeste arbeid nettopp er «All Night», men jeg føler at jeg trygt kan stadfeste at de ikke helt og holdent følger opp deres tidligere suksess. 

Om du ser for deg henholdsvis stereotypisk Matoma og stereotypisk boyband, er denne låta en perfekt fusjon av disse to. 
Strukturen er dessuten ren rutine, med vers først, så refreng og deretter et drop, som deretter gjentas én gang til. 
Hadde disse tre komponentene vært mer oppfinnsomme enn som så, ville det hele ikke føltes så tafatt som det gjør. 

Men sangen er, i genuin Matoma-ånd, som skapt for en sommerfest med sin smilende og feststemte sound, noe som smitter. 
Samtidig er det vanskelig å ikke ha deres forrige samarbeid i mente, som er langt bedre enn dette. 
Den bare gjør det enda tydeligere hvor lat og hvor mangelfull «Staying Up» faktisk er, men om jeg var 12 år igjen hadde dette muligens vært noe av det beste jeg hadde hørt i mitt liv. 
