Philips HMP3000
Liten og enkel mediespiller som gjør (nesten) alt. 

Mediespillere kommer i dag i nesten alle prisklasser, og i år har også Philips bestemt seg for å bli med på racet med totalt tre nye modeller. 

HMP3000 blir den billigste og enkleste modellen når den kommer i butikkene i løpet av juni måned. 

Bitteliten 

På mange måter minner HMP3000 oss om populære WD TV, og i vår bok er det et bra tegn. 
Her er en kort oppsummering: 

Den er liten og dermed svært plasseringsvennlig: 
De fysiske målene på 8,6 cm bredde, 5,2 cm høyde og 13,6 cm dybde sier det meste her. 
Den mangler imidlertid nettverksinngang totalt. 
Skal du bruke HMP3000 til å spille av filer må du altså sette inn ett minnekort eller gå via USB-inngangen. 
På siden finner du en minnekortinngang (SD-kort), og en USB-inngang; som takler både harddisker og minnepenner.Enheten kobles enklest til TV eller receiver via HDMI-kabel. 
Den har også digital optisk lydutgang, og analog lydutgang. 

Fordeler & ulemper 

For mange vil det naturlig nok være et stort minus at HMP3000 mangler nettverksinngang. 
En ting er at du fysisk må plugge inn alt du skal spille av, men det gjør det også litt mer tungvint å oppgradere enheten med ny software om det skulle være nødvendig. 

At den ikke har innebygget harddisk er imidlertid helt greit for oss. 
For det innebærer også at HMP3000 er helt lydløs, og med dagens lave priser på minnekort og USB-penner kan du altså slippe rimelig unna. 

HMP3000 leveres forøvrig med en fjernkontroll som både fungerer godt, og som har logiske knapper. 
Vi liker også hvordan Philips har bygd opp menysystemet sitt: 
Du får miniatyrbilder av alle bilder og videoer i mappene, og informasjonsknappen på fjernkontrollen gir deg også harde fakta om innholdet ditt. 
Det hele er rett og slett både enkelt og oversiktlig, og at norsk språk er tilgjengelig på skjermmenyene trekker opp. 
Akkurat det er ikke dagligdags på mediespillere. 

Det er imidlertid på formatstøtte at HMP3000 briljerer. 

Tar alle vanlige videoformater! 
For i motsetning til TV-modellene fra Philips, så støtter denne lille tassen nesten alle formatene vi bruker i vår test av mediespillere. 
I praksis var det kun Mov Quicktime MPEG4 1080p som ikke gikk igjennom. 

Det betyr altså at denne tassen spiller av alt annet, og du får også med Dolby Digitallyd/DTS der det er lagt inn på videoene. 
Vi opplevde heller ingen hakking i lyd og bilde, eller at lyden var usynkronisert med bildet. 

Vi gir også ekstra pluss i margen for at våre mapper med DVD-struktur, samt ISO-speilbildefiler av DVD-filmer ble vist helt korrekt. 
Akkurat dette er det mange mediespillere som ikke klarer. 

Musikkformater. 
Også på musikk leverer HMP3000. 
Den spilte av alle våre musikkfiler, inkludert FLAC, Ogg Vorbis og HE-AAC som blant annet LG DP1 hadde problemer med. 

Bilder. 
Heller ikke bildefiler direkte fra kameraets SD-kort var noe problem. 
Bilder på 4 MB lastes svært raskt, og slideshow-modusen har både ulike tidsinnstillinger og overgangsmuligheter. 
Alt dette er enkelt å stille inn via fjernkontrollen, og du kan også velge å høre på musikk samtidig som du ser på bilder om du ønsker det. 

Konklusjon 

Jeg liker HMP3000, men spørsmålet er om den ikke kommer noen år for sent. 
Den minner som sagt om WD TV, som for lengst har blitt erstattet av WD TV Live og har dermed fått nettverksinngang. 
I dag begynner det også å bli vanlig med trådløst nettverk på mediespillere, og det kan du altså bare drømme om her. 

Dermed blir dette en mediespiller for deg som ikke vil eller orker å ha den oppkoblet til nettverket hjemme, og som kanskje foretrekker å kjøpe fra kjente produsenter i stedet for å holde deg til de smale og mer ukjente produsentene. 

I så fall får du en enkel og grei spiller som jobber raskt og som takler absolutt alle relevante formater. 
