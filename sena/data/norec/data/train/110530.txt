Bjarte Hjelmeland:«Bjarte Hjelmeland» 

(Grappa / Musikkoperatørene) 

Det mest oppsiktsvekkende når en teatersjef fra Bergen uten allverdens country-bakgrunn bestemmer seg for å lage country-plate - tilegnet sin elskede Terje - er faktisk at det slett ikke låter verst. 
Uttrykket er avslepen country type Nashville, der platen også er innspilt. 
Heller ikke Hjelmelands stemme skal beskyldes for å være verken oppsiktsvekkende eller original, men det viktigste er at den utfyller rollen sin. 

Den rollen består i å gi nytt liv og innhold (med gode norske tekster - smart!) til kjente og ukjente låter fra folk som Dolly Parton, Clint Black, Bob Dylan. 
Brad Paisley og Dwight Yoakam. 
Akkurat her ligger nøkkelen, for i stedet for å planke originalene makter Bjarte Hjelmeland - med de midlene han har til rådighet - å gjøre flere av disse låtene til sine egne, ikke minst den intense kjærlighetserklæringen «Fordi jeg elsker deg». 
Absolutt en bestått svenneprøve! 

ANBEFALTE KJØP: 
«Brevet til meg», «Du var den», «Fordi jeg elsker» og «Ein veg vi går». 
