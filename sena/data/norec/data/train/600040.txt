Mørk, mystisk og makeløs
Peter Jackson har tatt J.R.R. Tolkiens magiske og unike univers, tilsatt noe av sin egen magi, og fått det hele til å bli levende. 
Det har han også tidligere vunnet Oscar for. 

Den andre filmen i trilogien som bygger på Tolkiens bok om hobbiten Bilbo, "Hobbiten: Smaugs ødemark", er så fullpakket med action, spenning og eventyr at det er som om julaften kom tidlig. 

Bilbo fortsetter sitt store og farlige eventyr sammen med trollmannen Gandalvog de 13 dvergene. 
De skal gjenerobre dvergenes kongerike som blir voktet av den grusomme dragen Smaug. 
Om ikke oppdraget er farlig nok i seg selv, blir de også jaktet på av en hær av blodtørstige orker, og de må de takle monsteredderkopper, hamskifteren Beorn (spilt av Michael Persbrandt) og alvekongen Thranduil (Lee Pace). 

Jeg så filmen i 3D , noe som nesten ble litt i overkant. 
Det skjer så mye på en gang og i så raskt tempo at jeg ble uvel til tider. 
Filmen kan med andre ord like godt nytes i 2D, selv om det selvfølgelig er en del scener som blir enda råere med 3D-brillene på. 

Filmen er generelt råere enn den første , og kanskje ikke like barnevennlig. 
Underholdningsverdien er derimot triplet. 
Det er som å kjøre berg-og-dale-bane bestående utelukkende av looper, så hold deg fast og nyt turen. 
