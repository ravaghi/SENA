Plateanmeldelse:The Dogs - «Black Chameleon Prayer» 

Little Stevens rock'n soul-disipler. 

«Black Chameleon Prayer» 

(Astma Records/Big Dipper) 

Kristopher Schau og hans garasjekompiser i The Dogs hadde verdens kuleste låt i 2014, mente Little Steven. 
Han bør pinadø ta en lytt på bikkjenes ferske album også 

Gitaren har tatt over noe av farfisa-angrepet, hvilket gjør albumet ekstremt variert og ikke så garasjepreget som ved forrige korsvei. 

Men bevares; møkka sitter løst under neglene fremdeles, ikke minst er det skrålende koret i «Stay Away From Her» en herlig kontrast til den sterkt følelsesladde gitarsoloen i samme låt. 

Uttrykksmessig åpner The Dogs seg også et hakk mer mot Schaus tidligere og mer tradisjonelle hardrocksuksess, The Cumshots. 
Åpningssporet «Don't Let Me Down» høres ut som en comebacklåt fra Gluecifer, mens morderbluesballaden «Guilty» kunne ha vært ditto fra Ricochets. 

Fast & furious, og feiende friskt! 

BESTE LÅT: 
«Don't Let Me Down» 
