Avgiftslettet komfortmester
Det finnes ingen behageligere ladbar hybrid for pengene, men du må ofre noe. 

BMW 5-serie er blitt en av verdens mest komfortable biler. 
Vi har kjørt de fleste variantene og de aller fleste imponerer. 

Trelitersdieselen i 530d Touring er drømmebilen for de fleste, men de få som tar seg råd til 550i med firehjulsdrift og V8 vil aldri angre på valget. 

Men skal du få smaken på det gode liv for relativt små penger, bør du absolutt ta en titt på 530e. 
Da får du en ladbar hybrid som du potensielt kan kjøre billig og helelektrisk, eller gi bånn gass og hente ut det som bor i bilen. 

​Som navnet antyder, ligger effekten på samme nivå en normal 5-serie med treliters bensinmotor, altså en samlet effekt på 252 hester. 

Det funker bra, i hvert fall på papiret. 

Full luksus til hyggelig penge 

Startprisen er smått utrolig lave 534.600 kroner. 
Da får du en toliters motor med 184 hester og 320 Nm. 
Mellom motor og girkasse finner vi en elmotor på 95 hester og 250 Nm. 

Til sammen 252 hester og 420 
Nm å rutte med. 
Det er akkurat samme effekt som 530i, men du får 70 Nm ekstra og 175 kilo ekstra og dra på. 

Vår bil koster 768.000 kroner og det er noen få pakker som drar opp prisen betraktelig. 

Luxury Line-stylingen med crome line og 19-tommere koster 45 000 kr, men får bilen til å likne en eksklusiv 7-serie. 

Innovasjonspakka med blant annet LED frontlykter med fjernlysassistent, den mest omfattende førerassistenten, kanskje markedets beste headup-display som viser kanallista på radioen når du bytter kanal, digitalt instrumentpanel som endrer funksjon når du bytter program, og den ikke fullt så nødvendige gestikuleringskontrollen stikker av med 30.000 kroner. 

De aktive demperne koster 13.000, men er ikke nødvendige. 
Komfortsetene foran koster 25.400 kroner, men utgjør sammen med Harman Kardon surroundanlegg til 12.100 selve rosinen i luksuspølsa. 
Det hadde jeg tatt meg råd til. 

Hvordan funker dette a'? 

Dette er rett og slett en herlig bil. 
Setene er latterlig deilige og har rikelig med justeringsmuligheter. 
Men 5-serien har lagt alle sportslige ambisjoner på hylla og satser på langveiskomfort. 

Det er når man kliner til noe over fartsgrensene på motorveier at man virkelig forstår hvor godt BMW har lyktes. 
Støynivået er lavt og kjøreegenskapene gode. 
Man slapper av. 

Den responderer på småveier også, men den mangler noe på presisjon når den skal plasseres i veibanen. 
Den firesylindrede motoren er det eneste som ikke bidrar til luksusfølelsen. 
Den spinkle lyden når turtallet heves er det lite premium over. 

Hybridpakka halter også litt. 
Som vanlig føles ikke effekten like naturlig ut som om den bare kommer fra en drivlinje. 

Glem breisladder, lek og moro. 
Er kjøremønsteret behersket aggressivt, vil du føle at dette fungerer mer enn greit nok. 
Den vil føles sprek nok for de aller fleste. 

Potensielt gjerrig 

Det er den ikke dersom du ønsker å kjøre på ren el. 
Da har du kun 95 hester. 
Det gir sedate akselerasjoner, men du kjører helelektrisk i norske hastigheter. 

Men det hender den starter motoren selv om du har tvunget den over i elektrisk. 
Og du kjører ikke langt. 
28 km kom vi før den gikk over til hybrid. 
Når vi tangerte fem mil lå forbruket på hyggelige 0,27 liter på mila. 
Etter 7,5 mil hadde forbruket steget til 0,41 og etter 10 mil 0,49. 

Etter 20 mil hadde forbruket steget til 0,56. 

Ikke så verst forbruk, men samtidig veldig snill kjøring. 
Vi mener elektrisk rekkevidde er for kort. 
Du skal bale mye med ledning for å kjøre denne «gratis». 
Men samtidig bruker den ikke overdrevent mye om du lar være heller. 

Det er et par store ankepunkter med hybriden. 

Du får den ikke som stasjonsvogn og den er ikke tilgjengelig med firehjulstrekk. 
Det har ikke hindret den fra å bli en suksess i Norge. 
Den står for 35 prosent av 5-serie-salget. 
Det beviser at nordmenn går mann av huse, selv om man må inngå kompromisser, dersom prisen er riktig. 
