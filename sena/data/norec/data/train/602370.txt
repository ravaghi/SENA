Horneland:− Deilig å få lagt statistikken død 

FK Haugesund hadde aldri vunnet en kamp på øverste eller nest øverste nivå i Ålesund. 
Det var før dagens oppgjør, som endte med 1-0-seier. 

Aalesund 
- Haugesund 0–1 

− 
Vi har hatt det tungt i Ålesund i mange år. 
Det var vel noe sånt som 38–10 i målforskjell, og ingen seiere, som var status her oppe. 
Og da er det deilig at vi én gang for alle får lagt den statistikken død, sa FKH-trener Eirik Horneland etter at 1–0-seieren var et faktum. 

I det tiende minuttet av kampen straffet Haugesund et AaFK-lag som var opptatt med å diskutere et frispark som de mente det ikke ble blåst for. 
Ballen gikk i bakrommet, der Ibrahim Shuaibu var sterk og god da han rundet AaFK-keeper Andreas Lie og satte ballen i det åpne målet. 

− Høy moral 

Etter det skapte Haugesund svært lite med sjanser, men det samme var situasjonen hos vertene. 

− 
Jeg er svært godt fornøyd med hvordan guttene jobbet i dag. 
De viste høy moral, og vi klarte å holde et godt AaFK-lag på trygg avstand, sier Horneland. 

Han var spesielt fornøyd med hvordan laget hans responderte på kampplanen. 

− AaFK er et lag som spiller god fotball, og som er raske til å flytte seg oppover banen med ball. 
Men de etterlater seg store rom når de går i angrep. 
Det var først og fremst på dette vi skulle straffe dem. 
Det klarte vi greit, selv om jeg gjerne skulle sett at vi klarte å straffe dem enda mer på overgangene enn det vi gjorde. 
Men i sum så fikk til mye av det vi hadde fokusert på. 

Første seier siden 30. april 

Det var ikke bare statistikken i Ålesund Horneland er fornøyd med å ha bedret. 
Vel så fornøyd er han med at laget endelig vant en kamp. 
Det har ikke FKH gjort siden 3-0-seieren over Stabæk 30. april! 

− 
Det var en viktig seier for oss i dag. 
Vi har vært greit gode på bortebane, og spilt jevnt med de fleste. 
Men vi har tatt for lite poeng hjemme. 
Det skal vi jobbe knallhardt med å forbedre. 
I sum så ligger vi en del bak skjema med tanke på poengfangst. 
Jeg håper at denne kampen kan representere et lite vendepunkt for oss, sier Horneland. 

Med seieren i Ålesund gjorde FKH et byks på tabellen, fra 14. til 10. plass. 
Men det er svært jevnt i årets eliteserie, så bunnsjiktet er på ingen måte lagt bak. 
Men den jevne serien gjør også at det er kort veg oppover på tabellen. 

− 
Det er mye hardt arbeid som ligger foran oss, men samtidig blir det begivenhetsrikt. 
Vi har jo også kvalifisering for europacupen i slutten av juni å se frem til. 
Så høydepunktene står i kø for oss, avslutter Eirik Horneland. 
