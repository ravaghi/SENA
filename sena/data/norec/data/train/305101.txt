Monumental Sivert Høyem
Første smakebit fra hans kommende plate står til toppkarakter. 

LÅT: 
Noen poplåter fungerer slik at den griper deg etter et halvminutt og du kan synge refrenget før første runde er unnagjort. 
I andre tilfeller får man fragmenter å jobbe med underveis og man ser ikke hele bildet før alle brikkene faller på plass i de avsluttende sekundene. 

Sivert Høyems nye singel «Inner Vision» er en slik låt. 
En ruvende sak om indre uro og selvransakelse. 

Den begynner nakent med Høyems kraftfulle stemme satt opp mot noen ensomme pianoakkorder. 
Sakte men sikkert legges det lag på lag til i lydbildet før låten formelig står og dirrer foran deg. 

Arrangementet er like enkelt som det er virkningsfullt: 
Piano, bass, dunkle orgeltoner og en distansert, klanget elgitar i siste del. 
Alt møtes til slutt i et mektig crescendo som er til å bli religiøs av. 

Høyem synger med en sår intensitet og tilstedeværelse som plasserer han ved siden av artister som Nick Cave og Mark Lanegan. 
To av rockens fremste mørkemenn. 

Dersom denne smakebiten er toneangivende for Høyems femte plate «Endless Love» som kommer 10. mars, er det bare å belage seg på noe fantastisk. 
