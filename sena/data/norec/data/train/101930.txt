Plateanmeldelse:Shakira - «Shakira» 

Fra ulv til søye. 

Colombias største åpner friskt på oppfølgeren til fire år gamle «She Wolf». 

Den røffe hitduetten med Rihanna er en vinner allerede. 
Enda bedre er det ypperlig episke popdramaet «Empire» (delvis skrevet av den norske hitmaskinen Ina Wroldsen) og den bittert vuggende «You Don't Care About Me». 

Fotballdansepopen i «Dare (La La La)» er også passabelt spenstig, mens «Cut Me Deep» har fine, skarpe reggaekanter. 

Og så er det av med finstasen og på med kosebuksene. 

Shakira mener nemlig alvor med gitaren hun bærer på omslaget, og sakte men sikkert avliver hun et lovende album med ballader og mjukrock som er rene fornærmelser mot både stemmen og hoftene hennes. 

Verst: «23», som ikke bare handler om hennes fortsatt ferske sønn - en evig fallgrube for artister som nylig har fått barn - den byr jaggu på babygurling også. 

Den mer konsekvent danseorienterte «She Wolf» var en relativ flopp i Shakiras univers, og kanskje har «noen» blandet seg vel mye inn her. 

«That Way» (siste spor på deluxeutgaven) viser at hun kan lage god P4-musikk, men da er toget for lengst gått. 

BESTE LÅT: 
«Empire» 
