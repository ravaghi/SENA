Velmenende surr
«Crossing Over» vil si noe veldig alvorlig om det amerikanske immigrasjonssystemet, men drukner i sine egne gode intensjoner. 

HANDLER OM: 
I denne filmen møter vi et (stort) knippe menneskeskjebner som på et eller annet vis er knytta til hverandre og til grensekontrollen i USA. 
Det handler om den avgjørende kampen for å få bli i mulighetenes land. 
En desperat meksikansk alenemor forsøker lure seg inn i landet, en australsk skuespiller inngår en luguber avtale med en statsansatt for å få green card, en ung muslimsk jente myrdes rett før familien får oppholdstillatelse, en bangladeshisk jente terrormistenkes og skal deporteres. 
Harrison Ford er den furede politiagenten med et mykt hjerte. 

DOM: 
Dette er tråkige greier, dessverre. 
Fryktelig velmenende og hardtprøvende, med alle disse forsøksvis hjerteskjærende skjebnene som bindes sammen på den ene mer usannsynlige måten enn den andre. 
Denne måten å gjøre mosaikkfilm på virker noe utdatert og overlater ikke mye tankerom til publikum. 

Stadig får vi klipp av motorvei sett fra helikopter, som illustrerer kryssende veier, livets skiftende retninger etc. 
Symbolsk! 
Trist, østliginspirert musikk skingrer i bakgrunnen. 
Hver eneste replikk er av typen (inderlig): 
«Vi dro til USA for at du skulle få en bedre framtid!!», og vi raser så fort og harelabbete mellom de ulike historiene at det er vanskelig å opparbeide seg mye innlevelse for særlig mange av dem. 
Synd, for det mangler ikke på muligheter for eksplosivt materiale for et drama her, men i denne filmen drukner mye potensial i et sammensurium av dårlig gjennomførte ideer. 
