Nils Petter Molvær «ER»
(Universal) 

Mørkt, mektig, rytmisk og djervt! 

Trompetisten Nils Petter Molvær har med «ER» laget en monsterhybrid av et album, som tar lytteren med på en mørk, rytmisk og modig reise til et musikalsk grenseland hvor svært få våger å ferdes. 

Selvfølgelig har Nils Petter Molvær lyttet mye til Miles Davis og Jon Hassell, som begge våget å utforske trompetens muligheter på uhørt vis. 

I likhet med dem er Molvær også opptatt av klanger og stemninger når han brygger moderne improvisasjonsmusikk med elementer av jazz, rock, elektronika og funk. 

Resultatet er urban verdensmusikk. 
Det låter mektig, grovkornet, dunkelt og djervt. 
I sentrum finner du alltid Molværs trompet. 
Noen ganger i form av hissige blå nålestikk. 
Andre ganger som et disig slør av vibrerende luft. 

Iblant, som på dvelende «Softer», går det uhyre sakte. 
Her er også sugende mørke og skurrende ballader som «Water» og «Only these things count», hvor Sidsel Endresen synger så gåsehuden prikker. 

Men Molvær og det imponerende bandet kan også kline til med klaustrofobisk, støyende og møkkete dansemusikk som sparker i mellomgulvet. 

Nils Petter Molvær sysler med populærmusikk for viderekomne, men det er aldri sært eller komplett ugjennomtrengelig, bare annerledes og opphissende. 

Årets beste norske album? 
Definitivt! 

ESPEN A. HANSEN 
