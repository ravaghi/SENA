Grand Theft Stompa
Om Quentin Tarantino hadde regissert en episode av Stompa, ville resultatet vært «Canis Canem Edit». 

Bullworth er den verste kostskolen i USA, full av pøbler og verstinger, og her havner du, i rollen som den 15-år gamle Jimmy Hopkins. 
Med hjelp av knyttnever og pøbelstreker må du kjempe om respekt blant dine medelever. 

Dette er «Grand Theft Auto» satt til en kostskole. 
Referansene til ungdomsskolelivet er mange, og det er også her mye av sjarmen i spillet kommer fra. 

Ved å gå bort fra den tradisjonelle stjele-biler-og-skyte-folk-formelen som alle GTA-inspirerte spill bruker, blir dette en forfriskende ny opplevelse, med strammere rammebetingelser som gir spilleren nye muligheter til å leke seg. 

AK-47 og granater er byttet ut med sprettert og stinkbomber, og de hardkokte gangstergjengene erstattes av «jocks», nerder, rånere og sosser. 
Spillet er i tillegg fullt av underholdende minispill, som gir deg masse variasjon. 

Den største svakheten er kanskje at mens spillet begynner som en forfriskende boltring i ungdomsskolemiljøet, får man etterhvert tilgang til hele byen rundt kostskolen. 
Da blir det hele litt for likt pappa «Grand Theft Auto», og en del av sjarmen rundt skolemiljøet forsvinner. 

Men til tross for dette er «Canis Canem Edit» en oppvisning fra Rockstar i hvordan man kan ta en etablert sjanger, og putte den inn i et nytt miljø. 
De populærkulturelle referansene og den sarkastiske humoren fra GTA er i høyeste grad til stede. 

La deg ikke skremme av den latinske tittelen, eller det kjedelige coveret, dette er et fabelaktig spill i en sjanger som Rockstar behersker til fingertuppene. 

PS: 
Spillet er omdøpt fra det tidligere navnet «Bully». 
