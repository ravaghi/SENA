Motorola E1000
MOBILTEST: 
Motorola er ikke et av de merkene man hører mest om her til lands. 
3G-mobilen E1000 er et lite frieri til gutta, med mørke farger og tøffe linjer. 
Men holder den mål? 

For en telefon av E1000 sin størrelse legger opp til mye moro, noe den faktisk ikke klarer å følge helt opp. 
Ikke det at den er dårlig eller at det er et ork å bruke den, men det tar liksom aldri helt av. 

Litt glorete 

Den ikke akkurat spektakulære 3G-mobilen til Motorola er overraskende nok utstyrt med en god skjerm. 
I hvert fall spesifikasjonsmessig. 
For den har en oppløsning på 320 x 240 punkter og kan vise 262 000 farger. 

Allikevel klarer ikke skjermen å imponere på lik linje med Nokias nye 3G-mobiler med lignende skjerm. 
Det er litt vanskelig å finne ut hva grunnen er, men vi mistenker at det kanskje har noe med menyene til Motorola å gjøre. 

Vi har nemlig slitt litt med menyene til Motorola ganske lenge. 
Det blir litt mye farger og ser litt for glorete ut for vår smak. 
Men dette er jo en subjektiv greie og ikke noe vi trekker for, for skjermen i seg selv er veldig bra. 

Lite åpent 

Når vi er inne på menyene er det også greit å ta for seg operativsystemet. 
Brukervennlig må vi jo si det er og den er veldig enkel å ta i bruk. 
Problemet er at det er et litt lukket OS. 

Vi må si vi setter pris på både Symbian-mobiler og Windows Mobile-telefoner på grunn av utbyggingsmulighetene. 
Hos Motorola E1000 ligger eneste mulighet til å forbedre funksjonaliteten i det å laste ned Java-programmer. 
Da er vi tross alt på et helt annet og langt lavere nivå enn hos de to tidligere nevnte. 

Det er heller ikke noe spesielt å nevne i forhold til de programmene mobilen er utstyrt med. 
Allikevel har den selvsagt alt det man forventer, som kalkulator, kalender og et par spill. 

Ser grei ut 

Som på de fleste andre punkter er heller ikke designet på Motorola E1000 spektakulært. 
Den ser grei ut, med sine tøffe linjer og mørke farger. 
Derfor velger vi også å kalle dette en guttemobil. 
Uansett har vi vanskelig for å se at designet kommer til å skape den helt store entusiasmen. 

Telefonen er som sagt ganske diger, og det er nok mye på grunn av den store skjermen. 
Tastene er veldig bra å trykke på, men av en eller annen grunn har de klart å putte navigasjonsknappen midt mellom tallet to og tallet fem, noe som knoter det hele litt til. 

Det vi derimot må berømme den for er alle snarveistastene. 
For over nummertastene og på hver side av skjermen er det taster for de fleste funksjoner, og dette er veldig behagelig. 

Skuffende kamera 

Motorola E1000 er i likhet med de fleste andre 3G-telefoner utstyrt med to kameraer. 
Et som er plassert over skjermen til videotelefoni og et til å ta bilder med bak på telefon (uten linsedeksel). 
Men her faller E1000 litt gjennom. 

For med 1,2 megapiksler er ikke spesifikasjonene det helt store. 
Når kvaliteten på selve bildene er like skuffende kan vi ikke skryte av at bildene er bra nok til å bruke til noe særlig annet enn MMS-meldinger. 

Videooppløsningen er også langt fra det vi har sett i de siste mobilene som har kommet. 
Maks oppløsning er på 176 x 144 punkter og kvaliteten er på nivå med tidlige kameramobiler, der man knapt nok kan se hva som foregår. 

God lyd 

Internminne i telefonen er mer eller mindre ikke-eksisterende, med kun 19 MB tilgengelig. 
Heldigvis er den utstyrt med kortplass for TransFlash-minnekort slik at man kan bruke den som for eksempel MP3-spiller dersom man har lyst. 

Lyden er også veldig god i denne telefonen. 
Den er tross alt utstyrt med to ekstremt effektive høyttalere. 
Dette gjelder både musikk og i forbindelse med telefonsamtaler. 

Helt grei 

E1000 har fordelen av rask overføringshastighet med 3G og en god del funksjonalitet. 
Problemet er at den ikke imponerer på noe område, bortsett fra kanskje lyden. 
Når prisen ligger på omtrent 4 000 kroner vil vi nok heller anbefale K600i fra Sony Ericsson, som er sammenlignbar (bortsett fra manglende minnekort), men langt billigere. 

Vi er redd for at det Motorola med E1000 ikke kommer til gjøre selskapet noe spesielt mer populære her i landet. 
For denne mobiltelefonen kan i det store og hele summeres opp med to ord ? helt grei. 
