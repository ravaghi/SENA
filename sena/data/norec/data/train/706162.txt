Janelle Monáe: Skeiv, svart og stolt
Radikal i budskap, men tilgjengelig i lydbilde. 

Janelle Monáe: "Dirty computer" (Atlantic/Warner) 

Ved første gjennomlytting hevet jeg øyenbrynene. 
Funky gitarpop, Taylor Swift-aktig? 
Det låter streit og hvitt, hvis en ikke hører etter. 
Smittende «Screwed» er nesten tyggegummipop, hvor Janelle Monáe synger lystig om sex, makt og krig. 

Denne dobbeltheten går igjen. 
Referansene er mange, men det er først og fremst Prince som gir gjenlyd. 
Hør bare «Make me feel». 
Før han døde, var han også konsulent i arbeidet med platen. 

Tittelen «Dirty computer» spiller på det å bli sett på som skitten, en maskin som må renses for «bugs». 
Albumet er hennes motsvar, med budskap om å være skeiv og svart, om frigjort kvinnelig seksualitet. 
Det er ladet med black girl magic, slik hun sier i «Django Jane», en av årets hittil sterkeste raplåter. 

«I like that» er en deilig nedpå r&b-låt, som minner om Beyoncés «Lemonade». 

Men, i mine ører er flere av låtene overarrangerte. 
14 er et par-tre for mange, og jeg savner flere melodier som fester seg. 

Beste spor: 
«Django Jane», «I like that», «Take a byte». 
