Lykken er en olivenlund
Regi: 
Edoardo Winspeare 

Skuespillere: 
Celeste Casciaro, Laura Licchetta, Barbara 
De Matteis, Anna Boccadamo, Gustavo Caputo, Angelico Ferrarese, Amerigo Russo, Antonio Carluccio 

Manus: 
Anna Boccadamo, Alessandro Valenti, Edoardo Winspeare 

Drama 

Italia 2014 

Aldersgrense: 
Tillatt for alle 

Egnethet: 
Voksen 

Finanskrisen rammer tre generasjoner kvinner i en helt vanlig italiensk familie hardt. 
Når gjelden blir større enn de klarer å betjene, tvinges de til å selge den lille tekstilfabrikken sin og flytte på landet. 
Der tar de opp noe tilnærmet en naturalhusholdning. 
De dyrker jorden, selger og bytter varer, og prøver så godt de kan å venne seg til en nøktern livsstil. 

Alle reagerer de forskjellig på omstillingen. 
Den mellomste av dem, filmens hovedperson Adele (mer enn solid spilt av Celeste Casciaro), blir bitter. 
Søsteren og datteren hennes sliter med å ta alvoret inn over seg. 
Moren setter sin lit til Gud. 
Men selv om problemene deres ikke blir borte, blir livet likevel på mange måter enklere for de fire. 

Grunntonen i «Lykke på italiensk» er hele veien alvorlig nok, men filmen har også romantikk, humor og vakre bilder fra den sør-italienske kysten å by på. 
Kanskje er den vel omstendelig fortalt — scenene med barnslig småkjekling blir etter hvert mange - men mindre enn engasjerende blir den aldri. 

Nærmest som en bonus gir «Lykke på italiensk» dessuten troverdig innsikt i en europeisk virkelighet vi i trygge Norge ellers slipper å forholde oss til. 
