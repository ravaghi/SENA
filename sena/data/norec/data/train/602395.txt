Lærerik og spennande krim
Førsteklasses krimhandverk med psykoanalytiske overtonar. 

Evelyn Heiberg, psykolog og draumtydar, blir funnen drepen med 11 knivstikk i bustaden sin der ho også tok mot pasientar. 
Niels Bentzon, ein svært erfaren gisselforhandlar, blir sett på saka. 

«Drømmetyderens død er den fjerde boka med Bentzon som hovudperson. 
Tidspunktet passar svært dårleg. 
Kona, Hannah Lund, har fått kreft, og har kort tid att å leve. 
På PC-en til draumetydaren finn Bentzon ein e-post som er sendt til Jung Institutt i Zürich, der Heiberg bed om hjelp til å tolke ein draum ein av pasientane hennar har hatt. 
Instituttet i Zürich blir ein viktig nøkkel til å løyse saka. 

Bak pseudonymet A. J. Kazinski finn vi Jacob Weinreich (barne- og ungdomsboforfattar) og Anders Rønnow Klarlund (filminstruktør og forfattar). 
I forkant har dei studert psykologane Sigmund Freud og Carl Gustav Jung svært grundig. 
Det er ikkje plass til å gå inn på tankeverda til dei to i ein kort bokomtale, men forfattarane plasserer ein god del oppdatert kunnskap som bakteppe for eit plott det står respekt av. 

Rammeforteljinga er lagt til 2015, men det finst sentrale trådar til OL i Sarajevo i 1984 og til drapet på Franz Ferdinand og starten på den første verdskrigen. 
Spenningsnivået er høgt gjennom nesten alle dei vel 400 sidene, la meg i fleng nemne farlege virus og edderkoppar. 

Det er ikkje like strenge krav til personteikningar som står til truande i ein krim som i ein psykologisk utviklingsroman. 
I denne romanen er hovudpersonane godt skildra. 
Spesielt Bentzon, som veit at kona ikkje vil leve mange vekene – og Hannah Lund, som bestemmer seg for å reise til ein klinikk i Sveits som, legalt og mot betaling, tilbyr aktiv dødshjelp, står frem som heilstøypte menneske. 

Her må eg skyte inn at boka er ganske krevjande, slik såkalla «faction» – ein miks av fakta og fiksjon – ofte er. 
Eigentleg har eg berre ei einaste innvending, ei lita innstramming, særleg i første halvdelen, hadde gjort godt. 
Men hovudinntrykket er at den danske duoen har skrive ein drivande god – og svært spennande og lærerik krim. 
