Velregissert kaos fra Nine Inch Nails
Dykker bakover i katalogen med sitt nye, korte album. 

Nine Inch Nails’ niende studioalbum følger EP-ene Not The Actual Events og Add Violence fra 2016 og 2017 og avslutter en slags trilogi. 
Allikevel skal denne altså regnes som en LP, selv om den kun klokker inn på en halvtime med sine seks spor. 

Uansett, den følger forgjengerne med et blekt og aggressivt uttrykk, hakket hissigere i den store finalen. 
Alt er med andre ord duket for NIN slik vi husker dem fra glansdagene. 

Nostalgisk råhet 

Bandet består i dag av Trent Reznor og makker Atticus Ross, som ble fullverdig medlem med denne trilogien. 
De to er tidligere kjent for stemningsskapende soundtrack til filmer som Social Network (som de vant en Oscar for). 

Sammen maler de lydtepper av skurrende elektronikk, frenetiske trommemaskiner og styggpene gitarer. 

Bad Witch ble skrevet og spilt inn over en kort periode, noe man nærmest kan høre i de energiske komposisjonene. 
Dette er mer enn en midtlivskrise – det er noe ektefølt over dette velregisserte kaoset. 

Frontmann Reznor ser ifølge seg selv både fremover og bakover i tid her. 
Denne nye nostalgien over eldre materiale kan høres ut til å ha hjulpet ham med å finne igjen råheten i uttrykket, og samtidig utvikle det. 

Desperasjon som drivkraft 

Platen åpner med «Shit mirror», som er skitten og industriell rock i klassisk stil fra bandet. 
Støy og mykere synthdetaljer gir dybde til det som i utgangspunktet er en relativt streit rockelåt. 
Intensiteten i fremførelsen griper øyeblikkelig tak i lytteren, så lenge den ikke skremmer. 

Selv om all musikken dreier rundt de samme ideene, er det nok variasjon til å holde på interessen. 
Hyperaktive beats og atonale lydbilder dominerer, men vi får også innslag av drømmende droning og støyete ambient. 
I platens få roligere partier beveger musikken seg mot et mer elegant Bowie-land, uten å miste desperasjonen som den store drivkraften. 

Del av en helhet 

Et høydepunkt er «Play the Goddamned Part», en instrumentallåt hvor ihjelskrudd bass og avmålt saksofon danner et marerittaktig lydlandskap. 
Reznor og Ross er ikke redd for å bryte formelen, uten å ødelegge helhetsinntrykket. 

Også det siste sporet «Over and out» er svært sterkt. 
Her bygger duoen en snedig groove som tidvis faller fra hverandre før veien videre blir tydelig. 
De leker med materialet, men leverer samtidig en ettertenksom avslutning. 

Det funker nok best å se Bad Witch som en del av en helhet med de to foregående EP-ene, men den står også fint på egne ben. 
En effektiv lytteropplevelse som etterlater deg sliten, men fornøyd. 
