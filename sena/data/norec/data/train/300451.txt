Arven fra Black Sabbath er tydeligere enn noen gang
Kanadiske punkere med orden på riff og groove. 

ALBUM: 
De kanadiske punkerne i Cancer Bats har vist en fin formkurve på sine siste album med «Hail Destroyer» og «Bears, Mayors, Scraps & Bones». 
Sistnevnte med en briljant tolkning av Beastie Boys «Sabotage». 

Forventningene er med andre ord store til «Dead Set On Living». 

De innfris i stor grad, selv om den overrumplende energien og det brennende hardcore-hjertet er porsjonert ut i mindre doser denne gangen. 
Sørstatsvibbene ligger enda tykkere enn noen gangen. 

Pantera har alltid vært en viktig komponent for Cancer Bats, men denne gangen er også arven fra Black Sabbath tydeligere enn noen gang, hør bare «Breath Armageddon». 

I tillegg er det mye Clutch å spore blant riffkaskadene og de store groovene her. 
Litt daukjøtt må man tåle, men høydepunkter som «Bricks & Mortar» og «R.A.T.S.» gjør at «Dead Set On Living» fortsatt er et pliktkjøp for Cancer Bats-fansen. 
