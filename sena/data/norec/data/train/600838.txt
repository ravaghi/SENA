Kampen for tilværelsen
Krim/Thriller/Action 

USA 2014 

Originaltittel: 
The Raid 2: Berandal 

Regi og manus: 
Gareth Evans 

Skuespillere: 
Iko Uwais, Tio Pakusodewo, Ryuhei Matsuda, Kazuki Kitamura, Julie Estelle, Ken'ichi Endô, Iko Uwais, Tio Pakusodewo, Ryuhei Matsuda, Kazuki Kitamura, Julie Estelle, Ken'ichi Endô, Arifin Putra, Oka Antara, Alex Abbad, Cecep Arif Rahman, Julie Estelle, Very Tri Yulisman, Kenichi Endo, Yayan Ruhian, Cok Simbara 

Aldersgrense: 
18 år 

Egnethet: 
Voksen 

«The Raid 2» kan godt være den mest brutale filmen som noen gang er blitt vist på Kristiansand kino. 
Den walisiske regissøren Gareth Evans overgår her selv forløperen, «The Raid: 
Redemption» (2011), i antall knuste skaller og knekte knokler. 
Riktig nok er dialogen, handlingen og karakterene bedre utviklet denne gangen, men selve poenget er fremdeles de mange, lange og hypervoldelige slåssekvensene. 

Politimannen Rama (kampsporteksperten Iko Uwais) infiltrerer Jakartas mektigste gangsterfamilier, og stiger med det ned i en marerittaktig underverden som utelukkende er befolket av galninger og drapsmaskiner. 
Her er livet, helt bokstavelig talt, en evig kamp. 

Ulikt moderne actionregissører flest jukser ikke vår mann Evans. 
I stedet for å tilsløre, koreograferer, fotograferer og klipper han slik at man kan se akkurat hva som foregår. 
Med det skaper han en følelse av realisme som ingen ennå har klart å oppnå ved hjelp av CGI. 
Og sånt blir det kald, men virtous filmkunst av. 

Hvis den bare ikke hadde vært så alt for lang — to og en halv time i dette selskapet er mildt sagt utmattende - kunne «The Raid 2» faktisk ha vært det sjangermesterverket en del connoisseurer vil ha det til at den er. 
