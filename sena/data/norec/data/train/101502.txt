Gatens vegvesen
«Børning» hakker i giringen mellom sentimentalt drama og rånete komedie. 
Men den kommer i mål. 

Norge. 
Tillat for alle. 
Regi: 
Hallvard Bræin. 

Med: Anders Baasmo Christiansen, Sven Nordin, Jenny Skavlan. 

Enhver norsk film som handler om «distriktskultur», eller subkulturer generelt, bør ønskes velkommen med bortimot betingelsesløse tomler opp. 

Helteepos, liv og død og føling i fjæra, er vel og bra. 
Men vi trenger definitivt flere historier fra mikroverdener á la den vi får møte i «Børning»: 
Det «harry» norske «gatebil»-miljøet. 

Det er dessuten en glitrende idé å slippe to av Norges beste dramatiske skuespillere, Anders Baasmo Christiansen og Sven Nordin, løs bak rattet i en feiring av noe så teit som et bilrace fra Oslo til Nordkapp. 

Baasmo spiller Roy. 
En uansvarlig type som driver verksted, og konkurrerer med en liten gul Mustang på fritiden. 
Han har en datter på 14 år som han sjelden ser. 
Nybakken (Otto Jespersen) og Doffen (Nordin) er gode kamerater, men Roy har et antagonistisk forhold til TT (Trond Halbo) – en slimål av en «Peder fra Froland»-type som dukker opp fra tid til annen for å forstyrre idyllen og utfordre Roy til ulovlige gatebilløp. 

De setter en hundrings hver på hvem som klarer å legge de over 2000 kilometerne bak seg raskest. 
Nybakken og Doffen følger etter, Roys kjæreste Sylvia (Jenny Skavlan) likeså. 
Og tenke seg til om ikke Roys datter, Nina (spilt av Ida Husøy, som har et herlig lurt ansikt), blir med som blindpassasjer. 

Ferden som følger, blir ujevn. 
«Børning» er ikke et fullblods actiondrama, og slett ingen ren komedie (til det er replikkvekslingene altfor slappe). 
Den er noe midt imellom, og det er lett å tenke at den kanskje ville ha vunnet på å konsentrere seg om én av disiplinene. 

Baasmo Christensen er god i sin hovedrolle, og overraskende «hunky» (for noen blå øyne ’a gitt). 
Men karakteren han spiller, er for tverr til at vi klarer å bli skikkelig glad i ham. 
Jespersen fristes ikke til å stjele filmen, slik han sikkert kunne. 
Oppgaven faller i stedet på Arne Reitan som en trøndersk politimann, i noen korte, kostelige scener. 

Henrik Mestad er også fornøyelig som en «uptight» politimann i Hermansen-tradisjonen fra «Olsenbanden»-filmene. 
Nordin – Norges beste skuespiller! – har harrykroppsspråket ett hundre prosent inne (måten han skyter brystkassen ut over ølvommen når han går ut av en bil, er nydelig presis). 

Filmen gjør feil: 
Vitsen med den skrekkslagne turisten som haiker med bilen til Nybakken og Doffen, er klein. 
Og når skal Jenny Skavlans karisma bli ordentlig utnyttet i en film? 
Manuset sløser henne bort. 

«Rånerne» som filmen handler om, vil sikkert mene at den største feilen er at bilracet aldri blir skikkelig spennende. 
Bildene fra vidda er fine, og stuntene – biler som børner sidelengs opp bratte norske fjellveier, de obligatoriske lande-på-et lasteplan og hoppe-etter-en-ferge sekvensene – er helt OK. 
Men hjertet beveger seg aldri opp i halsen. 

Det skal «Børning» ha: 
Den blir aldri kjedelig, og aldri mindre enn severdig. 
Balansen mellom hjertevarmende far-og-datterdrama og rånete komedie er på ingen måte perfekt, og manuset byr på få overraskelser og enda færre vittigheter. 
Men det er vanskelig å ikke være glad for at filmen eksisterer. 
Også etter å ha sett den. 

MORTEN STÅLE NILSEN 
