Låtanmeldelse:Aurora – «Half The World Away» 

En julestjerne er født. 

«Half The World Away» 

Vi er så få i dette landet, at vi alle har en tendens til å føle begeistring når noen i utlandet ser én av oss. 

Kanskje for begeistret. 

I tilfellet Aurora er derimot det motsatte tilfellet. 
At hun har blitt hanket inn til å lage musikk til en kjøpesenterkjedereklame i England kan i utgangspunktet virke som småtteri. 
Men i Storbritannia er John Lewis sin julereklame selve starten på julefeiringen. 

Reklamefilmene, som egentlig er for små kortfilmer å regne, har sin egen nedtelling før slipp. 
(Den nye med Auroras sang kan bivånes her.) 

Selv om noen fremdeles vil gå i graven på at det er tenningen av den norske julegranen i London som starter julen i den vestlige verden, er det altså et Disney-lignende øyeblikk mellom sporten og været som får fart i gavepakkingen hos britene. 

Vi er ikke ferdige med nestenhyperbolen enda. 
Oasis-låten som er valgt til årets film, er egentlig B-siden på ikke-på-album-julehiten «Whatever» fra 1994, og er like hjertebankende anerkjent blant BBC-tittere som introlåten på Manchester-komiserien «The Royle Family». 

Relativt store ting, altså. 

Hvordan takler så Aurora Aksnes fra Os denne jobben? 
Så nær perfekt gåsehud som mulig, faktisk. 

Live har hun lenge spilt «Walking On The Air», fra 1982-animasjonsfilmen «The Snowman», så fascinasjonen hennes over julens varhet er åpenbart en del av henne. 

Noel Gallaghers låt stjeler uforskammet mye fra Burt Bacharachs «This Guy's In Love With You» – med unntak av trompeten. 

19-åringen håndterer denne hybriden med like deler mild magi og dryss av stjernestøv. 
I andre settinger ville den ha blitt opplevd som noe søtnippende. 
Strykerne er tjukke, trommene er så snille og greie at dette kun er til å overleve i de åtte ukene mellom FN-dagen og 1. juledag. 

Men Aurora framfører den så lyst, klart og vakkert at man nesten blir skuffet over at det ikke snør ute. 
