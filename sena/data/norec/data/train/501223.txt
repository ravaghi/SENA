Saftig saus
På det fjerde skal det skje 

The Cumshots har alltid sauset sammen forskjellige uttrykk, men denne gangen smaker det bedre enn noensinne. 
På sitt fjerde album blander bandet sjangere som death metal, stoner og southern rock med stort hell. 

«A Life Less Necessary» er en uhyre vellykket plate. 
Melodiske partier, minneverdige riff, og et driv som kan gjøre selv det hissigste ekspresstog misunnelig — The Cumshots har ikke bare skapt et unikt lydbilde, men bandets særegne identitet skinner igjennom i samtlige låter. 
Schaus tekster er fremdeles ubehagelig enkle, men kombinasjonen av klisjeer og uventede ordsammenstillinger gjør at nerven beholdes. 

Det eneste som hindrer platen fra å bli det komplette mesterverk, er de til tider overdrevent patosfylte arrangementene. 
Balansegangen mellom det beinharde og det såre er ikke alltid like elegant, men til gjengjeld gir det musikken en voldsom tilstedeværelse. 
Takk for denne, gutter! 

PETTER LØNNINGEN 

Enig med vår anmelder? 
Si din mening her. 
