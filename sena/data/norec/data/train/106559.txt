Mastodon:«Blood Mountain» 

(Reprise / Warner) Komplekst og brutalt - og veldig bra! 

Det er vanskelig å si hva som er mest fascinerende med Atlanta-gjengen i Mastodon; deres lekende innstilling til å mikse allehånde metal-genre, deres progressive tankegang eller deres voldsomme energi som aldri tar fokus vekk fra en melodiøs basis. 
Alt dette er elementer som gjør Mastodon til et band som ikke ligner på andre metal-helter enn seg selv, tross elementer fra både Metallicas tidlige trash til Maidens melodiøse dobbeltgitarer, for å plassere Mastodon mellom to andre M-giganter. 
Det episke elementet understrekes av storslåtte metaforer og en vokalteknikk som langtrukkent understreker hver stavelse, mens det er de hissige gitarene og en aldri hvilende trommis som gjør lydbildet så herlig hektisk at det kan ta pusten fra lytteren. 
En særegen skive fra et band på vei opp, opp! 

Anbefalte kjøp: 
«Crystal Skull», «Hunters Of The Sky», «This Mortal Soil» og «Siberian Divide». 

STEIN ØSTBØ 
