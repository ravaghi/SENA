Deilig sommerlyd og sval pop
Til tider som om Fleetwood Mac skulle ha spilt en Abba-låt. 

Restore To Past: 
"Who you could be if you could be with me" 

Det tok Restore 
To Past en evighet å komme fram til debuten i 2014, og det har tatt noen år å få ut plate nummer to også. 
De mange medlemmene er visstnok ikke alltid like enige. 

Låtskriver Kristian Romsøe har med seg søstrene Ragna og Tora Engstad, Anders Møller, Jo Schumann og Simon Malm. 
Tekstene tar Tora seg av. 

Oslo-bandet åpner med friske "Running man" som øyeblikkelig fester seg, og refrenget sørger for at sangen blir sittende. 
Tempoet senkes på "Northern exposure", uten at de mister popgrepet. 

"Liquid denial" ble i likhet med "Elton" liggende igjen etter debuten, men forsvarer sin plass på oppfølgeren. 
At de samtidig ikke er blant de beste her, er som det skal være. 

Over ti minutter på "Lament of a dreamer" er i meste laget, men overgangen til spreke "The Turkish song of the damned part 2" blir desto friskere. 
"Fanclub" lyder som Teenage Fanclub, noe som aldri blir feil. 

Beste spor: 
"Running man", "The Turkish song of the damned part 2", "Fanclub". 
