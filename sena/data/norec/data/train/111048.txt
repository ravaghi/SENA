Spillanmeldelse:«Bulletstorm» 

(VG Nett) 
Skytespillet «Bulletstorm» tar absurd splattervold og fargerik språkbruk til nye høyder. 

Jeg har et bilde i hodet. 
Det er ikke et pent bilde. 
Jeg ser for meg Serious Sam, Marcus Fenix, Duke Nukem og «Bulletstorm»-sjef Grayson Hunt stå i sirkel mens de sammenligner ballestørrelse. 

People Can Fly («Painkiller») og Epic Games («Gears of War») har helt opplagt tatt utgangspunkt i de mest testosteronpregede områdene i spillenes verden. 
Med den hensikt å sprenge machometeret. 

Her flyr blodsprutende lemmer mens du belønnes med ferdighetsbemerkelser som «gangbang». 
Her er dialogen krydret med uttrykk som «I will kill your dick!» og malende beskrivelser som «dicktit» og «fungal rimjob». 

Vi befinner oss altså et sted i grenselandet mellom plump fjortishumor og parodi. 
Utviklerne tar den helt ut og peiser på med absurde mengder splatter-vold og fargerik språkbruk. 

Det er allikevel neppe et risikabelt lyskespark fra utvikleren dette her, jeg vil tro innholdet i «Bulletstorm» blir svært godt tatt imot av skyteglade spillere. 

Det er allikevel noe ironisk at «modent» og «voksent» ikke passer særlig godt, 18-årsgrense til tross. 
Jeg mistenker at det siktes mot en noe yngre aldersgruppe enn oss over 18, men det skal jeg kanskje ikke spekulere for høyt i. 

VG Nett-leser SMAtti: 
Visstnok en SP på "hele" 5-6 timer + minimalt med online modes. 
Venter glatt til det er billigere enn 2 kg sjokolade. 
Diskuter Bulletstorm her! 

Og når det er sagt: man trenger ikke gapskratte av spillets splatterinnhold og skitne språkbruk for å høste glede fra «Bulletstorm», selv om det muligens hjelper noe. 
Vi snakker nemlig om spillhåndtverk av ypperste klasse. 

People Can Fly og Epic Games har snekret sammen en bunnsolid spillopplevelse, med elementer lånt fra særlig «Gears of War», «Serious Sam» og «The Club», og familielikheten med «Vanquish» er dessuten åpenbar. 
Du belønnes hele tiden for kreativ bruk av våpen og omgivelser når du ekspederer fiender, og miljøene er mesterlig sydd sammen for denne typen kaklende oppfinnsomhet. 

Ved hjelp av et helt nydelig våpenarsenal, en elektrisk pisk, velplasserte spark, livsfarlige omgivelser og diverse spesialfunksjoner i våpnene, eksperimenterer man seg frem til tilfredsstillende og givende gledesstunder foran skjermen. 

Jo flinkere du er, jo bedre blir spillet. 
Og det er også den klart største styrken til «Bulletstorm». 
At det bak alt det absurde ligger en spillmekanikk som fokuserer på klassisk ferdighetsbelønning. 

Når det gjelder multiplayer, har utviklerne fokusert på co-op-varianten «Anarchy», hvor du kan samarbeide med og konkurrere mot vennene dine i en serie utfordringer. 
I tillegg har du varianten «Echoes», hvor brettene fra enspillerdelen blir arenaer hvor du konkurrerer om å få mest mulig poeng og komme så høyt på rankinglistene som mulig. 

Begge disse modusene dyrker den samme ferdighetsbaserte opplevelsen fra enspillerdelen. 
Når det er snakk om hvor lang levetid «Bulletstorm» egentlig har, vil svaret avhenge av interessen for fordyping og foredling av dine ferdigheter i spillet. 

For meg personlig blir opplevelsen hakket for ensformig og grunn til at jeg kan sette et klassikerstempel på spillet. 
Jeg føler meg ferdig med spillet nå, og kommer til å glemme det raskt. 
Det ble, utrolig nok, litt småkjedelig innimellom. 

Kanskje jeg ikke er flink nok til å få fullt utbytte av mulighetene ferdighetssystemet tilbyr, kanskje humoren ikke treffer meg. 
Jeg ler i alle fall ikke på langt nær like mye som jeg vet utviklerne ønsker jeg skal gjøre. 

Men det er relativt hårfine ting å trekke for. 
«Bulletstorm» var underholdende så lenge det varte. 
Til tider også VELDIG underholdende. 

PS: Xbox 360-versjonen er testet. 

BULLETSTORM Plattform: PC, 360 og PS3 Genre: 
Skytespill Alder: 18 Utvikler: 
People Can Fly/Epic Games Utgiver: 
Electronic Arts 
Mer info 
