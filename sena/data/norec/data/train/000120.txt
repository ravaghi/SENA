Mad Men S05E01
Fremdeles det smarteste du kan se på TV! 

OBS: 
Denne anmeldelsen inneholder noen få spoilers. 

Det er 17 måneder siden forrige episode av Mad Men strålet rundt på amerikanske tv-skjermer. 
Det er en evighet i seriesammenheng. 
Men i den 92 minutter lange første episoden av sesong 5, A Little Kiss, virker det som om tiden har stått stille. 

Likevel har mye skjedd. 
Seriens skaper og hovedforfatter Matthew Weiner og regissør Jennifer Getzinger mye tid på å gjenforene oss med figurene, kontoret og tidsånden. 
Det legges ut noen ledetråder til hva sesong 5 vil handle om. 

Og Mad Men virker fremdeles å være noe av det stiligste, smarteste og mest sofistikerte du kan se på en tv-skjerm! 

Siden sist 

Maktforholdet i reklamebyrået Sterling Cooper Draper Pryce er i ferd med å endres. 

Roger Sterling (John Slattery) kjenner det brenner under føttene hans, og tyr til sleipe metoder for å holde maktbalansen i hevd overfor den yngre Pete Campbell (Vincent Kartheiser). 
Joan Harris (Christina Hendricks) har fått barn, og er redd for å glipp av jobben mens hun er borte. 

Og så er det Don Draper, da (Jon Hamm). 
Hans plutselige ekteskap med sekretæren Megan (Jessica Paré) i sesong 4 møter problemer allerede nå. 
Hun er åpenbart ikke helt klar over alle sider ved Dons personlighet, og tråkker feil når hun vil feire hans 40-års bursdag. 

Fokuserer på menneskene 

Mad 
Men har et fantastisk persongalleri, som er i stadig utvikling. 
Sesong 5 introduserer noen nye fjes, men de gamle kjente er fremdeles mest i fokus. 

Jeg synes det mest spennende i denne første episoden er å se Joan takle morsrollen, Pete gå i klinsj med Roger og Don reagere negativt på Megans vennlige og velmente gest. 

Samtidig er det en ting jeg savner i episoden, nemlig at reklamebyrået faktisk lager reklame. 
Det har alltid vært noe av det mest fascinerende med serien, fordi hvordan de velger å selge produkter, sier samtidig mye om tidsånden figurene lever i. 

Men dette kommer vi sikkert tilbake til senere i sesong 5. 
Denne innledende episoden fokuserer på menneskene, ikke faget. 

Den hvite manns verden 

I en scene i begynnelsen ser vi Don hilse sine tre barn god morgen. 
Datteren og den yngste sønnen får et kyss på kinnet. 
Men ti-åringen Mickey må håndhilse. 
Don er fremdeles følelsesmessig distansert, iallefall på utsiden. 

Andre menn begynner å føle forventningene til mannsrollen endre seg. 
Vi ser Pete ha en diskusjon med en annen pendler på toget om hvordan konene plutselig begynner å legge seg opp i hva de gjør på jobben, og hvorfor de kommer sent hjem. 

Mad Men skildrer fremdeles den hvite manns verden i sesong 5, men flere tegn i tiden tyder på at både kvinner og menn av alle farger reiser seg for å kreve sin plass. 

Kan bli spennende 

Når Mad Men endelig er tilbake, er det ikke med et smell, men med et sus av forventninger til hva som skal utfolde seg over de neste 12 episodene. 

Den første signaliserer tilsynelatende ingen ekstreme omveltninger, men viser tegn til potensielle interessekonflikter og nasjonale spørsmål som kan bli svært spennende å følge med på. 

Og Don Draper er fremdeles den mørke, mystiske, barske og besnærende figuren som alle kvinner vil ha, og alle menn vil være. 
Bare innrøm det! 

(Her i Norge vises sesong 5 av Mad Men på VOX fra 8. april) 
