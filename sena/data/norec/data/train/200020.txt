Sony SA-NS410
Til denne prisen er det ikke mye å klage over. 

Å spille musikk via en trådløs høyttaler er rett og slett en svært praktisk måte å nyte musikken på: 
Siden høyttaleren bare trenger en strømkontakt er den lett å plassere, og den kan i tillegg flyttes enkelt fra rom til rom om behovet skulle endre seg. 

Det beste av alt er selvsagt at musikken din er lett tilgjengelig. 
Enten du nå har den lagret på mobilen, nettbrettet, eller bruker streaming-alternativer som Spotify og WiMP er du bare et par håndbevegelser som skal til. 

Spørsmålet er selvsagt hvilket produkt du skal velge, for ikke bare er det svært mange alternativer, de varierer også stort i pris. 
Men en prislapp på rundt 1.700 kroner er imidlertid dagens testprodukt fra Sony i det nedre sjiktet. 
Spørsmålet er selvsagt om den holder mål. 

AirPlay og DLNA 

Den store fordelen til Sony SA-NS410 er at den både har AirPlay (for deg med en iPhone, iPod Touch eller iPad), samtidig som den også kan spille av musikk via DLNA-standarden. 
Dermed er den også høyaktuell for deg som sverger til PC, Android eller Windows Phone. 

Det gir pluss i margen. 

Selve høyttaleren har en kubelignende fasong som gjør at den tar liten plass på bordet eller hylla. 
Med på kjøpet får du også en enkel fjernkontroll i kredittkortstørrelse. 
Den er ikke så mye å skryte av, men siden dette er et anlegg du uansett vil styre via mobilen eller nettbrettet er det liten vits å trekke for dette. 
I likhet med Klipsch Gallery G17 AIR er imidlertid strømforsyningen ekstern, noe som gir en ekstra klump du må skjule. 

Enkelt oppsett 

Under vår testperiode spilte vi av musikk via AirPlay, og selve oppsettet var en enkel sak. 
Vi lastet ganske enkelt ned NS Setup fra AppStore som koblet høyttaleren til nettet via en enkel guide. 
Hele prosessen tok under fem minutter, og forbindelsen oppleves som stabil. 

Som nevnt kan du også styre enheten via dine Android-enheter, og oppsetts-appen i Google Play får du her, i tillegg til en ren fjernkontroll-app. 

Lydkvalitet 

SA-NS410 har fire diskanter og en integrert bass, og vi tror den har et lydbilde de aller fleste vil like. 

Høyttalerens kubelignende fasong er imidlertid både en styrke og en svakhet: 

Fordelen er at bassen blir svært solid og kompakt, også på relativt lave volumer. 
Det liker vi. 
Fullt så begeistret er vi ikke når du skrur volumet opp mot maksimalt nivå, da har nemlig bassen en tendens til å overdøve alt annet.Sony skryter imidlertid av at kubeformen skal gi deg en 360-graders lydopplevelse, og der er vi ikke like overbevist. 
De har riktignok rett i at det kommer lyd også på baksiden, men vi kommer likevel ikke utenom at kubeformen ikke er ideell med tanke på stereoperspektiv. 
Dette ble spesielt tydelig når vi sammelingnet med Klipsch Gallery G17 AIR som rett og slett gir et langt bredere lydbilde. 

Konklusjon 

Da Sony SA-NS410 ble lansert høsten 2012 kostet den rundt 2.300 kroner, men når du nå får den nå til rundt 1.700 er den etter vår oppfatning godt priset. 

Den spiller riktignok ikke like fint som Klipsch Gallery G17 AIR, men til gjengjeld er den langt rimeligere og kan også brukes av alle de med Android. 

Sony SA-NS410 
