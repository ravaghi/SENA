Guttemoro for de evigunge
Mange dvd-seere syns det er koselig med filmer som starter med at hovedpersonen onanerer til et bilde i senga si. 

Jeg syns ikke de skal bry seg om denne toer-terningen, men nyte privilegiet ved ikke å ha fått det trøblete aldrings-genet som gjør at de fleste mennesker blir lei av humor når de er tolv år og plutselig skjønner voksne ting som værmeldingen og bussruta. 

Filmen handler om en jomfrugutt i videregående. 
Han heter Dave og ser sånn ut. 
Like fullt har han forhåpninger om at jenter som ser ut som rollemodellene til Pamela Anderson higer etter kroppslig forening med en urolig liten fyr som har draculabryn og egentlig burde eid en rutete skjorte med samme mønster som sykkelen sin. 
Sånn er disse filmene. 
Så kommer utvekslingsstudentene. 

De dras med på sånn rekkehusfest der sportsungdom snakker uvitende om å ha sex mens de planlegger å drikke så mye at de ikke ville merket forskjell på mus og hamster. 
De har kastekonkurranse, og tre jenter må vise brystene sine, og da må russeren løpe på toalettet, antakelig for å rense ut Tsjernobyl. 
I garasjen røyker mekkifjes og den indiske gutten marihuana med tilhørende ansiktsuttrykk, for marihuanaens utbredelse skyldes først og fremst den intense følelsen av planlagt rampestrek som følger med: 
Dette er de snille guttenes bankran. 

Det viser seg at Laurent er en intrigant gutt som burde vært venninne med Mandy Moore, men det går bra for det. 
