Uforløst globalt drama
Svenske Lukas Moodysson er tilbake med et mer allment tilgjengelig drama etter avsporinger i sine siste par filmer. 
Men hans globalt anlagte «Mammut» fullfører ikke de dypt tenkte tanker. 

Filmen er blitt en blek avskygning, ja til dels et plagiat, av den storslåtte «Babel» av meksikaneren Alejandro González Iñárritu. 
Hør bare: 

Et ektepar i New York har en dagmamma fra Filippinene. 
Hun har forlatt sine barn for å tjene penger i det rike USA. 
(I «Babel» var hushjelpen fra Mexico). 
I «Mammut» veves menneskeskjebner i USA, Thailand og Filippinene sammen (i «Babel» var det USA, Mexico, Marokko og Japan). 

Men rett skal være rett, Moodysson forsøker seg på en viktig tematikk: 
Hva er det som dypest sett betyr mest for mennesker i deres små hverdagsliv? 
Filmskaperens svar synes å være «kvalitetstid mellom foreldre og barn». 
Men personene i «Mammut» erkjenner i stigende grad at jobben de har valgt, ødelegger de gode, nære familiesamvær. 

Dermed sliter dagmamma Gloria når 10-åringen hennes gråter i telefonen hjemme på Filippinene. 
Kirurgen Allison i New York kommer utmattet hjem fra sykehuset og ser at kontakten med hennes oppvakte datter glipper. 
Forretningsmannen Tom, på tur i Bangkok, roter seg bort på de thailandske strender. 

Men én ting er å presentere en tematikk, noe annet å skape ny innsikt hos skikkelsene gjennom hendelsene. 
Jo, Gloria og Allison tvinges til å ta nye valg. 
Men Tom — hva lærer egentlig han? 

Moodysson klarer ikke å gi de mange handlingstråder den dramaturgiske behandling de fortjener. 
Slik ender det storslått anlagte i ikke å gjøre så sterkt inntrykk som det burde. 
Synd! 
