Katie Melua feiret tiårsjubileum for fullsatt Kilden
Når: 
Fredag kveld 

Publikum: cirka 1100 

Med gitaren rundt halsen, og kjolen svevende elegant rundt bena, entrer den verdenskjente vokalisten Katie Melua scenen til en fullsatt konsertsal på Kilden. 

Det er ti år siden Katie Melua gav ut sitt første album ”Call Off the Search”, og gav oss den store landeplagen "The Closest Thing to Crazy". 
Melua har blitt omfavnet av det norske publikummet, og hun har gjort flere opptredener både på norske konsertscener og tv. 
Men kanskje det mest oppsiktsvekkende var da hun avholdt historiens dypeste konsert til da, i en av plattformbeina til Troll A-plattformen som et ledd i Statoils markering av 25-årsjubileet for Trollfeltet. 

Melua har en særegen karakteristikk i stemmen. 
Den er mørk, luftig og nærmest trollbindende. 
Men med sanger som "A Moment of Madness", viser hun at det også er kraft og volum i stemmen hennes selv om hun overdriver vibratoen til tider. 
Hun viser også at hun ikke er så uskyldig som man kan tro med låten "I'd Love to Kill You". 

Hun har med seg fire dyktige musikere som skaper et nærmest perfekt samspill. 
Man merker fort at dette er en nøye innøvd konsert, hvor alt er planlagt til den minste detalj. 
Men det er fortsatt effektfullt når Melua setter seg på pianoet, og trommeslageren kommer frem med skarptrommen for å gjøre en mer intim versjon av blant annet låtene "Shy Boy" og John Mayer sin "Crawling Up A Hill". 

Men det er ikke før første del av den mektige låten "The Flood" at gåsehuden kommer -selv om den fort forsvinner når den nydelige, østlig-inspirerte sangen tar en helomvending inn i noe som nærmest er en disco-groove. 
Denne sangen er som konserten i et nøtteskall. 
For er det en ting denne konserten har, så er det sjangervariasjoner, og det går fort mellom jazz, blues, pop, moderne rock og 50-talls rockabilly. 

Melua blir selvfølgelig klappet inn igjen til ekstranummer etter den store hitten "Nine Millon Bicycles". 
Hun avslutter det hele med kun seg selv og gitaren til et delvis stående publikum. 
Det var nok et godt fornøyd publikum som forlot Kilden i kveld. 
