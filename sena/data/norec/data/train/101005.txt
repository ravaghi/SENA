Filmanmeldelse:«I Origins» 

Meget utfordrende og spesiell film omkring utvikling, genetikk, vitenskap og åndelighet. 

DRAMA. 
«I ORIGINS». 
USA. 
Regi: 
Mike Cahill. 
MED: 
Brit Marling, Michael Pitt, Astrid Bergès-Frisbey, Steven Yeun, Archie Panjabi. 

Vi er altså langt unna kommersiell action her, snarere inne på moderne eksistensielle spørsmål, ledet av en av USA nye, unge regikometer: 
Mike Cahill. 

Ian er doktorgrads-forsker i molekylærbiologi, i gang med et vidløftig arbeid om øyets utvikling. 
Hans vitenskap er også begrunnet i hans ateisme og generelle avvisning av åndelighet som dimensjon i tilværelsen. 

På en fest møter han en mystisk, maskert kvinne; bare øynene er synlige. 
Hun drar ham med på kjapp sex - og forsvinner. 

Ian blir besatt av tanken på å finne henne. 
Og det skjer ved hjelp av «tilfeldigheter» (her kommer noen dæsjer sci-fi-logikk inn i bildet!) og hans egen vitenskap omkring øyet. 
Nye lidenskaper, nye problemer, nye utfordringer oppstår. 
Som vi ikke skal røpe her - bortsett fra at både privatliv og vitenskap utvikles kraftig og til dels dramatisk, om enn i nokså uventede retninger. 

Jada, dette er sært og ikke så lite speisa. 
På den annen side: 
Av og til skal man bare la seg slippe løs for å få de riktige tankemessige utfordringene. 
Her graves det dypt på mange områder. 
Og det gjøres med måteholden, stramt tøylet bevissthet om hva filmmediet kan brukes til. 

For: 
Dette er riktig en gledesfilm for et publikum som er villig til å tenke og utfordres! 

JON SELÅS 
