TEST:Shuttle XS 3510MA 

Den er flat, liten og leverer det den skal. 

Shuttle var tidlig ute med små PC-er, som i sin tid ble kalt mini-PC-er. 
I dag er dette formatet ikke lenger "mini", men likevel lavt i forhold til ordinære stasjonære PC-er. 

Men små PC-er er praktiske i visse sammenhenger, spesielt hvis de i tillegg er støysvake og kraftige nok. 
Her kommer den nye XS35-serien inn i bildet. 

Dette er maskiner som er bare litt større enn en tradisjonell ekstern harddisk. 
Den er basert på den nyeste ION2-platformen som består av en dobbeltkjerne Intel Atom prosessor kombinert med grafikkbrikke fra nVidia. 
Dermed får du en nærmest lydløs maskin, det eneste som roterer og kan lage litt støy er harddisken og DVD-drevet. 

Opp å stå 

Maskinen er nærmest perforert, bare på kortsidene er det hele paneler med åpninger til optisk drev eller tilkoblinger. 
Ellers består kabinettet av et metallgitter med plast på utsiden, med et utall åpninger. 

Maskinen er laget for å stå oppreist, og det følger med en fot som skrus fast på den ene langsiden. 
Det er ingen føtter, og det står uttrykkelig at maskinen skal plasseres på høykant, enten med foten eller et alternativt feste for montering på baksiden av en skjerm med VESA-feste. 

Tilkoblinger 

Alle kontakter sitter på kortendene, som blir foran og bak når maskinen står på foten. 

På forsiden finner vi optisk drev. 
På vårt testeksemplar var dette en DVD-brenner, men det kan også monteres et slimline Blu-ray drev eller en harddisk ved hjelp av et adapter. 

Ved siden av drevet finner vi en USB-kontakt og en kortleser for flere formater opp til SD-kort. 

På baksiden finner vi en åpning for Kensington lås, minijacker for mikrofon og hodetelefon/linje, 100 Mbit nettverk, 4 USB-kontakter, VGA, HDMI (kan brukes samtidig i flerskjemsløsning) og kontakt for strøm. 

Strømforsyningen er ekstern, men heldigvis svært liten. 

Hva med surroundlyd? 

Maskinen har bare digitallyd ut på HDMI-kontakten, ikke på noen separat SPDIF-kontakt. 
Har du en moderne receiver med HDMI, eller en TV med flere HDMI innganger og digital lydutgang til en eldre receiver, så kommer du i mål når du skal ha surroundlyd. 

I bruk 

Vi koblet maskinen til en full HD TV med HDMI, og det fungerte utmerket. 
Responsen er god til surfing og enkle oppgaver, og alle former for video, inkludert HD i 1080p i forskjellige formater lagret på interndisken fungerte som det skulle. 

Vi koblet den også til en eldre HD ready plasma med oppløsning på 1024x768 for avspilling av video fra vårt hjemmenett. 
Vi brukte tilkobling med VGA, som er det eneste som gir et fornuftig skjermbilde i Windows. 
Maskinen valgte selv denne oppløsningen og bildet ble som det skal, men nødvendigvis strukket i bredden. 

Avspilling av video skulle vise seg å by på noen utfordringer. 
Med VLC som avspiller - som fungerte fint til avspilling av innhold fra interndisken - var det ikke sjans å få spilt av MKV-filer i 1080p. 
Det var total katastrofe. 
Andre mediespiller var ikke stort bedre. 
Men med Media Player Classic Home Cinema ble det noe annet! 
Da fungerte alt helt strøkent. 

Hva dette skyldes er nok sammensatt, vi mistenker både bufring av nettverksdata og utnyttelse av grafikkprosessoren. 
Vi testet sanntidsreponsen med DPC-checker og det var ikke pent. 
Forsinkelser på rundt 1000 mikrosekunder var i overveldende flertall, og maskinen med de installerte driverne er ikke egnet for sanntidskritisk bruk. 

Windows 7 opplevelsesindeks ble målt til 3,3 begrenset av den ordinære grafikken. 
Spillgrafikken klarte seg langt bedre med 4,6. 
Prosessoren er heller ikke i den ypperste klassen, men 3,4 er absolutt til å leve med. 

Vi kjørte også PCMark Vantage og fikk 1936 PCMarks. 
Dette er ganske beskjedent, sammenlignet med den lille maskinen fra Asrock med Core i3 prosessor som vi testet nylig som klarte 5347. 

Men til surfing og video er ytelsen likevel tilstrekkelig, hvis du velger riktig programvare. 

Støy og varme 

Støy er det praktisk talt ikke noe av, det eneste er såvidt hørbar knitring fra harddisken når det er helt stille i rommet. 

Maskinen blir litt varm på toppen, men ikke verre enn at man fint kan holde hånden over så lenge man gidder. 

Strømforbruket ligger på under 30 watt ved full aktivitet, typisk rundt 20 watt ved beskjeden bruk. 
I standby bruker den bare 2,6 watt. 

Fleksibel serie 

Vårt testeksemplar er en variant i en serie med modeller som kan konfigureres etter behov. 
Den leveres i utgangspunktet som en "barebone", som er en grunnkonfigurasjon bestående av kabinett og hovedkort med prosessor. 
Så kan du sette inn minne og lagringsenheter etter behov. 

Har du en hjemmeserver kan du klare deg med en liten SSD som systemdisk og droppe både harddisk og optisk enhet. 

Du kan også sette inn en hybrid-disk og en slimline Blu-ray enhet for å få en komplett mediemaskin hvis det er det du ønsker. 

Konklusjon 

Shuttle XS 3510MA er en snerten og omtrent lydløs maskin som egner seg godt til mediePC eller til annen enkel bruk. 
Med passende programvare presterer den tilstrekkelig, men krevende oppgver med ditto programvare kan bli for tøft. 

Maskinserien kommer i salg i løpet av kort tid, men noen dato har vi ikke fått oppgitt. 

Listepris på vårt eksemplar er 5220 kroner, med Windows 7 Home Premium. 
Du finner fullstendig prisliste fra Shuttle her. 

Disse prisene er høyere enn hva de faktiske prisene kommer til å ligge på. 
Den rimeligste barebone-utgaven uten ION2, men med Intels egen integrerte grafikkløsning, ligger på 1795 kroner i nettbutikkene. 
Denne skal fremdeles kunne spille av HD-filmer, men vil slite med spill. 
Prisen inkluderer ikke minne, harddisk eller optisk drev, og heller ikke operativsystem. 
