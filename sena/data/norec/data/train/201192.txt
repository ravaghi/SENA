LG T5100
Nå er også LG med på megapiksel-racet, og vi er spent på om deres klapptelefon klarer å konkurrere med andre produsenter. 
Les vår test! 

1.3 megapiksel-telefoner er ikke lenger noe uvanlig, de aller fleste mobilprodusenter har for lengst sluppet opptil flere slike modeller. 
Nå har turen kommet til LG, som kanskje ikke er det største navnet på det norske mobilmarkedet, men likevel lager solide og stilige telefoner. 

Og T5100 er også en fin enhet, med ganske typisk, sølvfarget kamskjell-design. 
Den ser ikke nødvendigvis noe særlig oppsiktsvekkende ut, men gir oss likevel et positivt inntrykk. 
Vi merker derimot at telefonen er ganske stor fysisk. 

På forsiden av telefonen er det en relativt stor fargeskjerm, som støtter 65.000 farger og har en oppløsning på 96x96 punkter. 
Skjermen viser et fint bakgrunnsbilde, og naturligvis status på telefonen og klokkeslett. 
Du kan faktisk også bruke denne skjermen som kamerasøker, og knipse bilder mens telefonen er lukket. 

Klassisk utseende 

Så åpner vi telefonen, og den ser strengt tatt ikke noe overraskende ut på innsiden, det er rett og slett en fin kamskjellstelefon som verken er spesielt pen eller stygg. 
Den føles i alle fall ikke billig ut, konstruksjonen er solid og det er ingenting som knirker. 

Når vi åpner telefonen, peker kameralinsen mot oss, og den er plassert nedenfor skjermen. 
Skjermen kan også dreies rundt 180 grader og klappes sammen slik at den peker utover, og det er først da det er praktisk å fotografere med kameraet. 

Tastaturoppsettet er ganske vanlig: 
Telefonen har fireveis navigeringsknapp som også fungerer som snarvei til funksjoner som meldinger, profiler og telefonbok. 
OK-tasten er også snarvei til WAP-leseren, og ved siden av navigeringstasten finner vi snarveier til kameraet og kalenderen. 
Det er også taster langs sidene, som aktiverer og styrer kamerafunksjonaliteten. 

Talltastaturet er behagelig å bruke, tastene er både store og lette å trykke. 
Firkanttasten brukes også til å aktivere det ganske så kraftige blitz-lyset til kameraet. 

Fin skjerm og navigering 

Den store skjermen på innsiden er svært bra. 
Den har en oppløsning på 176x220 piksler, og viser 262.000 farger, og bildene er veldig klare, fargerike og godt synlige også utendørs. 
Menysystemet er det heller lite å utsette på, først og fremst er ikonene svært attraktive og utnytter skjermens muligheter. 
Det er alltid litt kjedelig når en mobiltelefon har en flott skjerm, men fargeløse menyer  det er heldigvis ikke tilfellet her. 

Oppsettet på menyene er logisk og basert på tydelige ikoner for profiler, verktøy, kamera, meldinger, innstillinger og så videre. 
Vi hadde ingen problemer med å navigere oss rundt og justere forskjellige innstillinger. 

Funksjonsmessig er telefonen midt på treet. 
Den er fullt utstyrt med vanlig telefonfunksjonalitet som kalender, notatblokk og vekkerklokke, og har i tillegg applikasjoner som verdensklokke og enhetskonvertering installert. 
Telefonen støtter selvfølgelig funksjoner som MMS og infrarødt, men mangler for eksempel Bluetooth. 
Den har en innebygd MP3-spiller, men med minne på 27 MB blir det trangt med plass for musikk, så du kan strengt tatt glemme å bruke T5100 som musikkspiller. 
Vi oppdaget også noen begrensninger, som for eksempel ingen mulighet til å overføre bilder via infrarødt. 
For å overføre bildene til PCen må du altså koble telefonen med USB-kabel og synkronisere. 

Greit nok kamera 

Det er som sagt ingen stor nyhet lenger at en mobiltelefon har 1.3 megapiksel kamera, men kameraet til T5100 er dessverre heller ikke noe dramatisk forbedring i forhold til Sony Ericsson S700 eller Nokias 6630. 
Bildene er store og tydelige, men fargegjengivelsen er ikke imponerende. 
T5100 er ikke vårt førstevalg når det gjelder kameramobiler. 
Bruken av kameraet er imidlertid enkel, når du dreier skjermen rundt kan du fremdeles betjene det og endre innstillinger ved hjelp av knapper plassert på sidene. 
Det går fort å endre bildeoppløsning, lysstyrke, hvitbalanse og fargemodus via den eksterne menyen. 
Kameraet er ment til å brukes i horisontal stilling, en konsept likt Sony Ericsson S700. 

Det er også mulig å ta opp videosnutter med T5100, men kvaliteten er ikke noe skrive hjem om. 

Totalt sett etterlater T5100 litt blandet smak i munnen. 
På den ene siden er telefonen fin, enkel å bruke og har flott skjerm, men på den andre siden har den temmelig begrenset funksjonalitet og minne. 
Den koster ca. 4.300 kroner, og for bare et par hundrelapper mer kan du kjøpe den mye mer funksjonelle Sony Ericsson S700. 
Samsung D500, også med rikere funksjonalitet, får du kjøpt til noen hundrelapper mindre enn T5100. 
Begge disse tar finere bilder, har Bluetooth og bedre minnekapasitet. 
Men er du eksepsjonelt glad i kamskjellsmobiler, og ønsker deg en sånn med megapikselkamera, er ikke T5100 noe dårlig valg. 
