John Murry:Sanger formet på fem dager 

Halve Cowboy Junkies sørger for en upolert innpakning. 

John Murry: 
"A short history of decay" (TV/Border) 

Da John Murry solodebuterte med "The graceless age" i 2012, fikk han en varm velkomst og havnet på lister over året beste plater. 
Nå er det gått fem år, og mannen fra Elvis' fødeby Tupelo i Mississippi har forflyttet seg til ølbyen Kilkenny i Irland. 

Der er han blitt kjent med Cait O'Riordan (Pogues, Elvis Costello), som han tok med seg til Toronto for å spille inn oppfølgeren. 
I Canada ventet brødrene Michael og Peter Timmins fra Cowboy Junkies, pluss bassist Josh Finlayson fra Skydiggers. 

Sammen satte de av fem dager til å lage platen. 
Murry sang, og de andre fulgte på. 
Det fører til noen ulne kutt, men enda mer til fine sanger som "Come five and twenty" og "One day (You'll die"). 
Den spontane innpakningen kler Murry og setter sangene i sentrum. 
Det føles som om han noe viktig å si oss. 

Beste spor: 
"Wrong man", "Come five and twenty", "One day (You'll die"), "Countess Lola's blues (All in this together)". 
