«Solan og Ludvig – Herfra til Flåklypa:»Litt for søt og nusselig 

Søt og lun humor for både voksne og barn 

Den glade gjengen fra Flåklypa er tilbake på lerretet igjen. 
Den legendariske Il Tempo Gigante glimrer med sitt fravær i de nye filmene, men Reodor Felgen ordner opp. 
Våre helter må bruke andre og kreative fremkomstmidler. 

Her finner du ut hva du skal se på kino i julen: 

Nok en gang kommer historien om Ludvig, Solan og Reodor Felgen til å bli en stor suksess blant barnefamilier. 
Sjelen til Kjell Aukrusts karakterer er fortsatt på plass. 

Solan roter det til 

Denne gangen greier verdensmester Solan å vedde bort både gård og grunn, da han er overbevist om at trioen lett vinner det legendariske osteløpet. 
For endelig skal det avgjøres hvem av bygdene som er best. 
Vinner Slidre eller går seieren til Flåklypa? 

Det våre gode venner ikke har regnet med, er at meieribestyrer Kleppvold har alliert seg med den supersterke gorillaen Emanuel Desperados. 
Blir våre tre helter hjemløse? 
Ludvig er som alltid seriøst bekymret. 

Begge gjengene finner mange måter å stikke kjepper i hjulene til hverandrepå. 
Det tas i bruk både sprettsko, lureri og tyveri på veien mot mål. 
Humoren er velkjent, og det spilles på de samme elementene som alltid. 
Det er jo derfor vi elsker dem; Reodor er klok, Ludvig er redd, og Solan er vågal. 

Problemet er at det ikke blir noe særlig dynamikk og utvikling mellom karakterene. 
Du har sett det meste før, men de er veldig søte og ganske morsomme. 

Lun og varm humor 

Det er den lune og varme humoren som er det beste ved hele filmen. 
Så får det bare være at historien er mer som et pliktløp. 
Manusforfatter Karsten Fullu har greid kunsten å tale med to tunger. 

Her er det mange morsomme påfunn for de minste, samtidig med at de voksne får sin dose morsomme kommentarer. 
Spesielt er tv-kommentator Pløsen og hans trofaste, men håpløse og utskremte reporter Melvind, kilde til mye moro for den voksne delen av publikum. 

Solan og Ludvig – Herfra til Flåklypa er et hyggelig gjensyn med kjente figurer. 
Filmen har flott humor, men det blir for søtt. 
Litt mer spenning og dramatikk hadde gjort seg. 
