Fra gangsta til pus
Ghostface tar føleriet helt ut. 

||| 
ALBUM: 
Det har egentlig aldri vært noen tvil om at Ghostface, på tross av et barka ytre og år med kokainrap, egentlig er en pus. 

På sitt åttende soloalbum har han da også valgt å ta føleriet helt ut. 

«Ghostdini» er en r&b-inspirert; liten sak, en hyllest til kjærlighet og sex med dets oppturer, nedturer og — i Ghosts tilfelle — hysterisk morsomme absurditeter. 
Beinhard sex og tjukkas-kjærlighetserklæringer, graviditetsglede og trekantinnrømmelser. 

Selv om produksjonen er mjukere enn vanlig, og sampler gammelsoulveteraner over en lav sko, forteller mannen historier slik han alltid har gjort: 
Med et metaforspekket språk og en følelse av at det alltid er noe som står på spill. 

Men selv om det blir drama når han finner kona i seng med kabeloperatøren på «Guest House», er det også umulig å ikke le seg skakk av en kjærlighetssyk Ghostface med paisley-pyjamas på «Forever» . 
