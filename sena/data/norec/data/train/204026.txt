Gaming-PC på høygir
I en helt annen liga enn PC-ene vi vanligvis tester. 

Vi får stadig spørsmål fra lesere som ønsker at vi tester flere bærbare PC-er med fokus på gaming, som er en kategori i vekst og derfor et stadig viktigere satsingsområde for de fleste produsentene. 

Modellen HP Omen 15 er første gaming-PC vi har hatt på testbenken på en god stund, og vi kan allerede nå røpe at den knuser alt vi har testet tidligere i år, når det kommer til grafikk- og prosessorytelse. 

Denne maskinen ekspederer alt av spilltitler på markedet uten å svette, og er pakket inn akkurat slik mange gamere ønsker det - i et kabinett som lukter råtass lang vei. 

Fullblods spill-PC 

Omen 15 kommer i flere forskjellige konfigurasjoner, vår er i skrivende stund den kraftigste. 
Vi starter med å se nærmere på spesifikasjonene til vårt testeksemplar: 

Som du ser er det snakk om en meget godt utstyrt PC, med blant annet både SSD og harddisk, rikelige med minne og tilkoblingsmuligheter. 
Prosessoren og grafikkortet er blant de aller mest populære i gaming-segmentet, og ikke uten grunn. 
Dette kommer vi nærmere inn på under avsnittet om ytelse. 

Design med klar gamer-appell 

Utseendemessig er det ingen tvil om hvilken kategori den tilhører. 
Lokket er av plast og gir oss klare assosiasjoner mot et spillkonsoll, samtidig som kombinasjonen sort og røde detaljer gir en stilig effekt. 

Maskinen er tykkere og tyngre enn mange modeller med enklere maskinvare. 
Mye av årsaken er at det må være plass til kjøleelementer og rør som kan lede varmen effektivt ut av maskinen. 
Her suges luften inn fra undersiden via to vifter, og blåses ut i bakkant. 
Dette er definitivt en PC du bør ha stående på et slett underlag når den er i bruk. 

120 
Hz skjerm 

Åpner du lokket, blir du møtt av en god og lyssterk skjerm med matt overflate. 
Den sørger for minimalt med reflekser, uansett lysforhold i rommet du befinner deg i. 
IPS-panelet sørger i tillegg for god innsyn fra sidene, og med 120 
Hz oppfriskning drar du nytte av fps over 60. 
Muligens er det også støtte for 3D med passive briller, men vi har ikke sett noe av dette i spesifikasjonene. 
3D er som kjent ikke noe fokusområde for tiden. 

Øverst på tastaturdelen sitter åpningene til høyttalerne - og de er vendt rett mot deg. 
Lyden er ikke prima, men høy og fyldig nok til at vi fint aksepterer den til små gamingseanser, der hodetelefonene er utenfor rekkevidde. 
De fungerer også fint til musikk og film, så lenge du er eneste tilskuer eller tilhører. 

Gaming-taster 

Tastaturplaten er av metall og gir oss Ferrari-fornemmelser, sikkert på grunn av fonten som er benyttet på tastene og bruken av sort og rødt. 
Spilltastene WASD er røde med hvit preging, og skiller seg klart ut fra de andre tastene. 

Her er også et numerisk tastatur til høyre, og en egen Omen Command-tast som starter kontrollpanelet, der du blant annet får oversikt over ressursbruk og kan også optimalisere nettverkshastigheten ved å slå sammen trådløs- og kablet nettverktilkobling. 

Tastaturet er for øvrig av god kvalitet, og fungerer også fint til vanlig arbeid. 
Tastene er baklyste (rødt lys, naturligvis), faste og det er lite støy å spore under bruk - med unntakt av slette-tasten på vårt testeksemplar, som knirker(!) 

Skulle vi være kritisk til noe, måtte det være at etikettene på tastene kan være vanskelige å se hvis baklyset er skrudd av. 

Pekeplaten er ikke blant de største, og den har fysiske knapper for venstre- og høyreklikking. 
Den fungerer helt fint, men sjansene er vel store for at mange bruker ekstern mus tilkoblet denne maskinen. 

Slik yter den 

Den typiske kjøperen av HP Omen 15 og tilsvarende, er naturligvis godt over middels opptatt av at ytelsen skal være høy. 
Det får de her. 
Prosessoren er blant de aller kraftigste Core i7-prosessorene for bærbare, med sine fire kjerner og maksimal effektforbruk på 45 watt. 

Ifølge ytelsesmålingene til FutureMark, er Geforce GTX 1060 markedets tredje raskeste for bærbare PC-er, med snittmålinger på 11.100 poeng. 
Kortet i denne PC-en er av typen GTX 1060 Max-Q, som betyr at det er klokket litt lavere for å utvikle litt mindre varme og dermed basse bedre i tynnere og mer stillegående PC-er. 
Dette taper du rundt 10-15 prosent på i hastighet, men ytelsen er fortsatt på høyde med GTX 980M som var toppkortet fra Nvidia for et år siden. 
Det betyr at du skal lete lenge etter et spill som ikke flyter som smeltet smør i full HD-oppløsning og med aller største detaljrikdom. 
Les mer om kortet hos Notebookcheck. 

For å sette det litt i perspektiv: 
De fleste PC-ene vi har testet i år, har vært utstyrt med Intels integrerte HD 610, 620 og 630-brikker. 
I diagrammet under kan du se hvor mye bedre ytelse du kan forvente på Omen 15, basert på målinger tatt med Passmark PerformanceTest: 

Når du tar i betraktning at PC-er med HD 630 takler en god del spill med moderate innstillinger, spesielt hvis titlene er et par år gammel, blir diagrammet enkelt å lese. 

Videre kan vi ta en titt på prosessorytelsen, sammenlignet med tre av de mest populære Core i-prosessorene i PC-er vi har testet tidligere i år. 
Her ser vi samme tendens. 
Forskjellene er store, med nesten dobbelt så høy ytelse som populære Core i7-7500U: 

SSD-en målte vi til en lesehastighet på inntil 2,5 GB i sekundet (ja, du leste riktig), noe som er helt i toppen i forhold til alt vi har målt tidligere. 
Derfor ble vi litt skuffet over at lesehastigheten aldri overskred 350 MB i sekundet i våre målinger. 

Merk at helt stille er maskinen ikke. 
Viftene går mer eller mindre konstant, men på et så lavt turtall at de ikke merkes i særlig grad. 
Når du spiller vil viftesuset bli mer merkbart, men sjelden i den grad at det blir plagsomt. 

Ikke noen vinner på batteritid 

God batteritid hører med til sjeldenhetene i dette segmentet, og du må påregne at spillling vil tappe kapasiteten raskt. 
Derfor ble vi veldig overrasket over at butikker som for eksempel Komplett.no hevder at maskinen skal klare inntil 11,5 timer på én lading. 
Det tror vi er en umulighet, etter å ha testet PC-en. 

Med de rette innstillingene og oppgavene kan du likevel tyne den til å klare noen timer. 
Vi satte lysstyrken til 50 prosent og aktiverte batterisparemodus, og da holdt batteriet i like over fire timer med kontinuerlig strømming av video fra YouTube. 
Med variert og forsiktig bruk kan du sikkert klare fem timer, men aldri 11,5. 

Oppsiden er imidlertid lynrask lading. 
Etter én time i stikkontakten var batterikapasiteten hele 88 prosent, noe av det aller beste vi har målt noensinne. 

Konklusjon 

I klare ordelag: 
Dette er en PC som byr på ytelser som kommer til å holde i bøtter og spann til alle mulige PC-oppgaver både i dag og i morgen, inkludert Virtual Reality (VR). 
PC-en er da også merket Oculus-ready. 

Med tanke på at mange spilltitler beslaglegger adskillige gigabytes på harddisken, hadde det ikke skadet om harddisken var mye større enn 1 TB, men denne kan byttes ut med en romsligere hvis du skulle få behov for det. 

Synes du prisen blir for stiv, finnes HP Omen 15 også i en utgave med Geforce GTX 1050 og 8 GB RAM til noen tusenlapper mindre. 
Sjekk også ut konkurrentene med tilsvarende spesifikasjoner før du bestemmer deg. 
Våre øvrige PC-tester finner du her. 
