Fujifilm FinePix F31fd
TEST: 
Rett før jul kåret vi Fujfiilm FinePix 
F30 til det beste lommekameraet, og nå er oppfølgeren her. 
En ny kompaktfavoritt? 

F31fd er det nyeste kameraet i Fujifilms F-serie; en kameraserie som har høstet gode kritikker verden over. 
Så sent som i november kåret vi, i samarbeid med TV2 Hjelper deg, forgjengeren FinePix 
F30 til det beste lommekameraet denne julen, med glimrende bildekvalitet, gode innendørsegenskaper og enorm batterilevetid. 

Fujifilms FinePix-kameraer gjør det spesielt godt i dårlig lys fordi CCD-brikken er den største som er å finne blant kompaktkameraene, i tillegg til at de oktagonalt formede sensorene genererer mindre støy enn de firkantede som sitter i andre digitalkameraer. 
Kameraene har også en ganske aggressiv støyfjerning som gjør at du på høye ISO-verdier får en litt "malt" effekt, men som vi til 10x15-utskrifter foretrekker fremfor godt synlig bildestøy. 
Fujifilm er også kjent for å ha god optikk, og forgjengeren klarte å gjengi de skarpeste bildene fra et lommekamera vi har sett til dags dato. 

Never change a winning team 

Selvsagt har ikke Fujifilm endret mye på trylleformelen når de nå lanserer oppfølgeren. 
Kameraet fremstår som svært likt sin forgjenger på de aller fleste områder - de har identisk størrelse, vekt, blits, optikk, CCD, prosessering, LCD-skjerm, knappeutforming og menyer, men F31fd har et par nye egenskaper som er verdt å trekke frem. 
Den første er ganske innlysende - fd står for "face detection", altså ansiktsgjenkjenning, og der er konseptet som følger: 

Når du retter kameraet mot en eller flere personer, sørger prosessoren for raskt å finne ansiktene i bildet og låse fokus på dem. 
Hvis det er flere ansikter, låses fokus på den personen som står nærmest, og når du så tar bildet, trenger du ikke tenke på å fokusere selv. 
I tillegg sørger kameraet for å avpasse blitsen og blenderåpningen slik at alle personene blir korrekt eksponert og fremstår som skarpe. 
I følge Fujifilm skjer identifiseringsprosessen på 0,05s, og da kan kameraet registrere opp til 10 ansikter. 
Vi byr på følgende filmsnutt for å vise hvor rask ansiktsgjenkjenningen er: 

Dette er teknologi som fortsatt er litt i startgropa, men det er ingen tvil om at Fujifilm er best i klassen foreløpig. 
Vi har sett teknologien både hos Canon og Nikon, men ingen av dem er like raske og presise som det vi ser hos F31fd. 
Det betyr imidlertid ikke at teknologien er perfekt - de du tar bilde av er nødt til å se ganske rett inn i kameraet for at kameraet skal finne dem, og det gir noe begrensede muligheter, kreativt sett. 
En annen ting vi savner er muligheten for å aktivere ansiktsgjenkjenningen i manuell modus - du får for eksempel ikke stilt ISO-verdi manuelt dersom du vil bruke ansiktsgjenkjenning, med andre ord. 
Vi liker imidlertid at du kan trykke på ansiktsknappen når du ser på bildene i kameraet for å zoome inn og hoppe fra ansikt til ansikt, slik at du raskt kan sjekke at ingen blunker. 

Stort potensiale 

Vi er sikre på at dette er teknologi som vil modne i året som kommer og ser ikke bort i fra at det kan komme funksjoner som gjenkjenning av ansikter med påfølgende tagging av bildefilene, eller at kameraet automatisk kan ta bilde når alle smiler. 
Da vil verdien bli langt større, men ansiktsgjenkjenningen slik den fungerer i dag synes vi blir mer gimmick enn et slående kjøpsargument - riktignok er den kjekk å ha hvis du tar mye portrettbilder. 

Så - hva annet er nytt? 
Ikke spesielt mye. 
Den kanskje mest gledelige nyheten finner du i den manuelle modusen, der kameraet nå har fått en etterlengtet Auto(800)-funksjon, som betyr at kameraet bestemmer ISO-verdien selv, men maksimalt 800. 
Tidligere har det bare vært en Auto(400) og en Auto(1600)-funksjon, og akkurat fra ISO 800 til ISO 1600 er det en merkbar reduksjon av bildekvalitet. 
I følge Fujifilm er optikken identisk med forgjengeren, CCD-brikken og prosesseringen likeså; noe vi etter å ha sett igjennom et par hundre testbilder ikke har noen grunn til å betvile. 

Ellers er det et par småting som er endret - grepet på høyre side har fått en liten endring som gjør kameraet marginelt bedre å holde, fargen har endret seg fra champagnebrun til sølvgrå, og F31fd er nå utstyrt med infrafrød overføring kalt "IR simple". 
I en verden der alle nye Pcer har kortlesere og svært få har IR-overføring, synes vi heller ikke at dette er noe å trekke frem som en "killer feature". 
I tillegg har internminnet økt fra 10 til 26MB, men for å kalle en spade for en spade, er dette nærmest irrelevant for de aller fleste brukere. 
Vi skulle heller ønske at F31fd hadde hatt raskere oppstartstid, hurtigere seriefoto, bildestabilisator eller andre "større" endringer. 

For det er det det hele koker ned til - hvorvidt ansiktsgjenkjenning og Auto(800)-innstillingen på ISO-verdi er noe du vil betale 6-700 kroner ekstra for. 
F31fd sin sterkeste konkurrent heter nemlig F30, og siden kameraene er nærmest identiske, henviser vi deg til testen av FinePix F30, som vi kan oppsummere på følgende måte: 

De skarpeste bildene som er å få fra et lommekamera pr. i dagMeget god eksponering i de aller fleste tilfeller, suveren ISO-toleranse som gir meget god bildekvalitet helt opp til ISO 800, og der 1600 og 3200 også kan brukes til 10x15-fremkallinger. 
Den eneste svakheten er at den kromatiske feilbrytningen er i overkant høy. 
Enorm batterilevetid - 580 bilder etter CIPA-standardenMiddels god ytelse: noe treg oppstart og seriefoto, men god og presis autofokusGod brukervennlighet, godt lesbare menyer og god LCD-skjerm med høy oppløsningGodt med funksjoner - for eksempel blender-/lukkerprioriterte bilder, to bilder på rappen med og uten blits etc.Noe agressiv bruk av høy ISO når du bruker automatikk gjør at du bør overstyre en gang i blant for å få optimal bildekvalitet. 

Konklusjon 

Vi har applaudert forgjengeren mang en gang - vi trillet en sekser på terningen i sommer og mente at det fortsatt holdt stand som det beste lommekameraet da vi testet kameraer sammen med TV2 Hjelper deg like før jul. 
At oppfølgeren er et særdeles godt kamera, er det naturligvis ingen tvil om. 

Dog skal det sies at nyvinningene denne gangen ikke er de største - ansiktsgjenkjenning er fortsatt på et stadie der det ikke fungerer knirkefritt, og da er ikke gevinsten veldig stor. 
Kameraet har for få andre nyheter til at vi vil anbefale deg å bruke 6-700 kroner over F30, og legger vi til at kameraet bruker xD-kort, som er dyrere enn SD-kortene de fleste andre kameraer bruker, så blir totalprisen for kamera og minne på høyde med de dyreste lommekameraene nå om dagen. 

Joda, F31fd er marginelt bedre enn sin forgjenger, men scorer ikke like høyt på "valuta for pengene"-delkarakteren, og det betyr at vi triller en sterk femmer til Fujifilm denne gangen. 

Til hovedsiden for digital fotografi 
