Verken langt eller lykkelig
Livet på den russiske landsbygden kan være ille nok i seg selv. 
Stilt overfor sterke kapitalkrefter og korrupte myndigheter, blir det umulig og i hvert fall ikke langt og lykkelig. 
Det får den idealistiske Sasja (Alexander Yatsjenko) grundig erfare. 
Han har flyttet fra byen og vil skape seg et nytt liv på landsbygden. 
Der skaffer han seg en gård, og har muligens litt naive planer for hva han kan utvikle den til. 

En kjæreste, Anna (Anna Kotova), får han seg også. 
Men det han ikke forutser er at mektige krefter ønsker å ekspropriere både hans og naboenes eiendommer i Utviklingens navn. 
Og kapitalens villige medløpere fins i både politi og den lokale administrasjonen, der de dresskledd sitter bak sine pc-er. 
Sasja er rede til å la seg kjøpe ut og flytte tilbake til storbyen, slik Anna gjerne vil, men sesongarbeiderne hans ber ham bli og ta opp kampen. 

Dermed er tragedien i gang. 
Anna, som er ansatt i den lokale administrasjonen, ser fremtidshåpet forsvinne og forlater ham. 
Nekene av noen arbeidere deserterer en etter en straks presset fra oven blir sterkere. 
Men for Sasja er det blitt en slags moralsk forpliktelse å føre kampen videre. 
Til slutt tar historien en uhyre dramatisk vending. 

Den velspilte og velkomponerte filmen med Pavel Kostomarovs virkningsfulle foto drives frem med en effektiv fortellermåte, i korte scener og talende tablåer. 
Slik naturen og landskapet utnyttes filmatisk, bygger det opp mot den slutten vi hele tiden vet vil komme. 
Vel kan Sasja virke litt romantisert heroisk, men denne kampen kan han ikke vinne. 
