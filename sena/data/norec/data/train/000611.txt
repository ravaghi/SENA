Minecraft
Ditt personlige eventyr. 

Noen ganger kommer det spill som på enkleste vis demonstrerer hvorfor spill kan være så engasjerende. 

Det svenske indiespillet Minecraft er ved kjernen like enkelt som klassikerne; Pac-Man, Tetris, Space Invaders og Asterioids. 
Disse minimalistiske spillene engasjerer og setter i sving fantasien, på en måte som vanskelig kan forklares. 

Grunnkonseptet i Minecraft er som LEGO. 
Verdenene er bygd av klosser, som du kan plukke opp og plassere der du ønsker. 
Noen blokker er harde, andre er myke – noen er mineraler, andre er organiske. 

Ved å kombinere disse blokkene kan du skape verktøy, byggematerialer og krimskrams – alt for å forme den tilfeldig genererte verdenen du befinner deg i. 

På mange måter er det å vurdere Minecraft som å anmelde Tetris i dag (Eurogamer.net sin anmelder kom først med denne sammenligningen her), det er vanskelig. 
Konseptet er så genialt enkelt, men jeg skal likevel forsøke å peke på hvorfor dette er et av årets beste – og viktigste – spill. 

Betalt av tilhengerne 

Minecraft er utviklet av det uavhengige indiestudioet Mojang, ledet av svensken Markus 'Notch' Persson. 
I spillsammenheng han har valgt en utradisjonell måte å selge spillet på, ved å la brukere kjøpe produktet tidlig i utviklingsprosessen (for å finansiere selve utviklinga) og la de få tilgang til kontinuerlig oppdaterte betautgaver. 
Og i prisen inkluderes da naturlig nok det ferdige spillet (som kom ut den 18. november i år), og alle fremtidige oppdateringer. 

Denne åpne formen for finansiering og salg har slått an, og spillet solgte nærmere fire millioner (!) kopier før lanseringsdagen. 

Mojang og 'Notch' er nok et eksempel på at de mest interessante utviklingene i spillbransjen skjer hos de små utviklerne. 
Ikke bare med tanke på nyskapning i forhold til spill, spillfortelling og spillmekanikk – men også finansiering i møte med et nettpublikum som lever i en digital verden. 

Minecraft kan deles i to – en enkeltspillerdel, og en flerspillerdel. 
De to er på samme tid veldig like, men vidt forskjellige. 

Ditt eget eventyr 

Mens spillet begynte som en helt åpen sandkasse, har Mojang tilført et par tradisjonelle eventyrspillelementer i blandingen. 
Det er et sluttmål, en drage, som skal overvinnes. 

Det er et nivåsystem, og et ekstremt komplisert system for å tilføre magiske egenskaper til våpen og lignende. 
Komplisert fordi det ikke forklares. 

For øvrig, det er strengt tatt ingen ting som forklares i Minecraft. 
Spillet starter med at du står i en skog, eller en ørken, eller på en åpen gresslette. 
Det er ikke en forklaring eller bruksanvisning som gir deg en indikasjon på hvor eller hva du skal. 

Kanskje du oppdager at du kan plukke opp jord og sand, eller at du kan hugge ned trær med hendene dine. 
Kanskje du samtidig forstår at du kan lage verktøy av ting du plukker opp. 

Minecraft er i dette perspektivet ekstremt utilgjengelig. 
Mangelen på en god innføring, forklaring eller innledning, gjør terskelen for nye spillere veldig høy. 

Selv måtte jeg ty til Google for å skjønne hva jeg kunne gjøre, men da jeg endelig forstod mulighetene – åpnet det seg en ny historie i hodet mitt. 
En historie hvor jeg har full makt til å endre omgivelsene rundt meg. 

Etter bare et par minutter forstod jeg at det var nødvendig å bygge meg et hus, for mens spillet starter fredelig – trenger du ikke vente lenger enn til første natten før monstrene kommer. 
Har du ikke laget deg et sverd av tre, eller en hule å gjemme deg i vil du miste livet. 

Det er i seg selv ikke et problem å dø, for du har uendelig med liv. 
Problemet er at du må begynne fra starten hver gang, uten utstyr eller nivåer. 
Døde du langt borte, eller på et farlig sted – ja, da har du strengt tatt ikke et valg. 

Ditt skaperverk 

Enkeltspilleropplevelsen er interessant nok den svakeste delen av Minecraft. 
Det er først når spillet rendyrker skaperidealet at det viser sin egentlige styrke. 

På internett florerer det av flerspillerservere, hvor horder av spillere har samlet seg for å bygge utrolige byggverk. 

Det er også mulig å lage små private servere, hvor du sammen med gode venner kan forme deres eget eventyr. 
Det har jeg gjort, og der har jeg brukt mange timer sammen med NRK-kollega Martin Aas. 

Verdenen rundt deg er fylt med mystiske byer, skapninger og ikke minst store grotter. 
Grotter, eller dungeons, inneholder edderkopper, skjeletter, zombier, og utrolige skatter. 

Utover dette er det du som må bygge eventyret. 
En kan si at du får servert et tomt tegneark og mange fargestifter (for å dra en liten referanse til Prøysen), men må selv bygge det du vil at verdenen skal inneholde. 
Du må selv også bygge eventyret! 

Følelsen av å vite at det finnes så mye uoppdaget rundt meg gir meg en sterk oppdagertrang – kartet har alltid hvite flekker igjen, og er helt unik for akkurat meg og min kollega. 

Unikt spill 

Minecraft er ikke for alle. 
Det er utilgjengelig og vanskelig å komme i gang med. 

Gir du de digitale legoklossene en skikkelig sjanse, er faren stor for at du lar deg forføre. 
Samtidig som at spillet hviler sterkt på fortiden og spillhistorien, både utseendemessig og gameplaymessig, er Minecraft et av årets aller viktigste spill, fordi det minner oss om spillmediets grunnleggende attraksjon. 

Det handler ikke om grafikk eller storslåtte fortellinger (selv om jeg digger det og), det handler om noe som gjør spill til en helt unik opplevelse. 
Minecraft gir meg en opplevelse jeg ikke kan finne noe annet sted. 

Ingen av verdens bøker, eller verdens filmer, kan gi meg noe som i det hele tatt kommer i nærheten av Minecraft. 

Hva syns du om Minecraft? 
Legg inn dine synspunkter i kommentarfeltet! 

Spillet er tilgjengelig via minecraft.net, og koster omkring 155 kroner. 
