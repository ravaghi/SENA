Morbid lovende
Severdig fra et ekkelt etterforskningsmiljø. 

TV-anmeldelse: 
«Spesialenheten» TV3, onsdager 21.00 Med: 
Marte Germaine Christensen, Christian Skolmen, Bjørn Sundquist 

«Profiler»-utdannelse fra FBI i USA eller ikke: 
Man blir tydeligvis ikke akseptert over natten av hardhausene kolleger i «Politiets spesialenhet for barnedødsfall» i Oslo. 
Spesielt ikke når man er ydmyk i stilen, blond og fager, og ser ut som man er 21 - slik Marte Germaine Christensens karakter, Iselin Hjorde, gjør i TV3s nye krimserie. 
«Hun har ingen praktisk erfaring», sukker de pottesure arbeidskameratene hennes, «hun har vel aldri sett et lik». 
Hjorde blir ganske riktig spak og kvalm i møte med druknede (episode 1) og forbrente (episode 2) barne- og ungdomslik. 
Det skulle bare mangle. 
At hun har noe vondt hun drasser rundt på fra sin egen barndom - et overgrep, muligens, eller et forsøk - gjør ikke jobben lettere. 
Hederlig 
De to første episodene av det som må sies å være en sjelden dramasatsing på TV3 er ikke fantastiske, men hederlige nok. 
Historien i den første er banal, slik norske krimsaker som regel er banale. 
Den i episode to er mer original og spennende, men også noen hakk mindre troverdig. 
Bildene er skarpe, harde - serien er full av gustne stålblå fargetoner. 
«Spesialenheten» virker å ha én guffen obduksjonsscene per episode, og er dessuten lettere teknologifetisjistisk: 
Vi blir ofte sittende og se på dataskjermer, den taktiske etterforskeren Stein Olav Braatens (Skolmen) flunkende ferske lesebrett inkludert. 
Et vakuum 

Det er en svakhet at «Spesialenheten» synes å operere i et vakuum. 
Det ligger trolig budsjetthensyn til grunn for at vi aldri får noe inntrykk av at Kripos på Bryn i Oslo er en myldrende arbeidsplass med rundt 500 ansatte. 
Vi treffer stort sett bare ofrene, de pårørende og de fem i enheten: 
Sympatiske Hjorde, den stressede, staute Braaten (han er skilt eller separert, så hold åpent for en «utvikling» mellom de to etter hvert), den sjokoladespisende IT-eksperten spilt av Nils Jørgen Kaalstad, den «bitchy» tekniske etterforskeren gestaltet av svenske Yasmin Garbi og en tilknappet Bjørn Sundquist. 

Basert på foreliggende audiovisuelle bevis, er det grunn til å mistenke «Spesialenheten» for å være mildt, morbid lovende. 

MORTEN STÅLE NILSEN 
