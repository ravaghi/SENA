Kapringen
Intenst drama fra manusforfatteren av Broen. 

Med et maskingevær mot bakhodet ligger Mikkel Hartmann, skipskokken ved lasteskipet MV Rozen, over et rotete bord med en svart telefon på. 
Svetten renner nedover ansiktet hans og gjør den skitne helsetrøya våt. 

- Si at han skal sende penger, ellers dreper vi deg, sier mannen som holder telefonrøret ved ansiktet hans. 
Forhandlingene er over. 

Kapringen er en dansk film om et skip som blir utsatt for sjørøveri av somaliske pirater i Det indiske havet, på vei mot havn i Mumbai. 
Med dette nervepirrende thrillerdramet forteller regissør og manusforfatter Tobias Lindholm (Broen, Jakten) en intens historie som sitter i kroppen lenge etter at du har gått ut av kinosalen. 

En realistisk skildring 

MV 
Rozen er navnet på et virkelig skip som ble utsatt for kapring av somaliske pirater i 2007, men Kapringen er ikke basert på en sann historie. 

Tobias Lindholm har imidlertid etterstrebet å lage en realistisk skildring av hva som skjer i situasjoner som denne, og realismen i denne filmen er mye av grunnen til at Kapringen gjorde inntrykk på meg. 

Lindholm prøver å gi oss et bilde på hva som skjer med mennesker som blir utsatt for ekstremt press, og med strålende skuespill fra spesielt Søren Malling og Johan Philip Asbæk, blir Kapringen en interessant og ubehagelig reise inn i menneskesinnet. 

Se traileren for Kapringen her: 

Kjenner redselen på kroppen 

Søren Malling overbeviser stort som den vellykkede skipsrederen Peter Ludvigsen. 
Som beinhard forretningsmann og en forhandler som ikke gir seg før han har oppnådd de resultater han ønsker, har han stor tro på at han vil lykkes med å forhandle med piratene, som krever millioner av dollar for å løslate gislene på MZ Rozen. 

Etter hvert som Ludvigsen oppdager at det er noe ganske annet å drive forhandlinger når menneskeliv står på spill, begynner den stramme, dresskledde fasaden å slå sprekker, og tilbake står en mann som er desperat etter å redde menneskene han føler han er ansvarlig for. 

Johan Philip Asbæk gjør også et sterkt inntrykk som kokken Mikkel, som vil gjøre hva som helst for å komme hjem til kona og datteren som venter på ham. 

Som kokk må Mikkel lage mat til piratene, som veksler mellom å være hyggelige og spøkefulle, til å true Mikkel og resten av besetningen på livet. 
Han vet aldri hvor han har dem, og dermed blir opplevelsen desto mer nervepirrende. 

Johan Philip Asbæk spiller med en overbevisning som gjør at jeg tror på frykten i øynene hans. 
Han formidler Mikkel sin redsel på en så troverdig måte at jeg kjenner redselen hans på kroppen der jeg sitter i kinosalen. 

Når kameraføringen i tillegg er nært innpå figurene i det trange skipet blir den klaustrofobiske følelsen av desperasjon til å ta og føle på. 

En intens og spennende film 

Handlingen i Kapringen utpiller seg både i Ludvigsens kontorer og på MZ Rozen, der Mikkel og resten av besetningen må holde ut i månedsvis, og Tobias Lindholm benytter dette til å leke seg med kontraster. 

Fra det bråkete og ekstremt varme skipet, til det rolige og kjølige skipsrederkontoret. 
Fra de stivsnippede skjortene Ludvigsen bytter etter hvert møte, til Mikkel sin en gang hvite helsetrøye, som nå er brun av skitt. 

På begge steder er imidlertid den kvelende følelsen av hjelpesløshet tilstede, noe som bidrar til å gjøre Kapringen til en intens og spennende film. 
