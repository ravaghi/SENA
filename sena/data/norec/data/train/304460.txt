Det er så deilig å høre Taylor Swift objektifisere menn på denne måten!
Pur pop. 

ALBUM: 
Taylor Swift (24) er en av verdens aller største popstjerner. 

Ikke bare på grunn av sitt lysende låtskrivertalent, inntakende girl-next-door-image eller enorme hitpotensiale - i forrige uke klarte hun til og med å toppe den kanadiske iTunes-lista med åtte sekunders stillhet. 

En programmeringsfeil som sier ganske mye om hvor enormt etterlengtet femteplata «1989» er. 

Hun er en av verdens største popstjerner fordi hun har evnen til å forflytte og forandre seg i takt med sin stadig voksende publikumsmasse. 

Sånt sett markerer «1989» foreløpig sluttpunkt i en reise som begynte i countryland - førstelåta på debutskiva het til og med «Tim McGraw» -, men hvor hun nå er kapteinen på ei popskute der de svenske produsentguruene Max Martin og Shellback er henholdsvis første - og andrestyrmann. 

Men hvis du nå tenker «blærk, det høres jo helt Britney ut»: 
Frykt ikke. 

Selvfølgelig ikke. 

Fiffig Taylors pure pop er, som vi allerede har hørt på hitsingelen «Shake it off», alltid avvæpnende fengende. 

Det er ikke en låt på «1989» som ikke har en fiffig detalj, et fengende refreng, en elegant bro. 

Tekstene er tydelige, av og til barnslige, av og til forferdelig frekke. 

Hun er en mester i å skrive ironiske tekster om sitt eget maneater-image. 

Som på «Blank Faces», der hun blant annet synger «OMG look at that face, you look like my next mistake». 

Det er bare så utrolig deilig å høre Taylor Swift objektivisere menn på den måten! 

På vanlig-jente-måten. 

Ikke Lady Gaga-måten. 

Liksomlivsfarlig 
I tillegg har Taylor selvtillit nok til å stjele hemningsløst og åpenbart fra andre popprinsesser. 

På «Wildest Dreams» har hun adoptert den knirkete liksomlivsfarlige fraseringen til Lana del Ray, mens hun emulerer Robyns dansemelankolske låtskriverteknikker på «Welcome to New York». 

Og så er det «Style», som med sine glitrende gitarer, åttitallstrommer og pirrende vokal sender tankene til Stevie Nicks. 

Akk, så tidsriktig det er! 

Om å danse det av seg av alt dramaet. 

Men det er ikke akkurat slik at hun danser alene. 
