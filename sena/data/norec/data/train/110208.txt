Hektisk energibunt
«POLISSE» 
Et helt unikt innblikk i livet bak dørene til Paris-politiets barnevernsavsnitt får du i denne energibunten av en film. 

I likhet med prisgrossisten «Klassen» er vi så nært på de involverte at grensene mellom dokumentar og fiksjon viskes ut. 
Sjokkerende opplysninger om overgrep får vi presentert tilforlatelig, slik det foregår i virkeligheten. 
Akkurat dét slår enda kraftigere i kinosetet med den dokumentariske stilen og improviserte spillemåten. 

De voldsomme inntrykkene gjør arbeidsplassen til en trykkoker, og filmen vever briljant profesjonelle og private konflikter sammen. 
Filmen kan bli i overkant pratsom, og sakene litt for mange, ikke alle får vi en løsning på heller. 
Historiene er mange og interessante nok til å kunne utvikles til en god TV-serie. 

Utbrudd av galgenhumor finnes også. 
De ansatte får latterkick av en jentes vitneutsagn om sexsalg for en mobiltelefon. 
Det sprer seg overhodet ikke til salen, men blir en sterk påminnelse om hvordan det må være å komme gjennom den daglige dont med en slik jobb. 
Rått og rørende, om enn hakket for hektisk til tider. 

ØYSTEIN DAVID JOHANSEN 
