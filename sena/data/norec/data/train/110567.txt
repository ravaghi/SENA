Miles Davis:«Kind of Blue» - jubileumsboks 

(Columbia Legacy/Sony BMG) 

Klassiker i luksusutgave. 

Snart 50 år er gått siden Miles Davis ga ut «Kind of Blue», den mestselgende plateutgivelsen i jazzhistorien og en kunstnerisk milepæl. 

Begivenheten markeres med en luksusboks med musikken på cd og blåfarget vinyl, mye ekstramateriale, dokumentar-dvd, bok og fotografiske reproduksjoner. 
Musikken er det selvsagt ingenting å si på, den er fortsatt aktuell. 
Men på godt og vondt illustrerer denne utgivelsen luksusboksens dilemmaer. 
Den medfølgende boken byr på et lekkert billedmateriale, men enkelte av de ledsagende tekstene tygger langhalm. 

Dokumentaren er så typisk amerikansk jazzdokumentar som overhodet mulig, med en lang rekke kjente fjes som snakker om hvor viktig utgivelsen har vært. 
Noen av bidragene her er nyttige, men viktigst er kanskje et nesten 30-minutters TV opptak. 
Det kunne gjort seg med litt mer kritisk blikk og motstand i all lovprisningen. 
Men det er altså mye å glede seg over også i ekstramaterialet. 
