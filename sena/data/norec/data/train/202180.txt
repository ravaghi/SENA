ANBEFALT:Jawbone Big Jambox 

Om du ikke bryr deg om størrelse og vekt, er dette høyttaleren du bør gå for. 
Big Jambox spiller klart høyest og er derfor den av høyttaleren som er best egnet til festbruk når det lirer ut i de sene nattetimer. 
Ikke bare spiller den høyt – du kan også dra på veldig før lydkvaliteten forvrenges. 

Den låter også bra på lavere volum, med en fin balanse av bass, mellomtone og diskant, selv om vi til enkelte musikktyper kunne ha tenkt oss enda litt mer av førstnevnte. 
Det er høyttalere i dette selskapet som høres «renere» ut når du spiller på moderat volum med mye vokal, men som en allround-høyttaler synes vi Big Jambox fungerer svært godt, selv om den kanskje kan virke noe «skjærende» på enkelte musikktyper med mye diskant. 

LiveAudio-effekten gir også en formidabel stereoillusjon på enkelte sanger. 
Det er imponerende hvordan lyden virker å komme fra et helt annet sted om du lukker øynene, og Jawbone har egne spillelister på Spotify med sanger som er spesielt egnet for å oppleve LiveAudio. 

Med batteritid på 15 timer (12 timer med Bluetooth) er det også en høyttaler som varer festen ut, og den kan også lades med en vanlig micro USB-lader som de fleste har tilgjengelig fra før, selv om det går raskere med den medfølgende laderen. 

Selv to år etter at vi testet den første gang, fremstår Big Jambox som en svært god høyttaler i sin klasse, og nok en gang drar vi frem sekseren på terningen. 
