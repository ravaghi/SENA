Nytt album fra Anderson .Paak:Faller for sin egen høye standard 

Dette er på ingen måte et dårlig prosjekt, men målt opp mot forgjengeren holder ikke «Oxnard» helt inn. 

Vokalist, trommeslager og produsent Anderson .Paak er som en Leatherman-kniv innen hiphop: 
Han både rapper og synger, gjerne samtidig som han spiller trommer. 
Som musiker har han ikke bare tre album ute, han har også vært gjesteartist på et uendelig antall singler og prosjekter utgitt siden 2015. 

Hans nye album Oxnard, oppkalt etter byen han er oppvokst i, følger opp konseptalbumet Malibu (2016). 
Forgjengeren var et sommerlig album om hvite strender og surfeestetikk i Malibu, California. 
Her fusjonerte Anderson .Paak sløy hiphop med deilige funkrytmer og en unektelig dansbarhet. 

Malibu var unikt stykke arbeid som gjør det vanskelig ikke å måle Oxnard opp mot resten av diskografien. 
Det er med stor sorg jeg erkjenner at Anderson .Paak ikke når opp til listen han har satt for seg selv. 

Fra porno til 70-talls kung fu-film 

Det skal understrekes at Oxnard på ingen måte er et dårlig prosjekt. 
Hadde det blitt gitt ut av en ukjent artist, hadde det vært en makeløs debut. 

Problemet er at vi har sett hvor grønt gresset kan være. 

Jeg tar meg selv i å drømme om bølgeskvulp og Malibu-varme. 
Det begynner veldig bra med «The Chase». 
Deilige gitarriff og fløytespill får introen til å høres ut som porno. 
Dette baner vei for funky trommer og en sexy basslinje som sender tankene til en kung fu-film fra 70-tallet. 
Det er som om Bruce Lee skal dukke opp når som helst. 

Fra denne førsten låten er Oxnard et album som sliter med identiteten. 
Noen låter står ut fra resten, men albumet spriker i innhold og veksler mye mellom ren hiphop og funk, uten en tydelig plan. 

Konkurrer i sin egen liga 

Snoop Dogg, J. Cole og Kendrick Lamar er blant artistene som bidrar på Oxnard. 
En omfattende gjesteliste er gøy, men holder ikke til å ro albumet i land til hvite strender. 

Siden Anderson .Paak kom med Malibu i 2016 har funksjangeren blomstret. 
Oxnard i 2018 låter ikke like friskt og egenartet. 
Også dette albumet byr på deilig vokal, mer funk og herlige trommepartier som forgjengeren, men det litt vage særpreget mangler. 

Anderson .Paak spriter opp tematikken litt fra tidligere ved å trekke inn politikk og Donald Trump, men det blir et altfor lett mål til at det er verdt å bruke verselinjer på. 

Med unntak av noen låter er ikke sjangersjongleringen like frisk på Oxnard. 
Anderson .Paak har konkurrert i liga med seg selv og kommet på andre plass. 
