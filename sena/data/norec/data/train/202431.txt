ATI Radeon 5450
Vifteløs grafikkort for mediesenter-PC, vi har testet ATI sitt siste tilskudd til 5x-serien. 

Vi har skrevet flere artikler i det siste om mediesenter- og stue-PCer. 
Temaet er blitt høyaktuelt i det siste, mye takket være nye online video- og musikktjenester som Voddler, Headweb og Spotify. 

Mange ønsker dessuten å kombinere muligheten til å se filmer, lytte til musikk og samtidig kunne benytte seg av vanlige surfemuligheter via TV-skjermen, og her er PC-en foreløpig den desidert beste inngangsporten. 

Og det behøver ikke koste skjorta. 
Vi omtalte nylig prosessoren AMD Sempron 140, som sammen med et hovedkort med integrert HDMI-utgang og 2 GB minne, var i stand til å spille av materiale i full HD, inkludert Blu-ray og MKV-filer, ved bruk av riktige programmer. 
Totalprisen på disse tre delene var 1095 kroner. 
Du finner artikkelen her. 

Første vifteløse 

Men hva om du allerede har en PC med integrert grafikk eller svakere grafikkort som ikke er i stand til å spille av HD-materiale, eller ikke byr på utgangene du ønsker? 
Det er først og fremst denne målgruppen AMD har i tankene med sitt sylferske ATI Radeon 5450-kort. 
Dette er et budsjettkort, prisene starter på under 400 kroner. 
Og da byr kortet på både VGA, HDMI og DVI-utganger, DirectX 
11-støtte og internminne på 512 MB. 

Alle tre utganger skal dessuten kunne benyttes samtidig, slik at du kan ha tre skjermer tilkoblet. 
Maks oppløsning på HDMI og DVI-utgangene er 2560 x 1600 piksler. 

5x-serien har høstet mange godord de siste månedene, og har ført til at AMD igjen har et lite overtak på konkurrenten Nvidia. 
Dette bølger imidlertid alltid fram og tilbake. 
5450 er det første i serien som kan kjøles passivt, takket være svært lavt strømforbruk (19 W under belastning). 

Ikke for spillentusiastene 

Kortet har mange av de egenskapene som storebrødrene i serien byr på, men spillerne bør se en annen vei. 
5450 avløser 4350, og byr på ganske mye høyere ytelse i spillsammenheng, men det er neppe nok for spillentusiastene. 

Nettstedet TechSpot har allerede testet dette kortet med fokus på spill, og har kommet fram til at mye av det som var hot i 2007 kan spilles i rimelig god kvalitet og oppløsning. 
Men nyere titler er som regel langt mer krevende, og da bør man gå opp et par klasser og hundrelapper. 

Vårt testoppsett 

I vår test har vi ikke fokusert på spillytelsen, men multimedia-egenskapene. 
Og her er Radeon 5450 helt på høyden. 
Kortet vi har testet er levert av produsenten XFX, og er en vifteløs variant, noe som absolutt bør være interessant i en stue-PC, der lav støy er svær viktig. 
Kortet har tre utganger, DVI, VGA og HDMI. 
Sistnevnte støtter også HDCP-kryptering, slik at den kan fint brukes i sammenheng med en Blu-ray-spiller i PC-en. 

Alle tekniske data 

I pakka følger det også med en brakett som gjør det mulig å montere kortet i et lavprofil-kabinett, nok et bevis på at dette er myntet på mediesenter/stue-PC. 
For øvrig er det ikke mye annet som følger med, med unntak av en driver-CD og tynn manual. 

Vi installerte Windows 7 på vår test-PC, samme lavbudsjettmodell som ble brukt i denne testen, og siden kortet er så ferskt ble det ikke gjenkjent av operativsystemet. 
Installasjonsprogrammet på CD-en krasjet da vi prøvde å kjøre det, så vi var nødt til å laste ned siste driveren fra ATI.com. 
Etter en omstart var alt på plass. 

Ytelsen 

Vi kjørte deretter Windows 7 sitt innebygde ytelsesmåler, og fikk følgende resultater: 

Sammenligner vi tallene med samme PC men med den integrerte Geforce 8200-grafikken, ser vi at det først og fremst er spillytelsen som er litt høyere: 

Vi opplevde hakking ved avspilling av HD-materiale ved bruk av programmet VLC på den integrerte grafikken. 
Det samme opplevde vi med Radeon 5450 på plass. 
Dette skyldes at VLC i hovedsak belaster PC-prosessoren under avspilling, og da spiller grafikkortet mindre rolle. 

Media Player Classic, derimot, gav oss en helt annen opplevelse. 
Med den integrerte grafikken gikk det også fint, men som vi ser av bildene under, er prosessorbelastningen med 5450 på plass svært mye lavere, takket være at prosesseringen i all hovedsak foretas av grafikkprosessoren: 

Dermed kunne vi gjøre andre oppgaver på PC-en samtidig, uten å merke noen begrensninger i ytelsen. 
Ut fra dette skjønner vi at 5450 kan egne seg til formålet på PC-er med langt svakere prosessor enn i vår test-PC. 

Varmt 

Med et så lavt strømforbruk som 19W under maks belastning, burde varmeutviklingen være lav. 
Vår test er gjort i et romslig miditower-kabinett, riktig nok uten andre vifter enn den som sitter i strømforsyningen, men vi synes det er urovekkende at temperaturen ble over 70 grader under avspilling av HD-film: 

70 grader er ikke noe problem, men i et trangere kabinett kan det fort bli det. 
I så fall ville vi ha satset på et kort med vifte, eventuelt en ekstra kabinettvifte som kan dra varmen ut. 

Final words 

Dette grafikkortet er helt supert til vanlig PC-bruk og videoavspilling. 
Det har HDMI-utgang med støtte for full surround-lyd, og er derfor veldig enkelt å koble i en surroundforsterker eller rett i TV-en. 

Det er imidlertid liten grunn til å kjøpe dette kortet hvis du allerede har en PC med nyere hovedkort med integrert grafikk som allerede er i stand til å spille av HD-materiale og byr på de utgangene du trenger. 
Det måtte i tilfelle være hvis du ønsker en løsning med tre eller fire skjermer koblet til samtidig. 

Vifteløst kort er fint, men dette blir så varmt under belastning at en kabinettvifte er absolutt å anbefale. 
