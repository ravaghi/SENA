Manchester Uniteds retrogrep lykkes ikke helt
Nok en gang finner Adidas inspirasjon fra 1990-tallet til en andredrakt for Manchester United. 
Nok en gang synes jeg ikke de treffer helt. 

I 15/16-sesongen hadde United en mørk tredjedrakt med mønsteret fra 90/92-drakten. 
Og i 17/18-sesongen skal altså andredrakten ha det samme mønsteret. 

Helt greit det, men var den originale drakten fra 90-tallet så veldig fin og klassisk? 
For meg minner mønsteret meg først og fremst om alt det som var galt med draktdesign på 90-tallet: 
Litt for mye bruk av virkemidler, og mønstere til å få hodepine av. 

Det jeg liker med den nye andredrakten, er at Adidas-stripene fortsatt går ned langs sidene, men en annen ting jeg ikke liker, er at det er plassert et svart felt øverst på skuldrene. 
Når stripene først er langs sidene, gir det jo anledning til å la skuldrene være uten annen staffasje enn selve stoffet? 

For meg virker det som Adidas-designerne som har ansvaret for Manchester United har forelsket seg litt vel mye i mønsteret fra tidlig 90-tall, siden det dukker opp omtrent alle andre plasser enn på førstedrakten. 
Som designer må det vel være lov å lete litt bredere etter inspirasjon? 

Adidas skal ha for forsøket, men dette holder bare til terningkast 3 for meg. 

Hva synes du? 
Legg inn kommentar nederst på siden! 
