Bilstøvsuger: Black & Decker PAD1200
Vi har testet håndstøvsuger for bil, Dustbuster Flexi Auto (PAD1200) fra Black & Decker. 

Håndstøvsugeren kan brukes hvor som helst du måtte ønske i bilen, du kobler den bare til sigarettenneren, så er det bare å støvsuge i vei. 

Vi har satt bilstøvsugeren fra Black & Decker på prøve. 
Gjørmete sko etter skogsutflukt, og sko fulle av sand som tømmes i bilen av smårollingene, setter sine spor i baksetet. 
Klarer den å hamle opp med de sandete mattene og alt støvet som har samlet seg under setene i bilen i løpet av våren? 

Lett å ta med seg 

Det første vi vil berømme håndstøvsugeren for, er størrelsen. 
Den er virkelig en liten, nett og kjekk sak, på 1,6 kilo. 
Den kommer med en egen liten oppbevaringsbag som lett kan stues inn i et skap i gangen, slik at du enkelt kan a den med deg ut i bilen og få unna de verste sandsporene. 
Og nettopp det er kanskje en av støvsugerens aller største forser: 
Tilgjengeligheten og at den er så lett å ta med seg, gjør at du kanskje lettere tar et ekstra drag over bilen - i stedet for å ikke gidde. 
Dørstokkmila er lang dersom utstyret og forberedelsene tar tid. 

Rekkevidde 

Vel ute i bilen, er det bare å koble støvsugeren til 12-volts uttaket i bilen. 
Det er lett, og dermed er støvsugeren klar til dyst. 
Lett, altså - men ulempen er at pluggen som vi kobler til strømuttaket også med letthet vikler seg ut av posisjon, slik at støvsugeren blir strømløs og du må koble den til igjen. 

Takket være den nette størrelsen, er den også lett å ta med seg og manøvrere rundt i bilen. 
Det, sammen med den lange ledningen på 5 meter, og den ganske lange støvsugerslangen. 
Dette gjør at du kommer til både i bagasjerommet og ellers rundt i bilen. 

Munnstykker 

Det følger to munnstykker med bilstøvsugeren; et med innfellbar kost på enden, og et som er litt smalere på enden. 

Kosten er fin å bruke til støvsuging av inventar som dashbord og inni luftedyser, for da lager ikke munnstykket striper i interiøret. 
Ved bruk til støvsuging av luftedyser synes vi imidlertid ikke at effekten er veldig overbevisende, det sitter fremdeles igjen noe støv i rillene hos oss etter rengjøringen. 

Det smalere munnstykket tenkte vi ville være supert til støvsuging rundt steder som eksempelvis festet for sikkerhetsselen. 
Vi ble imidlertid skuffet da vi likevel ikke ble kvitt støvet og rusket som hadde samlet seg rundt disse festene i vår bil. 
Munnstykket var ikke smalt nok til å komme helt ned ned der støvet ligger, og kombinert med dårlig sugeeffekt, ble støvet liggende og må vente på kraftigere saker. 

Med litt sterkere sugeeffekt, ville nok støvsugeren greid å trekke til seg rusket. 
Eller med litt smalere munnstykke ville vi kommet helt ned til der støvet befinner seg, og støvsugeren ville sannsynligvis greid å suge til seg rusket på tross av begrenset effekt. 

Hvorfor er det så vanskelig å beskytte seg mot rusk 

Effekt 

Dette er en håndstøvsuger som kobles til bilens 12-volts uttak. 
Følgelig er det begrenset hva vi kan forvente av effekt, som er 11 watt. 

Det er heller ikke all verdens effekt i støvsugeren. 
Den greide ikke å befri luftedysene i bilen vår fra støvet helt innerst på rillene, og den greide heller ikke å komme til godt nok så vi fikk fjernet støv og smuss som hadde samlet seg rundt festet til sikkerhetsselen. 
Begge disse ankepunktene er imidlertid en kombinasjon av størrelsen på munnstykkene og mangelen på effekt. 

Når det gjelder sand og støv ellers i bilen, som på gulvet og i setet, så har støvsugeren en effekt - ingen tvil om det. 
Du kan selv se prestasjonen på gulvmattene i baksetet, i bildeserien ovenfor: 
De ser atskillig mye bedre ut etter en omgang med Black & Deckers bilstøvsuger, enn før vi begynte. 

Vi opplevde imidlertid at en god del sand og støv hoppet litt rundt og fikk muligheten til å unnslippe ganske mange ganger, før vi fikk dem inn i støvsugerslangen. 

Vær oppmerksom på at du må begrense bruken av bilstøvsugeren i forhold til tiden du har den på. 
Ettersom den er koblet til bilens strømuttak, bruker du følgelig av bilens batteri. 
Ifølge produsenten, kan du bruke støvsugeren i opptil 30 minutter uten merkbar virkning på effekten til et normalt ladet batteri i god stand. 
Vi måtte ha tenningen til bilen vår på, for å ha strøm til støvsugeren. 
Husk å skru støvsugeren av når du ikke bruker den, og av tyverihensyn må du huske å ikke forlate bilen med nøkkelen i tenningen. 

Tømming 

Beholderen som rusket samler seg i, er utstyrt med et gjennomsiktig lokk, slik at du lett kan se når den er full og må tømmes. 
Tømmingen i seg selv er for øvrig også meget lettvint, du åpner luka og tømmer innholdet i søpla. 
Det sitter også et filter der, som også er meget enkelt å løsne og rengjøre. 

Konklusjon 

Det du først og fremst må spørre deg selv om, er: 
Har jeg bruk for dette? 
Bilstøvsugeren er vel først og fremst et produkt for deg som ikke har tilgang til strøm på biloppstillingsplassen, eller deg som har biloppstillingsplass i fellesgarasje eller liknende hvor det kanskje er langt å dra med seg støvsugeren. 
Den er selvsagt også kjekk for hyttebruk, for vinterbruk (da du kanskje ikke vil dra med deg støvsugeren ut), eller for deg som rett og slett synes det er for tungt å dra med deg hele støvsugeren ut - eller for deg med sentralstøvsuger. 

For deg som kanskje allerede har en hendig oppladbar håndstøvsuger hjemme, kan den trolig gjøre stort sett den samme jobben i bilen - som et hjelpemiddel til hyppigere småstøvsuging. 

For de virkelig store rengjøringsjobbene, som vårrengjøring eller når-du-skulle-ha-tatt-bilen-lenge-men-har-utsatt-det-og-nå-ser-den-rett-og-slett-ikke-ut-rengjøring, så må det uansett kraftigere lut til. 
Da kan det være betimelig å hente husstøvsugeren eller ta en tur på bensinstasjonen og benytte deg av støvsugeren som gjerne er til utlåns der. 

Vår konklusjon er: 
Den er utrolig praktisk, liten og kjekk, men du kan ikke forvente all verdens av sugeeffekt av utstyr som kobles til bilens 12-volts uttak - og det får du ikke heller. 
Har du en annen håndstøvsuger, kan den sikkert gjøre jobben. 
Til de større jobbene trenger du uansett noe med mer krefter. 
Et vel så bra alternativ her kan være å investere i en skikkelig håndstøvsuger; da kan du få over dobbel effekt, og til en lavere pris. 

Som en kuriositet vil vi nevne rådet for optimalt bruk som beskrevet i bruksanvisningen: 
Når du støvsuger trapper, må du alltid starte nederst og arbeide deg oppover. 
(?? 
Hvilke trapper da?, red. anm.) 

Testen ble gjennomført på DinSide i vår. 

Black & Decker PAD 1200 
