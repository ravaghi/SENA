«Sandra kler seg følelsesmessig naken»
«Sandra usensurert» viser et helt menneske. 

ANMELDELSE: 
Hvor ble det av Sandra Lyng Haugen? 

Ti år etter at hun som 16-åring sjarmerte seg inn i hjertene til det norske folk mens «Idol» ennå betydde noe, prøver TV 2-serien «Sandra usensurert» å sette mosjøværingen på kartet igjen. 

Tilbake i Norge etter eksil i Brasil og Los Angeles, følger kameraene Sandra hakk i hæl på vei mot det som skal bli et musikalsk comeback. 

Sjangeren er gjenkjennelig fra liknende persondokumentarer, som «Bloggerne», «Petter elsker Mari» og «Tone». 
Seeren kommer tettere på hovedpersonen, som ifølge seg selv er mer «karsk og brødskiv» enn Hollywood-diva. 
Samtidig fungerer «Sandra usensurert» som en slags bakomfilm til arbeidet med nytt materiale, og dermed også som en del av imagebyggingen og promoapparatet. 

Rosa elefant i rommet Spør en venn om å nevne tre låter av Sandra Lyng Haugen, og du vil neppe få svar. 

Som manager Gunnar Greve sier i serien, er det kjendisen Sandra, og ikke artisten, som har en plass i folks bevissthet. 
Det vil de endre. 
Sånn sett gir serien et interessant innblikk i hvordan det jobbes og tenkes i bransjen. 

Men den rosa elefanten i rommet er nettopp at personen Sandra så langt er mye mer interessant enn artisten. 

Og en tv-serie hvor kjæreste, påfølgende brudd og en operasjon presses inn allerede i første episode, vil selvsagt ikke gjøre underverker med den situasjonen. 

Brutalt ærlig 
For litt fleipete sagt hadde ikke Sandra trengt å gi ut musikk for å fortjene sin egen serie. 

«Sandra usensurert» viser en mer moden kvinne enn tenåringen som stormet inn i rampelyset. 
Hun framstår som morsom, munnrapp, reflektert og gjennomført ekte. 

Samtidig kler Sandra seg følelsesmessig naken og er åpen om usikkerheten før hun skal på scenen. 
Og hun er brutalt ærlig når hun filmer seg selv på badet etter å ha operert bort fire godartete kuler i brystet. 

«Sandra usensurert» viser et helt menneske. 

Sunn rollemodell Hult blir det først når Sandra oppskriftsmessig klager over pressens interesse for bruddet med kjæresten, eller fokus på at hun har hatt flere eldre kjærester. 

At Lyng Haugen har delt av privatlivet er nettopp grunnen til at hun er blitt værende i rampelyset i påvente av nytt materiale. 

Når kritikken kommer i et program hvor hennes eget privatliv også har en ganske stor plass, blir det litt komisk. 

Det ødelegger likevel ikke inntrykket av «Sandra usensurert» som et severdig «feelgood»-program med det som framstår som en sunn rollemodell og en av Norges mest sympatiske kjendiser. 
Sandra er ei jente det er lett å heie på, og som man vil at skal lykkes. 

Anmeldelsen er basert på de første to episodene. 
