Netgear Powerline AV500
Nettverk over strømnettet - har produktene blitt bedre? 

Det er tre hovedalternativer når man skal legge opp en nettverksløsning i hjemmet. 
Nettverkskabel gir den klart beste ytelsen, er billig, men ikke alltid så praktisk. 
Trådløst nett er et innlysende alternativ, svært mange får løsningen på kjøpet når de kjøper PC og nettilgang med trådløs ruter. 

Det siste alternativet er mindre utbredt, men kan være et kurant alternativ: 
Nettverk over strømnettet. 

Svært enkel løsning 

De nyere utgavene av disse løsningene er svært enkle i bruk, omtrent som en skjøteledning. 
Du plugger først den ene enheten i en stikkontakt, og kobler en nettverkskabel fra enheten til ruteren din. 

Den andre enheten plugger du du i en stikkontakt der du skal bruke PC-en, og kobler en nettverkskabel mellom disse. 
Etter få sekunder er du på nett. 

Hastigheten er et kapittel for seg. 
Den avhenger av mange faktorer, de viktigste er kvaliteten på det elektriske ledningsnettet i boligen, sikringsskapet og støy fra andre apparater koblet til strømnettet. 
Og ikke minst hva slags strømnett som finnes i boligen. 

Sær norsk strøm 

Norsk strømnett er annerledes enn i de fleste andre europeiske land, bortsett fra Albania(!). 
I Norge er IT-nett (Insulated Terra) det vanlige, med 230 volt mellom fasene, og hvor alle strømførende deler flyter i forhold til jord (spenningsforskjellen mellom en fase og jord kan og vil variere). 
Dette er på en måte en fordel, fordi strømnettet kan fungere selv om det oppstår jordfeil. 

Ulempen er elektrisk støy, som kan bli problematisk når man skal sende andre signaler over nettkablene. 
Dessuten er det mer sårbart og farligere ved f.eks. lynnedslag. 

I alle andre land brukes et TN-nett (Terra neutral) med 400 volt mellom fasene og 230 volt mellom fas og null-leder, hvor jord og null-leder forbindes ved transformatoren. 
Dette gir færre elektriske støyproblemer siden spenningsreferansen blir mer stabil. 

I praktisk talt alle nyere installasjoner i Norge blir det nå installert TN-nett. 

Alt dette innebærer at apparater som sender data over strømnettet kan få en tøffere jobb i Norge enn i andre land. 
Ytelsen vil derfor variere sterkt i forskjelige hus, avhengig av hva slags type strømnett det er koblet til. 

Vi testet utstyret i et hus fra 60-tallet ned IT-nett. 

I bruk 

Boksene fra Netgear er merket med makshastighet på inntil 500 Mbit, og var akkurat så enkle å sette opp som man forventer. 
Ikke minst var de svært raske til å finne hverandre og etablere nettverksforbindelse. 
Vi snakker om en håndfull sekunder. 
Andre løsninger vi har testet tidligere har tatt vesentlig lengre tid. 

På hver enhet er det tre lysdioder som viser status, og skifter farge og lysmønster. 
Dioden til venstre lyser grønt når det er strøm i kontakten, blinker grønt når den starter opp eller setter opp sikkerhetskobling. 

Dioden i midten kan lyse med tre alternative farger, og lyser grønt når ledningskvaliteten er god og hastigheten kan være > 80 Mbps. 
Lyser den oransje kan den kjøre mellom 50 og 80 Mbps, men lyser den rødt klarer forbindelsen under 50 Mbps. 

Dioden til høyre lyser grønt når det er nettverksforbindelse. 

Mange har lurt på hvor sikker denne løsningen er, om ikke forbindelsen "lekker" ut og kan plukkes opp hvis man plugger i en tilsvarende enhet i naboleiligheten. 

Løsningen er enkel, du trykker og holder inne sikkerhetsknappen på siden i 2 sekunder. 
Innen to minutter trykker du tilsvarende på den andre enheten. 
Da er det opprettet en sikker forbindelse mellom disse to enhetene. 

Ytelse 

Vi sjekket ytelsen fra vår husserver på hemsen og ned i stue og kjeller: 

Grafen viser at ytelsen på Netgears løsning i praksis er like god som vår tidligere favoritt fra Linksys. 
Den er også noe mer stabil. 

Ytelsen er ikke like god som et godt trådløst nett under meget gode forhold, men kan måle seg med et som ligger litt under midt på treet. 

Der hvor trådløst av en eller grunn ikke klarer å oppnå akseptabel dekning og hastighet vil strømnettet kunne være et alternativ. 

Men resultatet vi som nevnt innledningsvis avhenge av mange konkrete faktorer. 
Men noe særlig dårligere enn våre målinger er det lite sannsynlig at du oppnår. 

Netgear Powerline AV 500 Adapter Kit XAVB5001 
