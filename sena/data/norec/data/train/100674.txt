Rune Lindbæk:«N-Disko Mix» 

(Beatservice/VME) 

DJ-veteran mikser egen CV. 

Denne danseglade nordlendingen var et sentralt navn i det norske klubbmiljøet allerede tidlig på nittitallet, og var med på å gi selv samme miljø internasjonal identitet og kredibilitet med det klassiske nydiscoalbumet «Karminzky Park» under navnet Those Norwegians, med blant andre Thorbjørn Brundtland fra Röyksopp i besetningen. 

Ti år er gått siden den gang, og i tillegg til jevnlig flørt med utlandet har Lindbæk jobbet med å holde norske dansegulv varme og levende. 
Denne platen er en samling remikser han har gjort for norske artister i samme periode, og viser at hans fascinasjon for atmosfærisk lyd har holdt samme takt som hans behagelige rytmer. 
Det er «space age»-lyd opp og i mente - fremtiden slik man på syttitallet antok at den ville låte - med hauger av deilige dub-effekter og ekko langt inn i hjernebarken. 

«N-Disko Mix» viser at Lindbæk har for vane å gi låter et klart løft med sine remikser - noe blant andre D'Sound, Ralph Myerz og Flunk har dratt god nytte av. 
Den viser også at mannen har en så stor grad av egenart, at en samleplate som dette får en tydelig signatur. 
Musikk som, for å låne et DumDum Boys-sitat, «danser bak lukkede øyne». 

ANBEFALTE KJØP: 
Lenny - «'Til I Drop», Montée - «I Have Seen The Haven», Lindbæk & Lindstrøm - «Alien In My Pocket» 
