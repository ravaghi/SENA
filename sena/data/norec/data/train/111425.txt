Hurts:«Happiness» 

(RCA / Sony) 

Ikke kødd med åttitallet. 

Det verste som finnes er folk som tror at de omfavner åttitallet, mens de i realiteten dyrker de verste sidene av tiåret - og bidrar til å gjenopplive det frynsete ryktet popmusikkens mest gloriøse periode lenge hadde. 

Som TV2-serien «Gyldne tider», der noen suppegjøker gikk rundt i Ball-genser mens de gliste ironisknostalgisk og tilsynelatende mente at Alphaville og Spandau Ballet virkelig var kremen av åttitallet. 
De som syntes den serien var topp kan trygt synke tennene i denne ekle debuten fra Manchester-duoen Hurts, hvis spesialitet er å låte som (de tidvis gode) Tears For Fears på sitt verste og mest hult pompøse. 
Vi andre går heller for gammelt gull som Yazoo og nytt sølv som La Roux. 

BESTE LÅT: 
«Wonderful Life» 
