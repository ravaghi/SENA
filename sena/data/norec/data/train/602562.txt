Fotografier om et annerledes liv
Magne Bøe har maktet å balansere mellom rollen som pappa og som fotokunstner. 

Magne Geir Bøes fotoprosjekt om sin funksjonshemmede datter Maria er en ambisiøs balansekunst. 
På den ene siden er Bøe pappa til fotoobjektet Maria, på den annen side gjør han livet hennes til et kunstprosjekt. 
Prosjektet skal altså både romme noe dypt personlig, samt formidle til et allment publikum. 
Faren er at prosjektet kan bli for internt og for sentimentalt. 

Jeg mener at Bøe lykkes i denne balansegangen takket være gjennomtenkte estetiske valg. 
Fotografiene i boka er analoge, et bevisst grep fra Bøe som ønsker å gi dem tid, som han sier. 
Denne betoningen av sakte tid og prosess er et godt grep for å dvele ved Marias annerledeshet, og gir et godt bilde av nettopp hennes tid der alt går saktere enn i vår tid. 

Fotografiene er videre bevisst holdt i at abstraherende sort/hvitt som reflekterer Marias språkløse, mindre konkrete virkelighet. 

Bøe har fulgt datteren sin i en to-års periode med kamera, i en fase der Maria er i puberteten, konfirmeres, og der hun lærer seg å gå. 
Han gir oss innblikk i et liv som er veldig annerledes fra andre tenåringers liv. 

Boka har en viss tematisk inndeling, og det er de fotografiene som fanger Maria hjemme, og ikke i en terapi- eller institusjonssammenheng, som er de sterkeste. 

Det er også i disse motivene Bøe tydeligste nærmer seg et poetisk og abstrakt billedspråk. 
Her lar han elementer som lysspill, komposisjon, dybde og kontrast virke friere slik at vi føres inn i Marias verden. 

Fotografiet der hun sitter i mørket som med en lysglorie er veldig vakkert, og fotografiet der hun speiler seg i vinduet og liksom blir en annen person i sitt eget speilbilde er underfundig. 

Bøes fotobok viser øyeblikksbilder fra et liv, og hans poetiske nærlesning der Marias tilstedeværelse er i fokus danner en sterk ramme for refleksjoner omkring menneskeverd og sorteringssamfunnet. 

Boka ønsker å være en optimistisk lesning av et annerledes liv, men er i tillegg en samling av gode fotografier som står støtt alene. 
