Presten skytes søndag
En mann som ble misbrukt av en katolsk prest, vil mange år senere hevne seg ved å drepe landsbyens Fader James. 

(Calvary) Regi/manus: John Michael McDonagh. 
Med: 
Brendan Gleeson, Kelly Reilly, Aidan Gillen, Domhnall Gleeson, Chris O'Dowd, Dylan Moran med flere. 
Irland/Storbritannia 2014. 
1 time 40 minutter. 
Aldersgrense: 15 år. 
Egnethet: Ungdom/Voksen. 

Ideen er riktig god og kunne blitt til en sitrende psykologisk thriller: 
Fader James, prest i en liten irsk kystby, får i skriftestolen en søndag besøk av en mann som har blitt seksuelt misbrukt av en nå avdød prest. 
Stemmen bak gitteret forkynner at han som hevn akter å skyte skriftefaren neste søndag, til tross for at han anser Fader Brown for å være en god prest. 

Dermed kan regissør John Michael McDonagh, som også har skrevet manuset, komponere "Golgata" som en ukes nedtelling til presten skal møte sin drapsmann på stranden. 
I påvente av det varslede mord følger vi Fader James på rundtur til landsbyens beboere for å hjelpe dem med alskens problemer. 

Hvem er morderen? 

Det gode med ideen er at vi snart aner at den kommende morderen må være en av personene som presten møter: 
Legen som skryter av sin ateistiske og kyniske livsholdning; forretningsmannen som ikke finner livets mening i all sin oppsamlede rikdom; ektemannen som vet at kona har en svart elsker i nabolaget; den unge mannen som er bitter fordi han ennå er jomfru; homsen som skrytende betjener politisjefen seksuelt; gamlingen som trenger en pistol for å begå selvmord; pubeieren som stadig sender skarpe stikk mot kirkens mann. 

Men å skape denne mosaikken av mennesker som strever med sine liv og leter etter veier til kjærlighet og mening, blir snart et tveegget sverd for regissøren. 
Han blir – iallfall i starten – så opptatt av å la tvilere og kirkekritikere ironisere over presten at thrillersitringen over hvem drapsmannen er, uteblir. 
Med altfor stoisk ro går Fader Brown omkring for å trøste og utfordre, uten at trusselen mot ham synes å forstyrre ham det minste. 

Utagerer mer til slutt 

Den erfarne skuespilleren Brendan Gleeson har en vanskelig jobb med å framstille James, en mann som var gift, har en datter og ble prest først etter at kona døde. 
Men nyansene i følelser burde vært større der han går inn i rollen som potensiell kristusskikkelse (filmen heter "Golgata") for å ta straffen for en kollega og kirkens fryktelige synder. 
Heldigvis utagerer han mer mot slutten. 

Hvordan det går med Fader James? 
Se, det får dere finne ut selv. 
