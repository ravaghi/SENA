"Into the Badlands":Postapokalyptisk ninja-action 

"Into the Badlands" fusjonerer ulike sjangere, i utgangspunktet med stort hell. 

Amerikanske AMC står bak prestisjeserier som "Mad Men", "The Walking Dead" og "Breaking Bad", så det er lett å se for seg at C More er fornøyde med å ha sikret seg rettighetene til kanalens nye storserie "Into the Badlands", med sendestart dagen etter den amerikanske premieren. 
Ut fra den ene episoden som er gjort tilgjengelig for anmeldelse, er det imidlertid noe vrient å se for seg om dette post-apokalyptiske actiondramaet vil lande som kalkun eller svane, og det er mye ved konseptet som lover både godt og dårlig. 

Serien er iscenesatt i USA en ikke spesifisert framtid, og sivilisasjonen slik vi kjenner den har opphørt å eksistere. 
Det som tidligere var Midtvesten, er blitt et brutalt føydalsamfunn hvor sju baroner kjemper om makten. 
De omgir seg med hoff av topptrente kampsportkrigere, og de beste av disse har høy status i det strengt klassedelte samfunnet. 
Seriens hovedperson Sunny (Daniel Wu) er en slik elitekriger, han har over 400 liv på samvittigheten og framstår som en rolig, beregnende, men ikke uvennlig fyr. 
Allerede i innledningen forstår vi at dette vil bli en voldelig opplevelse, da Sunny oppdager den eneste overlevende etter det som ser ut til å ha vært en kaldblodig massehenrettelse. 
Vedkommende blir Sunnys protesjé, og det viser seg raskt at han har overnaturlige evner. 

Selv om de ulike komponentene hver for seg ikke byr på noe nytt innenfor sine respektive sjangere, er selve sammenfatningen av dem interessant. 
Her har vi kampsportaction, brutalt diktatur, postapokalyptiske landskaper og en porsjon overnaturlige detaljer attåt. 
Det kunne fort blitt en parodisk graut, men takket være stilsikre, flotte kampscener og et visuelt bakteppe som både fascinerer og skremmer, kan dette fort gå godt. 
Legg til overbevisende rolletolkninger og en hel rekke lovende x-faktorer, og dette blir en serie det absolutt skal bli spennende å følge med på. 
