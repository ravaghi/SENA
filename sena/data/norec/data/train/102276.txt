Konsertanmeldelse:Ønskereprisen 

Det er ikke «breaking news» at Dag 2 var til forveksling lik Dag 1. 

Justin Bieber Telenor Arena (onsdag) Publikum: 22 000 (fullt) Aktuelt album: 
«Believe Acoustic» 

I musikkbransjen er det et gammel jungelord som sier at dersom en artist eller et band spiller to kvelder på rad på samme sted - vel, da er den andre kvelden alltid best. 

Musikerne er blitt kjent med lokalet. 
De har vært i byen siden i går, og har sovet ut (dette gjelder ikke Keith Richards). 

De kjenner seg, i alle fall i noe større grad, som «hjemme». 

Men Justin Bieber gir ikke konserter i vanlig forstand. 
Han iscensettes, og spiller en type teater. 
Derfor var det ikke stor forskjell mellom dag én og dag to. 

Var det kanskje litt høyere lyd på onsdag? 
Hadde lydmikseren vent seg til lokalet? 
Tja. 
Det var, fundamentalt sett, helt likt. 

OK, jo: 
Det var én liten forskjell. 
En liten pause underveis, som DJen fylte med Ushers «The DJ Got Us Falling In Love Again». 
Sannsynligvis av noen kjedelige tekniske årsaker. 

Undertegnede hadde beveget seg opp i gradene. 
På tirsdag satt jeg på tribunen. 
Onsdag var jeg midt i smørøyet: 
«The Golden Circle», helt foran scenen. 

Det kan anbefales. 
Man ser og hører bedre, selvsagt. 
Det er bedre plass til både å danse og dåne på. 
Mulighetene for å få pleie, dersom det skulle trengs, er bedre. 
Er du tørst, får du vann. 
Det er dyrere, men ikke så mye dyrere. 
Gå med avisen, og betal mellomlegget selv. 

Arrangementsteknisk ser Bieber-konsertene på Telenor Arena så langt ut til å ha blitt avviklet med en større grad av smidighet enn man kunne fryktet. 

(Insider-tips: 
Ikke kom klokken 17.00. 
Kom klokken 19.30, da køen inn mot arenaområdet har løst seg opp. 
Vent, oops - ikke alle sammen da!). 

Nå er det ikke spesielt hyggelig å bli sluset gjennom det enorme gjerdesystemet som er montert ved arenaen. 
Men det føles så trygt som slike ting kan bli, og det er det viktigste. 

Men Bieber, ja! 
OK: 
En «golden circle»-billett gir en mulighet til å sjekke ut i hvilken grad han benytter seg av sang på bånd. 
Konklusjon: 
En god del. 
Men ikke hele tiden. 
Og ikke i balladene i det akustiske settet. 

Så hva med i kveld, dag tre? 

Vel, Biebers handlingsrom er ikke stort. 
Men kanskje kan han synge «Yellow Raincoat». 
Det er en trudelutt han drar en gang i blant, men slett ikke alltid. 

Det hadde vært en passende avskjedsgave etter tre dager som rystet og rørte tenårings-Norge. 

MORTEN STÅLE NILSEN 
