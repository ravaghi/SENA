Raymond & Maria «Vi ska bara leva klart»
Warner 

Snill, svensk popmusikk 

Bandnavnet Raymond & Maria antyder at dette er en duo, men det er det så absolutt ikke. 
For bak navnet Raymond skjuler Staffan, Per, Johan og Olle seg, mens de to vokalistene Maria og Camilla sammen går under navnet Maria. 
Bandet lager rolig, sukkersøt og uskyldig popmusikk bestående av mild kvinnevokal, akustiske gitarer, trommer og litt strykere. 
De to jentene synger jordnære tekster på svensk, som 

stort sett omhandler hverdagslivets små ting. 
«Vi ska bara leva klart» inneholder ti låter med pen og pyntelig popmusikk. 
Umulig å mislike, men det er heller ikke utrolig spennende. 
Foruten singlehiten «Ingen vill veta var du köpt din tröja», som stakk av prisen for beste svenske hit på Nordic Music Awards i helgen, er høydepunktene låtene «Nej», «Som» og «De älskar dig». 

MARIT AABY VEBENSTAD 
