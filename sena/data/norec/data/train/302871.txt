Livene før døden
Den drømmeaktige gullpalmevinneren «Onkel Boonmee» handler om å forsone seg med døden. 
Men det finnes flere liv. 

FILM: 
«Onkel Boonmee som kan erindre sine tidligere liv» er en kunstfilm om reinkarnasjon som tidvis gir en følelse av å være i et galleri, ikke en kinosal. 
Man pleier å si om slike filmer at de skal føles og erfares, ikke forklares. 
Jeg erfarte meg fram til følelsen av en 4-er på terningen. 
Nok forklart. 

På den annen side, litt bakgrunnsinfo kan ikke skade. 
Det kan nevnes at juryformann Tim Burton har mye av skylda for at «Onkel Boonmee» stakk av med gullpalmen og ble en snakkis blant cineaster, men et sjokk var det ikke: 
Regissør Apichatpong Weerasethakuls tidligere filmer er premiert i Cannes og han er solid etablert internasjonalt, både som filmskaper og kunstner. 

Spøkelser 

«Onkel Boonmee» er del av et større kunstprosjekt kalt «Primitive» og basert på ei bok av en buddhistisk abbed fra samme by i det nordøstlige Thailand som Weerasethakul. 
Regissøren har tidligere laget en 17-minutters versjon. 

Takdekkeren Thanapat Saisaymar er debuterende skuespiller i rollen som Boonmee. 
Den tidligere soldaten lider av sviktende nyrer (noe som også tok livet av regissørens far) og pleies av sin svigerinne Jen (Jenjira Pongpas). 
Mens de spiser middag, dukker Boonmees døde kones spøkelse opp. 
Han virker ikke særlig overrasket — og spør om hun har spist. 
Deretter kommer Boonmees sønn, Boonsong, tilbake fra jungelen etter mange års fravær. 
Boonsong er blitt et apemenneske med røde, selvlysende øyne (inspirert av billig tv-drama fra regissørens barndom). 
Boonmee spør om hvorfor han har latt håret gro. 

Fiskesex 

Dette er morsomme øyeblikk, men filmens humor innbyr ikke til gapskratt. 
Hvis du ler høyt av scenen der en prinsesse vasser ut i et jungeltjern og har sex med en snakkende fisk, har du muligens havnet i feil sal. 
Men du kan gjerne humre frydefullt over filmens originale og grensesprengende karakter. 

«Onkel Boonmee» holder et langsomt tempo og lar takningene vare så lenge at du får med deg hva som henger på veggene. 
I stedet for musikk, har man lagt på en David Lynch-aktig drømmestøy, iblandet jungelens insektlyder med volumet skrudd opp til elleve. 
Så er det opp til deg om du synes filmen har en hypnotisk eller døsende effekt. 
