Jonas Haltia, trompet og Inger-Lise Ulsrud, orgel:«Pebbles» 

Musikk av Hovland, Albrectsberger, Vivani, Wallin og Christophersen. 
(Simax) 

En liten perle 

På den nye platen «Pebbles» har trompetisten Jonas Haltia og organisten Inger-Lise Ulrud plukket ut en god blanding av gammelt og nytt. 
Her er Egil Hovlands «Cantus X» med variasjoner over salmetonen «Med Jesus vil eg fara». 
Rolf Wallins kjente «Elegi» fremføres med en intensitet man kan ta hatten av for, og Bjørn Morten Christophersens «Sentimental Pebbles» er et variert, tresatsig verk det er spennende å bli kjent med. 
Videre er det et knippe svenske folketoner og noen eldre innslag av Albrectsberger og Vivani. 

Musikken er i all hovedsak melodiøs og relativt lavmælt. 
Dette er ikke arenaen for de store, utagerende faktene, men derimot for et utpreget følsomt og velformulert samspill mellom to dyktige musikere. 
Haltia har en sjeldent myk og behagelig trompettone som kler denne musikken utmerket. 
Ulsrud følger på beste vis, og begge krydrer med nærliggende improvisasjoner. 
Samspillet sitter som fot i hose, og helhetsuttrykket blir dermed vakkert, velklingende og vellykket. 
Bare hør. 
