Norges villeste band feirer nye triumfer
Farmers Market med nytt musikalsk jordskjelv. 

ALBUM: 
Du må nesten være jazztrommis fra Jessheim for å kunne følge den totalt hemningsløse musikken som strømmer fra den rytmeboksen av en hjerne som har slått seg i hodet til Stian Carstensen fra Eidsvold. 

Carstensen er riktignok ikke alene om å skape musikken til Farmers Market, han har nok av medkomponister med konsonanttunge navn fra Bulgaria og omegn, pluss den kjente melodiskaperen «Trad», som går igjen når Carstensen henter inspirasjon. 

Øst og vest Den nye CD?en er ikke så spekket med populærkulturelle referanser som bandets forrige utgivelse, «Surfin? 
USSR» (2008), men den er gjennomgående preget av en høylydt sans for såkalt progrock fra tidlig 1970-tall, Emerson, Lake & Palmer, Yes, Electric Light Orchestra, King Crimson & Co., med saftig bruk av hammondorgel, fingerbrekkende akkordskift, gitarsoloer tunge nok til å løfte en flokk elefanter fra bakken, elegante anslag på akustisk gitar, pluss pluss. 

Disse grepene brukes til å løfte fram melodier fra det ville Østen, altså Balkan, der folk i århundrer har snøftet foraktelig til alt som smaker av forenklinger og tregrepsmusikk. 

Flere blåsere drar trolske melodier fra rytmenes fedreland inn i virvaret, først og fremst fenomener som Trifon Trifonov på sax og Filip Simonov på klarinett. 
Litt twangy western får vi også, full av spaghetti. 

Sterke lyder 
Midt oppe i de voldsomme kaskadene av bass (Finn Guttormsen), gitar (Carstensen og Nils-Olav Johansen) og trommer, lyder forlokkende ekkoer av kor fra slettelandet og smektende anslag fra orgel, elpiano og klangfulle, dype og nifse instrumenter man bare aner må være handlet inn på markeder uendelig fjernt fra hovedveien. 

Fra den knusende introen «Slav To The Rythm» går veien via den luftig fagre «Replace» (med tre forførende kvinnerøster) til øvelser i musikk spilt så raskt at Usain Bolt ville blitt stående igjen på startstreken. 

Dette er hinsides ethvert terningkast. 
Du kan lytte hvor mange ganger du vil. 
Du kommer fortsatt til å ha detaljer til gode i denne lavastrømmen av en plate. 
Gå ikke glipp av den. 
