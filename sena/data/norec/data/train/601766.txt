Nå er "gubbjäveln" sint
Albumtittelen er en varedeklarasjon god som noen: 
Ulf Lundell er sint. 
Og låttitler som "Arbete och bostad", "Jag kan inte andas här längre" og "Skiten vinner" antyder hvorfor. 
En av låtene er til og med oppkalt etter Gordon Gekko, Michael Douglas’ jappekarakter i "Wall Street". 
Lundell hadde egentlig trukket seg tilbake, men grådighetskultur og finanskrise har vekket engasjementet hans igjen. 
Så sint er han, at det er blitt et dobbeltalbum av det.Rent musikalsk har Uffe lite nytt å melde. 
Han drar helst Dylan-låten sin, den med kassegitar og munnspill, eller Springsteen-låten sin, den med fullt gitarøs, piano og saksofon. 
Men selv om 24 låter av dette er alt for mye, gjør det likevel godt å høre en av skandinavisk rocks tyngste sluggere når han er så engasjert – så forbannet – som her. 

For tenk: 
Ulf Lundell er 63 år gammel, men kan fremdeles ikke la være å si i fra. 
Dét er inspirerende, det. 
