Animal Alpha:«You Pay For The Whole Seat But You'll Only Need The Edge» 

GENRE: ROCK(Racing Junior) 

Med enda røffere metal-kanter enn sist. 
To og et halvt år har gått siden Animal Alpha braket inn på den norske rock-scenen med et mørkt, gotisk og rabiat uttrykk, der Agnete Kjølsrud var det perfekte halvmonsteret i front - styggvakker, med brennende sigar og en liten hatt på skeive over det hvitsminkede ansiktet. 
Stemmebruken er like aggressiv og teatralsk som forrige gang, men hele gjengen starter om mulig enda hissigere her enn på debuten. 
Metal-riffene er brautende og medrivende, og Kjølsrud styrter refrengene ut i ukontrollerte stemmestup, men kompenserer samtidig med atmosfæriske brekk som gir lytteren helt nødvendige pauser i villskapen. 
Likevel er det nettopp på sitt mest ukontrollerte at Animal Alpha klarer å balansere dynamikken i lydbildet. 
Mot slutten roes tempoet ned, men da forsvinner også litt av spenningen. 
Likevel er det mye som tyder på at Animal Alpha kommer til å gi sitt publikum skjellsettende opplevelser fra festivalscener utover våren og sommeren, dersom også live-energien fra forrige runde er intakt. 

ANBEFALTE KJØP: 
«Master Of Disguise», «Fire! Fire! 
Fire», «Breed Again» og «Tricky Threesome». 
