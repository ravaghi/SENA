Elsk meg
Kjærlighet på godt og vondt. 

Et flyktig far-datter-forhold er grunnlaget for Hanne Myrens film Elsk meg. 

Det er et sympatisk drama, der historien ikke nødvendigvis forklares i klartekst, men pakkes inn i hverdagslige samtaler og situasjoner som gjør at man likevel forstår hva det dreier seg om. 

Dialog basert på improvisasjon skaper en følelse av dokumentarisk troverdighet som filmen nyter godt av. 

River opp gamle sår 

Allerede i tittelen avsløres behovet som Maria (Julia Wildschut) ikke får dekket, selv om hun har kjæresten Adam (Ahmed Wasty). 

Hun har problemer med å la seg bli elsket, grunnet farens avvisning tidligere i barndommen, da han flyttet utenlands etter en skilsmisse. 

Når faren Paul (Petrus Wildschut) plutselig kommer på Oslo-besøk, river det opp gamle sår som truer forholdet til Adam. 

Det som fungerer best, er hvor naturlig hovedfigurene relaterer seg til hverandre. 

I en dårligere film ville figurene kanskje skreket til hverandre med piggene ute, men her er dramatikken på et mer lavmælt og troverdig nivå. 
Vi forstår krisene uten at figurene smeller og bråker mer enn nødvendig. 

De store oppgjørene foregår uten overspill og overdramatiserende dialog. 

Lengsel etter bekreftelse 

Historien skal være løst basert på skuespillernes egne liv. 
Julia Wildschut spiller mot sin virkelige far og sin virkelige kjæreste. 

Dette gir samspillet en ekthet som kanskje ville vært vanskeligere å oppnå i en ren fiksjonsfilm. 
Forholdet mellom Maria og Adam er nært og intimt, men preget av hennes redsel for å bli forlatt. 

I scenene med faren ser man gjensidig respekt og kjærlighet, men også Marias lengsel etter bekreftelse. 

Elsk meg avsluttes brått etter bare en time og 15 minutter, men tidspunktet er passende. 
Historien trenger ikke være lenger, og utgangen er tydelig nok. 

Hanne Myren gjør med dette en fin debut som spillefilmregissør. 
Det er modig og krevende å lage film uten manus, men det har hun klart, kanskje takket være hennes bakgrunn fra dokumentarfilm. 

Historien er kanskje ikke den mest oppsiktsvekkende, men den gir noen fine beskrivelser av kjærlighetens makt over mennesker, på godt og vondt. 
