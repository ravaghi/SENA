Reddet av Zelters
En flink sel og ei flink jente reddet filmen fra urent regi-farvann. 

HANDLER OM: 
På en vestlandsk øy lever Noora (12) sammen med mamma og pappa og lillebror. 
Det er et liv nær havet i enhver forstand. 
Og et godt liv for Noora. 
Men noe skygger for idyllen: 
Det foregår jakt på sel. 
Og en stormfull natt driver en mystisk pakke i land: 
Narkotika, som skal plukkes opp av smuglere. 
Noora finner en pakke. 
Men hun finner også noe mye bedre: 
Selungen Zelters! Zelters er truet av jegerne. 
Men en ubetalelig lekekamerat! 

DOM: 
«SOS Svartskjær» har en helt uimotståelig kombinasjon av fortellerredskaper gjennom flinke Zelters og enda flinkere Amina Hegvold Sanca i hovedrollene. 
Man bare må bli sjarmert - i senk! 
Legg så til fornuftig utnyttelse av barsk og fin vestlandsnatur, så får man en film med fin appell. 
Og spenning nok til både å lokke og å holde på et rimeligvis stort kinopublikum. 
Men det er så vidt båten bærer, så å si. 
For særlig innledningsvis er deler av personinstruksjonen svak; det snakkes oppstyltet «filmspråk». 
Og etter hvert som handlingen folder seg ut, blir det nokså klart at også handlingen er for sammensatt. 
Stormvær, seljakt og -beskyttende hemmelighetskremmeri, narkotikasmugling, en høygravid mamma med dramatiske veer, økologikonflikter. 
Det blir litt for mye og litt for rotete; rett og slett en smule vanskelig å følge med. 
Og både folk og sel forsvinner noe i komplekset. 
Det er synd, for det er i og hos de levende vesenene oppmerksomheten ligger. 
Likevel er det ingen tvil om at «SOS Svartskjær» vil være en stor og spennende opplevelse for familier på eventyr i kinosalene. 
Takket være Zelters og Amina. 
