Brutal viking-action
Med «Viking: 
Battle For Asgard» har «Total War»-utviklerne skapt en riktig så saftig overraskelse til actionfolket. 

Det er umulig å sette seg ned med «Viking: 
Battle For Asgard» uten et snev av fordommer: 

* Det fremstår som en «God of War»-kopi, noe actionspillet «Conan» sørget for å gjøre til et skjellsord tidligere i år. 

* Creative Assembly har gjort stor suksess med sin strategiserie «Total War», men traff ikke på langt nær like bra med actionspillet «Spartan: Total Warrior» i 2005. 

Og starten av spillet bekrefter langt på vei fordommene. 
Du ikler rollen som vikingkrigeren Skarin, som blir Frøyas menneskelige redskap i kampen mot den onde gudinnen Hel, datteren til Loke. 
Hel forsøker å sparke igang Ragnarokk, og det er din jobb å frigjøre Midgard og stanse henne. 

Parallellen til «God of War» er med andre ord åpenbar - og ikke bare i historien, men også i store deler av spillbarheten. 

Det tar derimot ikke lang tid før «Viking: 
Battle For Asgard» finner sitt eget tempo, sin egen stil og sin egen form. 
Og i løpet av de 15-20 timene spillet varer, blir Kratos gradvis et diffust minne. 

Først og fremst er nemlig «Viking: 
Battle For Asgard» et svært godt actionspill, uansett hvor inspirasjonen kommer fra. 
Og Creative Assembly har sprøytet inn nok egenart til at dette norrøne actionspillet står godt på egne ben. 

Du får boltre deg på til sammen tre øyer, som eskalerer i både større og dramatikk fra øy til øy. 
Du beveger deg fritt rundt på disse øyene og avdekker oppdragene de skjuler på egen hånd - enten via fri utforsking, eller ved å snakke med nøkkelpersoner. 

Det går i å befri vikingklaner, gjøre diverse småjobber, finne magiske gjenstander som gjør det mulig å tilkalle drager, oppgradering av kampegenskaper, samling av penger du kan bruke til å kjøpe diverse nyttige gjenstander og oppgraderinger og tett og brutal slåssing mot en tilsynelatende endeløs rekke demoner. 

Og kampsystemet er virkelig helt fantastisk tilfredsstillende. 
Fra standard hugging og hakking til mer avanserte kombinasjoner og magi du skaffer deg underveis. 
Lemmer svever gjennom luften i sakte film, og gliset er umulig å stanse. 

Hver øy har knutepunkter du ikke klarer å hamle opp med på egen hånd, øyas sentrum for Hels angrep på Midgard. 
Etter at du har løslatt nok vikingklaner og fått tilgang til øyas drage, kan du sette igang et kollektivt angrep på disse knutepunktene. 

For å si det sånn: 
Det tar av. 
De gigantiske slagene er både engasjerende å delta i og fantastisk givende rent visuelt. 

Det må derimot sies at disse store slagene kunne og burde ha vært endel mer interaktive. 
Din jobb er å ta deg av shamaner, kjemper og sluttbossen, mens resten av vikingene er mer «hands on». 
Du kan velge å kaste deg inn i de frådende møljene selv også, men intensivene for å gjøre det er egentlig ikke til stede. 

Spillet kan også bli litt ensformig til tider. 
Det blir mye vandring mutters alene i de store verdenene, etterfulgt av nedkjemping av monstere, frigjøring av vikinger og vandring til neste fangeleir. 

Men grunnen til at det allikevel fungerer, er at man oppdager stadig nye angrepstaktikker og kombinasjoner. 
Kampene endrer karakter og blir gradivs mer givende. 
Den ensrettede nedhoggingen etterfølges i tillegg av betydelige utfordringer i form av minibosser eller ekstra store bølinger, noe som sørger for en spennende rytme i gjentakelsene. 

Creative Assembly har også vært flinke til å lage enkelte glimrende scenarioer som bryter opp det monotone. 
Inkludert et herlig regissert bakholdsangrep og - ikke minst - noen fantastiske snikesekvenser midt i fiendens hovedrede, mine personlige høydepunkter fra hele spillet. 

Dessuten er miljøene i seg selv interessante nok til at det blir en suggerende opplevelse å bare være på de tre øyene. 

Samlet sett blander «Viking: 
Battle For Asgard» frihetsfølelsen og utforskingsgleden fra spill som «Jak and Daxter» og «Sphinx and the Cursed Mummy» med slåssingen fra spill som «God of War» og «Conan», og krydrer miksen med store slag i god, gammel strategispill-ånd. 

Slåssingen er tilfredsstillende tett og brutal, miljøene er vakre, spennende og interessante, frihetsfølelsen er berusende deilig, oppgavene er engasjerende og Creative Assembly demonstrerer generelt sett svært godt håndtverk i måten det hele er skrudd sammen på. 

Historien kunne ha vært bedre, avslutningen er muligens litt skuffende og joda, det hadde ikke gjort noe med litt mer variasjon i både oppdragene du skal løse og egenskapene Skarin har. 

Men dette er så absolutt godkjent uansett. 
Anbefales på det varmeste! 

PS: 
I salg fra fredag 28. mars. 

Videoanmeldelse av PS3- og Xbox 360-spillet Viking: 
Battle For Asgard. 
