Infadels: «We Are Not The Infadels»
(Wall Of Sound / EMI) 

Ujevn, men dansevennlig postpønk. 

Hadde The Infadels dukket opp før Franz Ferdinand, hadde de sannsynligvis blitt hypet enda mer enn de allerede har blitt. 
Deres dansevennlige, poppa post-pønk bruker iallfall de samme triksene i boka som Franz Ferdinand gjorde, men The Infadels har hverken samme nerve eller låtmateriale til å matche sine genre-brødre. 

The Infadels trekker også veksler på flere syrepregede elementer - «Stories From The Bar» er for eksempel veldig Kula Shaker - men det er når disco-kompet rulles ut at de er mest interessante («Can't Get Enough»). 
Pluss også for en av de beste Clash-låtene på lenge, «Topboy». 
