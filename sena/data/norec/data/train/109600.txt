Stort alvor, svakere gjennomføring
Stort alvor og gode skuespillere i en ungdomsfilm som balanserer hårfint over noen fallgruver. 

HANDLER OM: 
Daggi er fosterhjemsgutt, midt i tenårene, som blir sendt fra Oslo til et småsted langt på landet. 

I tillegg til høyst vanlige ungdomsproblemer, sliter Daggi med en del annet, blant annet et traumatisk, grunnleggende forhold til en tidligere fosterbror, som endte meget dramatisk. 

På sitt nye hjemsted er han en fremmed fugl. 
Som ikke akkurat får det lettere når han forelsker seg i ei jente som så avgjort er «opptatt». 
Dog ikke mer enn at også hun er nysgjerrig på nykommeren. 

DOM: 
«Yatzy» er en ungdomsfilm som tar sine roller på stort og solidarisk alvor. 
Den er glimrende spilt; de to nykommerne Kastriot Kastrati og Hanna Maria Khalid leverer både dyktig og modig i usminkede roller. 
Man følger ubesværet med dem, både på avstand og tett, tett på. 
De to unge menneskene angår oss! 
Heldigvis. 

Filmen har et «normalitets-problem». 
Den ytre handlingene er uhyre konvensjonell. 
Dette oppveies imidlertid delvis av dybden av problemene som presenteres, ikke minst i forhold til seksualitet. 
I en dæsj «magisk realisme». 
Samt i Daggis` av og til nokså spesielle måte å reagere på i forhold til ytre press. 
Bra! 

Mindre bra er at filmen ikke alltid er presis nok i sorteringen av sitt eget materiale; man vet ikke alltid hvor man befinner seg i historien. 
Og igjen: 
Ikke all tale er godt oppfattbar. 
Kjære produsent: 
Noen kroner til ettersynkronisering i studio, ville vært gull verd! 

Men, alt i alt: 
Om ikke full yatzy denne gang, i alle fall gode fire like. 
