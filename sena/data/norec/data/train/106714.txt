Hot Chip:«The Warning» (EMI) Middels varm «shit» 

Britiske Hot Chip har fått en viss blest rundt dette, deres annet album. 
Ikke helt ufortjent, men kvintettens nyhetsverdi er diskutabel. 
Denne typen musikk har vaket i Berlin og Londons undergrunn i ganske mange år nå: smart, elektronisk, sample- og vokalbasert pop med sterkt gutteromspreg og diminutiv sjanse til å nå ut bredt. 
Vår høyst egen Erlend Øye lagde faktisk denne platen for over tre år siden, den het «Unrest» og var fantastisk. 

Men for alle som synes åttitallets maskindrevne pop generelt er kriminelt undervurdert, og som synes nerder kan være ganske sjarmerende, er det en del å hente på «The Warning». 
Platens første tre spor er glitrende, og hadde resten fulgt opp kunne dette vært en av årets flotteste utgivelser. 
Men kvalitetsbarometeret stopper på «lovende», og i den båsen er det hjerteskjærende trangt om plassen. 
