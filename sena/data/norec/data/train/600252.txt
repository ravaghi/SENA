Når knopper brister
Regi: 
Ester Martin Bergsmark 

Skuespillere: 
Saga Becker, Iggy Malmborg, Shima Niavarani 

Manus: Eli Levén, Ester Martin Bergsmark 

Drama/Romantikk 

Sverige 2013 

Aldersgrense: 
15 år 

Egnethet: 
Ungdom/Voksen 

Sebastian er en ung mann som synes å leve helt i sine følelsers vold. 
Han drømmer om å bli kalt Ellie, og om å bli elsket av «en som luktar gott». 
Men stort sett driver han bare rundt i Stockholm, røyker sigaretter og drikker vin. 
Og i stedet for kjærlighet, må han ta til takke med tilfeldige knull på offentlige toaletter og i skogholt. 

Så blir Sebastian forelsket i Andreas. 
Men selv om de to innleder et forhold, kan ikke Andreas akseptere at han kanskje er «bög». 
«Du är så jävla vacker att jag spyr,» sier han til Sebastian. 
Livet blir en vond runddans av tiltrekning og avvisning. 

«Nånting måste gå sönder» føles som en kunstfilm: episodisk og rufsete i formen, rikere på stemning enn på plot og dialog, like uredd for å vise følelser som rå sex. 
Dens sterkeste kort er hovedrolleinnehaveren Saga Becker. 
Han spiller ikke Sebastian så mye som han går i ett med ham. 
Selv om den androgyne, unge mannen sikkert vil kunne virke fremmedartet på mange, fremstår han likevel aldri som annet enn et komplett og levende menneske. 

Og selv om filmens kjærlighetshistorie på mange måter er universell, vil den antakelig virke sterkere jo mer man kan identifisere seg med ham. 
