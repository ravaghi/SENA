For mange feilpasninger
Kampropet i filmen starter med «Sa-sa-sa...», men jeg er ikke helt med på fortsettelsen «bra, bra, bra» når det gjelder den nye, norske komedien «Andre omgang». 

En far og hans to sønner er på vei inn i andre omgang av livene sine. 
Det er ikke bare enkelt, men kjærligheten til fotballklubben Skeid holder dem flytende når det butter imot som verst. 

«Sa, sa, sa, bra, bra, bra, Skeid, Skeid, Skeid», heter kampropet som noen av oss husker og forbinder med spillere som Kjell Kaspersen, Kai Sjøberg og Trygve Bornø. 

JA, NETTOPP, Trygve Bornø. 
Han var en terrier på banen, men dessverre mest kjent for sine evinnelige feilpasninger. 
Og «Andre omgang» ligner litt på Bornø: 
Det blir for mange «feilpasninger» underveis. 

Det er både en sterk og en svak side med Hilde Heiers tredje film at den inneholder en rekke hverdagslige sekvenser. 
Vi humrer tidvis lett i kinostolen, det er lett å kjenne seg igjen. 

Men det som skjer er ofte forutsigbart og til dels platt. 
Noen sekvenser blir for uttværende og poengfattige. 

Det er heller ikke trøkk nok i karakterene. 
Ingen av skuespillerne utmerker seg, ingen drar lasset. 
De har fått for lite å spille på av regissør Heier og den danske manusforfatteren Kim Fupz Aakeson («Den eneste ene» og «Kinamann»). 

FAREN ROLF 
(Bård Owe) er betuttet over at hans senile kone er kommet på sykehjem. 
Han trives ikke alene, men det er ikke lett å finne en ny dame i hans alder. 

Sønnen Sverre (Johannes Joner) og kona Helene (Hege Schøyen) vet ikke helt hvordan de skal fote seg etter at sønnen flyttet ut. 

Og andre sønn, Erik (Espen Reboli Bjerke) vil flytte fra kona (Iren Reppen) til fordel for en togvertinne han har truffet. 

Enkelte kvikke scener og replikker får vi likevel servert. 
Og da tenker jeg ikke på Rolfs historie om kameraten Martin, som en gang hadde gleden av å ligge med en dverg. 

DET ER morsomt og pinlig når Sverre og Helene i sin kjedsomhet inviterer til partnerbytte på hjemmebane. 
Sverre får det ikke til med sin partner på sønnens rom, mens du i bakgrunnen hører konas orgasmebrøl fra ektesengen. 

Og det er gjenkjennelig sårt når samme par uanmeldt vil besøke sin utflyttede sønn, men blir møtt med en lunken skulder. 
Verst er det nok likevel for Sverre når noen riper lakken på hans produktplasserte Audi. 

«Andre omgang» vil ingen steder. 
Den henger i luften, og slutter med at Skeid rykker ned i 2. divisjon. 
Sammen med filmen, så å si. 
