Jaa9 & OnklP:«Partysvenske» 

(Sony) 

Ha ha. 
HA HA HA! 
En latter å finne i bunnen av nesten hver eneste tekstlinje i dette fabelaktige, idiotisk catchy oppgjøret med Den Blågule Fare: 
Norges største innvandrergruppe, svenskene, som kommer hit for å jobbe og lære oss å være trendy, og som dessverre tar med seg noen av sine verste Stureplan-takter i samme slengen. 

«Vi utsetter den der sveisen til 2016». 
«Om du kler deg som dama di må du kule'n, mann / Dette er downtown Oslo, ikke Stureplan». 
Og aller best: 
«En dobbel cortado før jeg drar deg ned til Säffle-bussen». 

Haldenseren i meg - han som er oppvokst ved Svinesund og med svensk barne-TV - vil ha tilbake Bohuslän og har følt lillebrorkomplekset på kroppen (og som har bodd i samme oppgang med et av de «åttemannskollektivene» som også nevnes her) - fryder seg glugg i hjel av dette ikke helt uprovoserte angrepet på broderfolkets Schengen-svinger innom moderlandet. 

Den herligste protestsangen siden «Free Nelson Mandela», «vet jag». 
Nu jävlar! 

MORTEN STÅLE NILSEN 
