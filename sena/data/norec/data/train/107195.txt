Depeche Mode:«Playing The Angel» 

(Mute / EMI) 

Mulig er det vokalist Dave Gahans nyvunne låtskriverpondus som har trigget Martin Gores konsentrasjon for å komme opp med nye, klassiske Depeche Mode-epos, men det er ikke viktig her, for «Playing The Angel» kommer til å bli stående som en av de aller ypperste platene dette bandet har gitt ut i løpet av sin 25 år lange karriere. 
Ikke dårlig! 
Som ventet er ikke dette noen lys plate; Gahan er en suggererende mester bak vellet av analoge synther, som hjernen bak Depeche Mode, Martin Gore, draperer rundt Gahans stemme i svære, deilige og dramatisk mørke lydbilder. 
Som ingen andre makter Depeche Mode å skape stemninger som bare vokser og vokser, og du skal være ganske hard for ikke å la deg rive med når synthrockens storslåtte deppekonger gjenoppdager seg selv. 
