Søvndyssende kjedelig
Veien har gått fra CSN&Y til CSW&L. 

David Crosby: 
"Here if you listen" (BMG) 

I løpet av alle konserter jeg har vært på gjennom årene, tror jeg bare det er én jeg har sovnet skikkelig på. 
Det var på Elvis Costello i London, under hans skjeggete periode da han satt klimprende på en krakk. 

Det kunne fort blitt én til. 
Hvis David Crosbys konsert i Stavanger på sensommeren hørtes ut som den nye platen, er jeg glad jeg ikke gikk. 
Snorkingen kunne ødelagt mye av stemningen i konserthuset. 

77-åringen har med seg Becca Stevens, Michelle Willis og Michael League, også som komponister og produsenter. 
De tar ofte styringen. 

Er akustiske vokalgrupper med jazztilsnitt hva du ønsker, er dette kanskje velkomment. 
Er det derimot Crosby fra Crosby, Stills, Nash & Young du hadde håpet på, er det nærmeste en nyinnspilling av "Woodstock". 

Han børster også støv av demoene "1974" og "1967", men noen låtskriver har han aldri vært. 

Sanger fra fortiden, skrevet av andre, reddet trolig turneen. 
Her er det bare "Your own ride" skrevet til sønnen Django, som likner et vellykket håndverk. 

Beste spor: 
"Your own ride". 
