Bra til slutt
Nederlandske barn spiser ikke hasj-kaker, men de oppvartes av en julenisse som heter Sinte-Klas. 
Dermed er den pedagogiske formidlingen av forskjell vel ivaretatt. 

«Hest er best 2» er en beroligende snill og grei barnefilm, samtidig som den ikke idylliserer helt bort kinobarns behov for litt spenning. 
Den kinesiske innvandrerjenta Winky tror at hun skal få ri på den digre hvite hesten Amerigo, men sånn var det ikke. 
Ponni blir det. 
Prestisjetap! 
Skuffelse! 
Ulydighet! 

Winky tuller rett og slett bort Amerigo i et forsøk på å foregripe egen vekst som rytter, og slik oppstår den klassiske barnefilm-sorgen «Alt er min skyld». 
Som vanlig blir ting like bra som om kapitalens Kristin hadde kommet med milliardgavene sine, og foreldre og barn kan slappe av og være glade på vei hjem. 

Winky-stemmen snakkes av den erfarne stemmegiversken Emilia Steenstrup, som takknemlige barne-tv-seere vil huske blant annet fordi hun hadde den skjønne skøyerrøsten til Lola i «Charlie og Lola». 
