TEST:Mercedes-Benz B-klasse Electric Drive 

Her er det mye bra. 
Og prisen er hyggeligere enn forventet: 
Fra 272.000 kroner. 

Annen generasjon Mercedes B-klasse ble lansert for tre år siden og kommer nå i en oppdatert utgave. 
Den versjonen det knyttet seg mest spenning til for oss nordmenn var naturligvis elbil-varianten, Electric Drive, med elektrisk drivlinje levert av Tesla. 

Vi har nå hatt anledning til å prøvekjøre den og konstaterer at den kommer med noen fordeler, men også et par ulemper. 

Tilleggsvariant 

Og hva er det så Mercedes gjør motsatt av BMW? 
I og for seg det samme som Volkswagen har gjort med både e-up! og e-Golf: 
Tatt utgangspunkt i en eksisterende modellrekke og lagt til en elbilvariant. 

BMW i3 på sin side, er utviklet etter en helt egen produksjonsmodell. 
Som et helhetlig klimavennlig konsept for fremtidig, bærekraftig mobilitet som går fra produksjon til resirkulering.. 

Mercedes, derimot, satser på kontinuerlig forbedring. 
B-klasse Electric Drive er en elektrisk versjon av B-klasse som kompletterer den øvrige produktlinjen. 
Vi kjørte også denne, som nå har fått en "midtlivs-oppgradering". 
Dette kommer vi tilbake til i en egen artikkel. 
Vår testkjøring fra lanseringen av dagens B-klasse kan du lese om her. 

Rekkevidde? 

Det ble ikke tid denne gangen til å teste rekkevidden på B-klasse Electric Drive. 
Den er oppgitt til 200 kilometer målt etter den notorisk optimistiske europeiske kjøresyklusen. 

Vi tipper man i praksis, under normale kjøreforhold, kan regne med mellom 120 og 150 kilometer avhengig av kjørestil og mindre enn det under mer krevende klimaforhold. 

Strømforbruket er oppgitt til 16,6 kWt per 100 kilometer - under vår prøvekjøring viste måleren i snitt 19 - 20 kWt, men kjørestilen var slett ikke økonomisk. 
Regn likevel med et noe høyere energiforbruk enn hva tilfellet er med de fleste konkurrentene. 

Kan forlenges 

Mercedes har, som eneste i klassen, et tilvalg som gir forlenget rekkevidde gjennom tilgang til mer av batterikapasiteten. 
Den er på totalt 36 kWt, men som standard har man bare tilgang til 28 - dette ifølge produsenten for å skåne batteriene. 

"Range Plus", mot ekstrapris skal gi tilgang på 32 - 33 kWt, støttet opp av energisparende elementer som mørke sideruter og varme i frontruta samt ekstra isolerte dører og tak. 
Denne "Rekkevidde +"-pakken, som koster 6.840 kroner, gir en offisiell maksimal kjørelengde på 230 kilometer på en lading. 

Ikke hurtiglader 

Under lanseringen ble det gjort klart at Mercedes har valgt ikke å utstyre B Electric med mulighet for hurtiglading. 
Typisk for konkurrentene er jo at de kan lades til 80 prosent på en halvtime på 44 kW hurtiglader eller en time på 22 kW semi-hurtiglader. 

Det naturlige spørsmålet fra vår side, som vi også stilte kommunikasjonsansvarlig fra Bertel O. Steen, Christoffer Nøkleby, var hvorfor Mercedes ikke tilbyr dette på B Electric. 

Svaret fra Mercedes-Benz, som vi fikk videreformidlet fra Nøkleby, er kort og godt at undersøkelser (det henvises blant annet til denne fra TØI), viser at de aller fleste elbilkunder sjelden eller aldri har behov for hurtigladerteknologi som er raskere enn 11 kW, som er det raskeste som tilbys på denne bilen. 

Samtidig er de hurtigste metodene mindre skånsomme mot batteriet, ifølge Mercedes. 
Det er derfor deres vurdering at dette er den beste løsningen for de fleste kunder. 

Det Mercedes tilbyr er følgende: 

ECE: Énfase, 13A, 230V, 3kW Mode 2 = lading over natten ECE: Trefase, 16A, 400V, 11kW, Mode 3 = lading på under 3 timer 

Det tar altså cirka tre timer å fullade bilen med den medfølgende 11 kW laderen (trefase 400V 16A). 
Å lade til 100 kilometer rekkevidde skal ta 1,5 time. 
Trenger man for eksempel cirka 40 kilometer kjørelengde ekstra, lader man dette på omtrent en halvtime. 

Medfølgende kabler er Mode2 og Mode3 ladekabel med type 2 kontakt. 
Med disse kan man lade alt fra 2,2 til 11 kW, avhengig av strømnett (11 kW oppnås ved trefase 400V 16A). 

Kvikkas 

Å kjøre er B-klasse Electric Drive en totalt sett bedre opplevelse enn de øvrige versjoner av fornyede B-klasse, som vi også testkjørte. 
Komfortnivået er så å si like bra tross strammere oppsett for å kompensere for økt vekt på 300 kilo. 
Kjøreegenskapene er som forventet ryddige og forutsigbare uten å tendere mot det sportslige. 

Samtidig ligger den bedre på veien takket være lavere tyngdepunkt og bilen oppleves stort sett kvikkere takket være den meget gode trekkraften på 340 newtonmeter. 
Denne er som på alle elbiler tilgjengelig så å si fra start. 
Likevel merker man at bilen er tung når man manøvrerer den gjennom krappe svinger, men noe problem er ikke dette takket være de nevnte kompenserende faktorene. 

Man kan velge mellom tre kjøreprogrammer via en egen knapp: E (Economy), E+ (Economy Plus) og S (Sport). 

Førstnevnte er "normalmodus" som riktignok struper den tilgjengelige effekten til 134 hester mens E+ begrenser ytelsen til 90 hestekrefter og en toppfart på 110 kilometer i timen. 
Begge disse kan overstyres med bruk av kickdown for eksempel for forbikjøringer. 

"S"-modus gir fullt effektuttak, og da blir B Electric riktig så sprek. 
Toppfarten er uansett elektronisk begrenset til 160 kilometer i timen. 

BMW-ytelser 

I det hele tatt fremstår B-klasse Electric Drive som eneste utfordrer til BMW i3 når det gjelder rene ytelser. 
Her er likevel Mercedesen noe handicappet ved å være en god del tyngre (1.725 kg mot BMW-ens -). 
Ikke bare er den en del større- den er også bygget på "gamlemåten" I motsetning til BMWs resolutt nytenkte konstruksjon. 

Men Mercedes tilbyr en maksimal effekt på solide 132 kW 
-180 hestekrefter og det, sammen med det kraftfulle momentet, gjør det mulig for den 1,7 tonn tunge bilen å akselerere fra 0 til 100 på 7,9 sekunder i S-modus. 

Det finnes også flere programmer for mer eller mindre regenerering av bremsekraft - ettersom man har mer eller mindre behov for rekkevidde. 
De velges via handler bak rattet tilsvarende de som på endre versjoner brukes til girskift. 
Programmene er de følgende: 

D+: "seile-" modus, uten gjenvinning; D: moderat gjenvinningD-: høy grad av gjenvinningDAuto: gjenvinning etter trafikksituasjonen 

Mindre fleksibel 

Ser man bort fra den elektriske drivlinjen, er B Electric en bil som de andre Mercedes B. 
Altså en relativt kompakt, men romslig, familiebil med god plass til fem personer og et anselig bagasjerom på 500 liter. 

Eneste merkbare forskjeller er et mer høyreist baksete grunnet batteripakken, og mangelen på mulighet for å skyve på annen seterad i lengderetningen. 
Den nærmeste konkurrenten i kategorien "høyreiste og romslige kompaktbiler" er for øvrig VW Golf Sportvan, som imponerte oss under test i vår. 

Premium-følelse 

Mercedes ønsker selvsagt å leve opp til sin premium-status også i de mer folkelige segmentene, og det merkes på den kvalitetsopplevelsen interiøret gir. 
I anledning oppgraderingen av B-klasse er også utstyrslisten blitt oppdatert. 
Dette gjelder særlig på både sikkerhets-og "infotainment"-systemene (kommunikasjon, førerinformasjon og underholdning). 

Dette vil vi komme tilbake til i testen som omhandler de øvrige versjonene av Mercedes B-klasse. 

Attraktiv pakke 

Mercedes regner med å kunne selge minst 1.000 eksemplarer av nye B-klasse Electric Drive i løpet av et år. 

Når vi ser på situasjonen for elbiler i Norge i dag og konstaterer at Mercedes har fått til en meget attraktiv pakke basert på pris i forhold til ytelser, på betingelse altså av at man tilhører det flertallet som ikke trenger å hurtiglade bilen underveis, mener vi det ikke burde være vanskelig å få til. 

Flere bilder: 
