Coheed and Cambria:«Good Apollo I'm Burning Star IV...» 

(Sony BMG) 

Coheed and Cambria spås å bli det nye neste store innen rocken. 

La det skje! 
Like ubeskjedent sammensatt som tittelen på dette deres tredje album, blander New York-bandet metal, emo- og progrock, punk og pop til et oppkok det skal bli vanskelig å finne sidestykke til i musikkhistorien. 
Det nye System Of A Down, sier noen, andre roper på Mars Volta. 

Frontfigur Claudio Sanchez har en djevelsk god vokal som strekker seg fra det frenetiske og nesten fresende i «Apollo I: The Writing Writer» til det innsmigrende ungguttaktige på «Wake Up». 
Bandet har et tempo, en timing og en eksperimentell og fryktløs holdning til musikken som blåser en rett i bakken. 

Like fullt er det mer melodiøst og tilgjengelig enn det er sært. 
Tør ikke tenke på hvordan Coheed and Cambria høres live! 
