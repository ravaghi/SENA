Sprek «Madagaskar»-oppfølger
Sprekere, morsommere, mer skinnende og bedre lydlagt oppfølger. 

HANDLER OM: på slutten av «Madagaskar» fra 2005 forlot vi Alex, Marty, Melman, Gloria, Kong Julien, Maurice, pingvinene og sjimpansene på Madagaskars fjerne kyst - langt fra New Yorks Zoo. 
Nå vil de tilbake. 
Og pingvinene har satt sammen et fly - på sin høyst egne måte - for å virkeliggjøre turen. 

Turen blir - i første omgang - ikke lang, kun til Afrikas savanner. 
Der står, til gjengjeld, utfordringene i kø, ikke minst i skikkelse av et skikkelig hespetre av en kung-fu-bestemor! 

DOM: 
Animerte familiefilmer av dette slaget får gjerne kjempepublikum over noen tid på kino. 
Det fikk selv den ikke særlig spreke nr. 1. Derfor er det gledelig å melde at denne oppfølgeren er en mye bedre film: 
Adskillig mer energisk, villere, med klarere bilde og meget vellykket norsk lydlegging. 

Det er og blir et slags formular-opplegg. 
Med sine klare begrensinger og klare åpninger for hvordan folket og barn skal underholdes. 
Men «Madagaskar 2» gjør lite annet enn å utnytte de mulighetene som finnes; barna vil virkelig fryde seg, de voksne får ingen mulighet til å kjede seg. 

Vel bekomme! 

JON SELÅS 
