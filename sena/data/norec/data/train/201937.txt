Casio Exilim EX-FC100
Dette kameraet ble testet allerede i sommer av DinSide, og vi berømmet allerede den gang den gode videofunksjonen. 
Ikke bare tar kameraet opp i HD, det kan også ta opp lavoppløst video med inntil 1000 bilder pr sekund! 
Ved avspilling i normal hastighet (25 bilder pr sekund) får du da utrolig stilige effekter. 

Men nå er det høst, og vi har gått mer i dybden på HD-videobiten, og i sammenligning med de andre klarer Casio seg bra utendørs. 
Lydkvaliteten er kanskje testens aller beste, med god fylde og få artifakter. 

Casio taper imidlertid på et par punkter. 
For det første er maks brennvidde 37mm, noe som betyr at du må rygge lengre bakover for å få med deg hele motivet enn du må med de andre kameraene. 
For det andre er lysstyrken lav, i likhet med Nikon-kameraet. 
Det er enkelt å se på kveldsopptaket, som er testens klart svakeste. 
Du kan zoome under opptak, men det forringer kvaliteten og bør unngås. 

For øvrig et godt kamera som er enkelt å bruke, og du kan boltre deg med haugevis av smarte funksjoner. 
Norsk menysystem, og akseptabel batterilevetid. 
Med testens laveste pris får du totalt sett mye moro for pengene. 
Derfor havner vi til slutt på en klar firer på terningen. 

Bilder og video lagres til minnekort av typen SD(HC) (Secure Digital), og ett minutts HD-opptak beslaglegger rundt 213 MB med standard innstillinger. 
