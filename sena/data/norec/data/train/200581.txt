Mizuno Wave Rider
Skoen sitter godt, er liten, kjapp i akselerasjonen og stilig. 
Den skiller seg ut. 
Denne skoen er en Mini Cooper 

Vi ble tatt med storm, for å bruke et forslitt, men kjent uttrykk. 

LES OGSÅ: 

Skoen, som har vunnet flere tester i anerkjente løperblader, regnes som en lett støtdempingssko for normale føtter. 

For lettvektere på 50 - 60 kilo er det riktig. 
Men er du over 70 kilo, er Mizuno Wave Rider like mye en lettvektssko for fartstrening. 

Skoens hoveddeler: 

Mellomsåle i tre deler av varmekomprimert EVA. 

Støtdempingen er Mizunos waveplate i hælen samt silikon/EVA i forfoten. 

Overdel av nylonmesh og syntetisk lær. 

Støtdemping bak/foran: 
Mizunos wave-plate i sålen gir demping nok til lange turer - men da hvis du er lett og/eller liker å kjenne asfalten godt mot føttene når du løper. 

Mengden EVA og silikon i forfoten er moderat. 
Skoen har betydelig mindre støtdemping enn rene mengdetreningssko. 

Det betyr samtidig at du får et effektivt fraspark under rask løping. 

Effektivitet/fartsfølelse: 
Dette er med andre ord en god sko for intervalltrening. 
Fartsfølelsen er upåklagelig. 
Den kurvede lesten og wave-plata gir noe av den rullende bølgefølelsen Mizuno er kjent for. 

DinSide har løpt med disse skoene lenge. 
Vi opplever det som ofte er tilfelle med lettvektssko - de har begrenset holdbarhet. 
Dempingen i sålen har falt litt sammen etterhvert. 
Fartsfølelsen i skoene er dermed mindre nå. 

Stabilitet/passform: 
Wave Rider er en relativt smal sko bak i forhold til tyngre sko, men er bred foran. 
Tåboksen er romslig. 

Skoen sitter godt rundt hælen, men skoen mangler stabiliteten til tyngre sko. 

Sålegrep asfalt/grus: 
Skoen liker seg best på hardt underlag, fortrinnsvis asfalt. 
Den fungerer OK på harde grusveier og skogsveier, men er definitivt ingen terrengsko. 

Vekt: 
Luftig mesh-overdel bidrar til lette sko som sier fart. 
310 gram er svært lett for en sko med denne type demping, men det er 30 gram tyngre enn de letteste lettvektsskoene (Asics DS Trainer og Nike Skylon). 

Utseende: 
Beviser at løpesko ikke må være helhvite. 
Hyggelig med litt variasjon fra Blenda-skoene. 

Konklusjon/løpsfølelse: 
De første ukene var skoen en klar favoritt. 
Senere synes vi den falt litt mellom to stoler - litt for dårlig løpsfølelse til høy fart, litt for lite demping til rolige langturer. 
Tross dette er Mizuno Wave Rider en utmerket sko. 
