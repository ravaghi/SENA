PÅSKEKRIM:Lahlum - en som hevner 

Mens vi venter på neste bok i serien om Kolbjørn Kristiansen (K2) og hans skytsengel Patricia, er «De fems tegn» utmerket underholdning for oss som liker Hans Olav Lahlums lett snirklete stil. 

Hans Olav Lahlum: 
«De fems tegn». 
Krim. 
384 sider. 
Cappelen Damm 

Det er et kolossalt skritt fra blodsutgytelsene i Nordic Noir, eksemplifisert ved Lars Kepler eller Jo Nesbø, og over til Hans Olav Lahlums beretning fra krigens dager og fram til vår tid. 
Likevel er det ubehagelige scener også her, siden handlingen bygger på en lang natt med overgrep og tortur. 

For lesere med litt tålmodighet vil iikevel «De fems tegn», en tydelig referanse til Sherlock Holmes-klassikeren «De fires tegn» innfri alle forventninger til en ny bok fra Lahlum. 

Du får solide doser av historiske kunnskaper satt inn i en skjønnlitterær ramme. 
Krimgåten er aldri egnet til å ta nattesøvnen fra noen. 
Fortellerstemmen er langt på vei den samme knirkende stemmen som like gjerne snakker med tørr entusiasme og sakkunnskap om sjakk som om amerikanske presidenter eller Haakon Lie. 

Bøkene om K2 blir holdt oppe av en like tørr humor der mye handler om samspillet mellom den strengt tatt nesten enfoldige jeg-personen og geniale Patricia i rullestolen. 

«De fems tegn» er i så måte et sidespor i Lahlums krim-katalog. 
Her er fint lite humor å spore i beretningen om en ensom hevner – ute på å gjøre opp gammel urett fra krigens dager. 
Og la det ikke være tvil om at med krigen snakker vi om andre verdenskrig. 

Lahlum veksler mellom å la hevneren fortelle i jeg-person i tilnærmet nåtid, det vil si tidlig på 2000-tallet, og tilbakeblikk til hva som skjedde under krigen og som forårsaket at han nå er både enkemann og uten gjenlevende famiie: 

«Selv om nesten alle dagene i mitt voksne liv har vært preget av sorg og savn, kan jeg etter 1945 bare huske å ha grått tre ganger.» 

Vi følger den hjertesyke hevneren over store deler av Europa for å finne og drepe gammel-nazistene. 
De er omtrent like skrøpelige som ham selv, slik at det på alle måter blir et kappløp mot tiden for å få gjennomført drapene før ofrene avgår ved døden på mer naturlig vis. 

Mot ham står en ung politikvinne som er bortimot like dysfunksjonell som ham selv, men dessuten velsignet eller forbannet med altfor god hukommelse og ikke uventet stor interesse for sjakk – det er tross alt en bok fra Hans Olav Lahlum dette. 
