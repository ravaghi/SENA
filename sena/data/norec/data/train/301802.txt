Girl power er også viktig for indierockens Spice Girls
Warpaint er befriende uhippe. 

ALBUM: 
Verdens kuleste jenteband akkurat nå spiller noe befriende uhipt som en blandig av psykedelia, grunge, prog og dronete post-rock. 

De fire jentene i Warpaint er som et nedstrippa Black Mountain, med tre jentevokalister i stedet for én, badet i den gotiske tidlig-4AD-katalog-estetikken til blant andre Dead Can Dance. 

Debutalbumet deres «The Fool» kan derfor på mange måter beskrives som et emosjonelt fyrverkeri i slow motion, hvor låtene «Undertow», «Baby» og «Set Your Hands Down» utgjør den gjeveste saktegående tretrinnsraketten. 

Og som indierockens svar på Spice Girls, er selvfølgelig girl power et tilbakevendende tema i Warpaints lyriske univers. 

I en bandflora der gode, rendyrka jenteband ikke akkurat kan plukkes hver dag, kan du banne på at Øyafestivalen allerede har vært på tråden. 

Ikke bare for å slippe mer mas om kvinnekvotering til sommeren, men også for at Warpaint har gitt ut et av årets beste debutalbum. 
