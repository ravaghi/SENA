Go-Go Truckers!
Nytt, sterkt album fra Drive-By Truckers - nå i soul- og countryland. 
Blant annet. 

ALBUM: 
Hvilket band spiller sørstatsrock, americana, blues, soul, rhythm'n'blues og tradisjonell country like forbasket bra, har tre vokalister og tre gitarister og bruker kunstneren Wes Freed til å male alle de særpregede coverne? 
Riktig svar er Drive-By Truckers. 

Kom ikke DBT skuffet meg og mange andre da de måtte avlyse deler av europaturneen, deriblant Oslo, før jul. 
Men de skal ha hatt gode grunner (gitarist og vokalist Mike Cooley kollapset før et show), og det er selvfølgelig glemt når bandet nå kommer opp med nok et album med et sound som bare de kan levere — og som nesten er på høyde med mesterverket (ihvertfall i mitt hode) «Brighter Than Creation's Dark» fra 2008. 

Athens-band Gruppas 11. album er spilt inn analogt i hjembyen Athens, Georgia, men er inspirert av musikken som kom ut av det berømte studioet i Muscle Shoals, Alabama, der gitarist, vokalist og hovedlåtskriver Patterson Hood vokste opp og der faren hans var deleier og studiomusiker. 
Også gruppas backing av bluesdama Bettye LaVette og Booker T. Jones på album de siste åra har satt sitt preg på musikken deres, og DBT utforsker her til fulle det universet der soul møter country. 

Americana «Go-Go Boots» er spilt inn samtidig med det forrige albumet, det mer typiske DBT-skodde - og råskårne - «The Big To-Do», i 2009 og 2010, men skiller seg likevel markant fra det. 
Åpningen «I Do Believe» er riktignok en urtypisk, rocka DBT-låt, men allerede fra spor to, tillellåten «Go-Go Boots», er bandet i slepent soulcountryland, med bandets tredje gitarist, John Neff, på rufsete slide. 
«Dancin' Ricky», med bassist Shonna Tucker på vokal og Neff på pedal steel, og «Cartoon Gold», med Mike Cooley på gitar, banjo og vokal, kan plasseres i americana-klassen, og slik bølger det fram og tilbake — til Cooley, på sin egen «The Weakest Man», tar den helt ut og dukker ned i herlig, tradisjonell country som både Merle Haggard og George Jones kan nikke anerkjennende til. 

Storytelling Patterson Hood har en fantastisk evne til storytelling, som når han drar opp en hel families historie i løpet av noen vers i «The Thanksgiving Filter» eller skildrer det miserable livet til en eks-purk i sju minutter lange «Used To Be A Cop» — en låt med en nærmest hypnotisk virkning, der den hviler på et rytmemønster som gjentas gjennom hele herligheten. 

Eddie Hinton 
Denne evnen er også årsaken til at DBT sjelden gjør coverlåter. 
Men — de gjør et unntak for den avdøde Alabama-musikeren Eddie Hinton, som de ser vedig opp til. 
Det er forståelig. 
Bandet ble spurt om å spille inn to av låtene hans til et minneprosjekt, og ble så fornøyde med «Everybody Needs Love» og «Where's Eddie» at de tok dem med på «Go-Go Boots». 

Har du en mer enn gjennomsnittlig interesse av Drive-By Truckers, er det også greit å vite at bandet er aktuelle med dvd-en «The Secret To A Happy Ending». 
På hjemmesiden deres kan du også se korte filmer - med intervjuer - fra innspillingen av «Go-Go Boots». 
