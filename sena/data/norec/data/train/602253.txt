Forventet mer av Carola
Det var en fullsatt konsertsal som møtte en av Sveriges fremste vokalister, fredag kveld. 
Carola skulle gi oss en dose av hennes beste jul, men klarte ikke helt å strekke seg til de høye forventningene. 

Når: 
Fredag kveld 

Publikum: 
Cirka 1000 personer (utsolgt) 

Kveldens konsert starter rolig med vakre "Find My Way To Betlehem". 
Er det én svensk artist vi nordmenn forbinder med jul, så må det være Carola. 
Hun har utgitt flere julealbum og spilt utallige julekonserter. 
Hun er en populær artist her i landet og det var flere store fans i salen. 
Hun peker blant annet ut en som har vært på 80 av hennes konserter! 

Hennes musikere gjør derimot en fremragende jobb gjennom hele konserten 

Carola har en fin, kraftfull og kontrollert stemme, men under denne konserten har hun til tider en helt forferdelig mikrofonteknikk. 
Dette gjør at volumet forandrer seg i tide og utide. 
Hennes musikere gjør derimot en fremragende jobb gjennom hele konserten og imponerer både med soloer og prestasjoner på diverse instrumenter. 

Carola har mye å fortelle i kveld. 
Hun har for tiden flere flyktninger boende hjemme hos seg selv, og forteller åpenhjertig hvordan hennes møte med flyktninger inspirerte henne og kjæresten Jimmy Källquist til å skrive låten "I Pray "For You (Refugee Song)". 
Den nye låten er ikke blant hennes beste, men setter fokus på et veldig viktig tema. 

Deretter går hun inn i en merkelig versjon av "The Little Drummer Boy" , hvor det plutselig høres en rapper over anlegget. 
Det totalt malplasserte sjanger-byttet blir etterfulgt av solo fra hvert instrument hvorpå en og en musiker går av scenen. 

Det merkelige innslaget skulle markere del to av konserten. 
Nå skulle vi inn i jazzverdenen med Billie Hollidays "God Bless the Child". 
Kveldens høydepunkt kom like etter med en fengende versjon av "Oh Happy Day". 
Den kjente låten hadde et friskt arrangement som både band og Carola leverte perfekt. 

Mot slutten får vi en alternativ versjon av gjennombruddslåten "Främling" , som deretter smeltes inn i åpningslåten. 
Det blir selvfølgelig stående applaus og ekstranummer. 
Carola leverer med dette en fin julekonsert som sikkert var perfekt for mange, men man må kunne forvente enda mer fra en så rutinert artist. 
