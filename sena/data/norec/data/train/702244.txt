Steve Carell er årets James Bond
Dette er den egentlige James Bond-filmen. 

Kaldkrigsenteret Control med 007-aktig storband-syt, skinnende metalldører og hemmelige telefonbokser huser en gjeng passelig parodierte spioner. 
Steve Carell skrur av vekkeklokka med søte damehender og vil bli agent i stedet for analytiker. 
The Rock spiller en O.J. Simpson-tung superagent, og Anne Hathaway har gudskjelov et betydelig komedietalent, for ellers kunne folk komme til å beskrive utseendet hennes i uverdige ordelag. 

På 46 tommer hd ser denne filmen bedre ut enn på kino (det er noe med glitringa i aluminiumen). 

Carell får ikke bli agent, for han er for verdifull som analytiker, akkurat som at jeg aldri ble bedt om å dekke bombinga av Bagdad fordi avisa ikke ville hatt noen til å skrive om «Living dead IV». 
Men da Terence Stamp går på atombombe-nøst i Tsjetsjenia, trenger Control et ukjent fjes i felten. 

Filmen følger agentfilmens geografiske tradisjoner rett til en uranfabrikk som likner Tine Meieriers Jarlsberg-divisjon. 
Konspirasjons-konglomeratet Kaos ber om 200 milliarder for ikke å utslette Los Angeles. 
Det er mindre enn hva de amerikanske bankene fikk for ikke å utslette Jorden. 

Komedien heter «Get smart» som en advarsel. 
De smarte vil finne mange svakheter med manus og rytme, men det gjør de alltid. 
De selvvalgt teite vil kose seg. 
