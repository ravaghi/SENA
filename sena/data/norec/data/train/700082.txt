Pedagogisk korrekt barndomsidyll
Karsten får kjenne litt på sjalusien når han og Petra tilbringer vinterferien i erkenorsk vinterhyttehytteidyll. 

Bestevennene Karsten (Elias Søvold-Simonsen) og Petra (Nora Amundsen) er tilbake på kino like uimotståelig søte, flinke og herlige som sist. 
Denne gangen er det vinterferie i barnehagen. 
Karsten får være med Petra på hyttetur til morfar og Esther på snøfjellet! 
I en hel uke skal de leke med snøborg, gå på ski og kose seg med nystekte vafler, peis og sledetur i norsk vinternatur. 

"Karsten og Petra på vinterferie" er den andre spillefilmen basert på Tor Åge Bringsværds populære bøker. 
Også denne gangen har Arne Lindtner Næss en stødig hånd på regien. 
Og filmen både er og ser ut som en reklame for norsk natur og vinterkultur, slik vi ønsker å se oss selv. 

Krangel og uvennskap 

Men alt er ikke bare idyll og kos, og igjen er det familietryggheten og følelsen av tilhørighet som er truet. 
At foreldrene har kranglet uroer Karsten, og ikke får han helt dreisen på skigåingen heller. 
Og når Petter på nabohytta er både tøff og flink å stå på ski, frykter Karsten at Petra heller vil være bestevenn med ham. 
Så blir han og Petra uvenner... 

Historiene om Karsten og Petra er søte små eventyr, langt fra hverdagen de fleste barn opplever. 
Men det er faktisk befriende å se en film en gang i blant som skildrer den lekne, idylliske barndommen. 
Varm, morsom, fargesprakende, tidsriktig – og akkurat passe spennende. 

Nostalgi for voksne 

Så får vi voksne ledsagere kose oss med en nostalgisk godfølelse av NRKs pedagogisk korrekte barne-tv i gamle dager: lykkelige, trygge dager, besteforeldre med uendelig tid til lek og vaffelsteking. 
Og der alt går bra til slutt, etter at de harmoniske ungene har fått bearbeidet et mørkt, lite innblikk i voksenlivet og lært noe nytt om hva som er rett og galt. 
