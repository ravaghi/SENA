TV-anmeldelse:Forutsigbart 

Harald Rønneberg og Thomas Numme debuterte med en svært forutsigbar «Senkveld»-sending fra Sotsji. 
Hva gjør de når vi ikke vinner medaljer? 

«Senkveld i Sotsji» TV 2: 
21.40 Hver dag under OL 

Gårsdagens bokstav var B for Bjørgen og Bjørndalen. 
Deres OL gull var naturlig nok også i sentrum da Harald Rønneberg og Thomas Numme inviterte til den første «Senkveld» fra sitt provisoriske studio i Sotsji. 

De rutinerte programlederne var i god OL -form, med godt nærvær og kontakt med gjestene. 
Deres uformelle form gjør at gjestene slapper av i studio. 

Med fire norske medaljer første konkurransedag, ble programmet ganske forutsigbart med intervju med medaljevinnerne. 
Mest interessant var møtet med den hårfine snowboarderen Ståle Sandbech og hans historie om samholdet blant snowboarderne. 

I tillegg fikk vi høre litt om livet litt utenom sporet av Erik Bertrand Larssen. 
Det ga tankevekkende perspektiv blant annet om hva hjelpeapparatet gjør når tragiske ting skjer med en av deltakernes nærmeste. 

Solveig Kloppen er en av to utgående reportere, og vi håper hun senere kommer seg ut i Sotsji, og ikke serverer reportasjer fra Karl Johan i Oslo. 

Senkveld med sport i underholdningsprogram fra Sotsji er først og fremst for dem som ikke er mettet etter timelange sendinger fra TV 2 i Sotsji. 

KURT BAKKEMOEN 
