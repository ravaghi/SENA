Eventyrlig teater
TEATER: 
Morsomt og sårt når danske skuespillere tar oss med gjennom alle H. C. Andersens 156 eventyr - og dikterens liv. 

Rogaland teater, teaterhallen: H. C. Andersens samlede eventyr, gjestespill med Mungo Park. 
Av Heinrich Christensen. 
Med Mads Hjulmand, Malin Rømer Brolin-Tani og Jonas Munck Hansen. 
100 minutter. 
Spilles til 

Det er nesten blitt en egen teatersjanger å presentere store dikteres samlede verker i løpet av én forestilling - her kommer den danske teatergruppen Mungo Park med en 100 minutter lang oppdagelsesreise om deres store nasjonalikon H.C. Andersen. 
Dermed ønskes vi velkommen til en heseblesende bergogdalbane gjennom den danske dikterens liv og verk. 
Alle hans 156 eventyr skal nevnes, alt pakket inn i en historie plassert i et dansk folkebibliotek. 

Tre historier 

Slik blir dette egentlig tre historier: 
Rammen er de tre bibliotekansatte som forbereder en H.C. Andersen-uke, men det dukker ikke opp en eneste gjest. 

Så hva skal de tre gjøre? 
De begynner å leke, de leter etter rareste navn i eventyrene Andersen skrev, de jakter på den voldeligste episoden eller det rareste talende dyr. 

De går lenger; de begynner å spille ut dikterens liv, de løfter opp hans ambisjoner om å bli feiret romanforfatter, hans bønn om å bli udødelig, hans inderlige ønske om å bli elsket, hans tragiske ensomhet, sutrete selvmedlidenhet og lammende dødsangst. 

Og selvsagt historiene han diktet fram; eventyrene som refereres til, gjenfortelles eller spilles ut. 

Stol på fantasien 

Alt dette skal skje i løpet av 100 minutter, på en scene som består av en lang bokhylle, en arbeidspult, en skranke, to kontorstoler, en glassmonter med en svane og H.C. Andersens hatt, og en boktralle. 
Det funker veldig godt, og skuespillerne beveger seg lekent mellom det nøkterne kontorlandskapet og illusjonene som oppstår når teatret løfter oss inn i fantasien. 

Slik tas vi inn i forfatterens liv og hans eventyr - fra det subtile og sårbare til det vulgært støyende. 
Her spilles ømheten fra «Prinsessen på erten» og «Piken med svovelstikkene», her får vi den avslørende komikken i «Keiserens nye klær», og her får vi brutaliteten fra «Lille Claus og Store Claus» og Andersens seksualangst i overtydelige doser. 

Store fakter 

Overtydelig er kanskje det ordet som beskriver hele forestillingen aller best, for Mungo Park forteller historien og eventyrene med store fakter, veldige overdrivelser og brå overganger. 
Enkelte av tablåene kan minne om Mister Bean, andre er tegnefilmoverspilte. 
Men det gjør ingenting, antakelig er det den eneste måten å komme gjennom denne historien på. 
Og det er en prestasjon å rase gjennom alle eventyrene og samtidig gi oss bilder fra Andersens liv som internasjonal superstjerne, barnas udødelige venn og bittert, misforstått geni. 

Egentlig er det der den aller beste historien ligger, i lidelsen og komikken og drømmene og lidenskapen og skuffelsen - det er materiale som skaper godt teater. 

Eventyrene er vidunderlige, men også utdaterte og «mye lort», som bibliotekarene synger. 

Rammefortellingen er også tidvis morsom, men bibliotekarparodiene er lettvinte og tvinges i alle slags retninger for å skape en rød tråd som skal holde forestillingen sammen. 
Det er så vidt den ikke ryker. 
