Kidman briljerer
«Rabbit Hole» er en gripende og morsom film om å miste et barn. 

FILM: 
De færreste ville lagt merke til «Rabbit Hole», hvis ikke Nicole Kidman hadde vært med å kjempe om Oscar for beste kvinnelige hovedrolle. 

Kidman har hatt en humpete karriere de siste åra og det er godt se henne i en liten film som ikke risikerer å gå med hundrevis av millioner i underskudd. 
Kidman har flere strenger å spille på og denne gangen har hun, gjennom sitt produksjonsselskap, valgt å ta hovedrollen i David Lindsay-Abaires prisbelønte drama om et ektepar som mister sin eneste sønn i en ulykke. 

Beccas metode 

Vi kommer inn i livene til Becca og Howie (Aaron Eckhart) åtte måneder etter at fire år gamle Danny er gravlagt. 
Howie fungerer på jobb, men hjemme tviholder han på minnene og sitter gjerne alene i sofaen med et iPhone-opptak av Danny. 
Begge er med i ei støttegruppe, men Becca orker ikke å høre på gråtkvalte par som finner trøst i religion. 
«God needed another angel,» sier en av dem og Becca avbryter: 
«Why didn't he just make another angel?» 

Hjemmeværende Becca dropper støttegruppa og oppsøker i stedet en tenåringsgutt, som jeg skal la være å si noe mer om, siden filmen inviterer oss til å lure på hvem han er. 
Jason, som han heter, lager en tegneserie med samme navn som filmen, som selvsagt henspiller på «Alice i eventyrland» og behovet for å søke tilflukt i en alternativ virkelighet. 

Morsom Eckhart 

Regissør John Cameron Mitchell har tidligere gitt oss den transseksuelle rockemusikalen «Hedwig and the Angry Inch» og den alt-mulig-seksuelle «Shortbus» og selv om «Rabbit Hole» er en mye mer lavmælt affære, har den fortsatt en tydelig «indie-vibe» i valg av musikk og dvelende regi. 

Men «Rabbit Hole» er først og fremst en «skuespillerfilm». 
Flere kjente ansikter dukker opp i mindre roller, men det er Kidman som bærer dramaet og gjør det så gripende. 
De morsomme innslagene står Eckhart og Sandra 
Oh for, og det føles både overraskende og godt å kunne le flere ganger i en film som handler om å miste et barn. 
