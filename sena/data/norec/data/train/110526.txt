Magi-fnugg på julenissen
Riktig stemningsfull og god film om julenissens opphav - sett fra Finland. 

HANDLER OM: 
Dette er en finsk historie om julenissens opphav og livsløp: 
En foreldreløs gutt i en liten bygd i Lappland, som på grunn av nød i egnen må gå på rundgang mellom familiene. 

Til slutt havner han hos en gammel grinebiter - men begynner på nattetider å lage små leker til alle sine tidligere «søsken», som han leverer ut på julenatten. 

DOM: 
Noe vil virke fremmed på norske barn; dette er tross alt en finsk historie. 
Men mye vil være lett kjennelig. 
Og historien er vellaget, helt OK sentimental, velspilt og nydelig fotografert. 

En bøs mann vil riktignok virke utrivelig på de aller minste. 
Men magiens snøfnugg drysser gavmildt over det hele til slutt. 

JON SELÅS 
