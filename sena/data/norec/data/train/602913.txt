Sjarmerende om fordommer
«Ordets makt» er en lett og sjarmerende film, men ikke uten tyngde og med svært aktuell tematikk. 

Neïla Salah (Camélia Jordana) er en ung, fransk kvinne som bærer preg av sin fattige oppvekst og sitt arabiske opphav. 
Hun har piggene ute, og mindreverdighetskompleksene lyser lang vei. 
På tross av dette har hun kommet inn på jusstudiet ved universitetet. 
Der møter hun blant annet den kjente foreleseren Pierre Mazard (Daniel Auteuil), som ikke legger skjul på sine mannssjåvinistiske og rasistiske synspunkter. 

Etter at en av tiradene hans, som går grovt utover Neïla, blir filmet og lagt ut på Youtube, må han gjøre en innsats for å blidgjøre skoleledelsen. 
Han overtaler Neïla til å melde seg på en prestisjefull retorikk-konkurranse med ham selv som mentor. 
Det vil sette både han og skolen i et godt lys. 
Et usannsynlig vennskap formes mellom dem, men hva skjer når Neïla får vite at hun bare er en brikke i et pr-spill? 

Manusforfatter og regissør Yvan Attal har en frisk og humoristisk tilnærming til vanskelige temaer uten å bagatellisere dem. 
Og selv om han presenterer to stereotypiske karakterer, er de interessante nok til å ikke fremstå som klisjéer. 
Skuespillerne leverer troverdige prestasjoner, og filmens budskap kommer fram klart og tydelig – og med en god dose håp. 
