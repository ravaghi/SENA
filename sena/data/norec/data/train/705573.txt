Beck:Kameleonen skifter farge 

En årelang pusling i studio har ført Beck inn på nye veier. 
Som vanlig. 

Beck: 
"Colors" (Capitol/Universal) 

For andre må det ha virket fristende å gjenta suksessen som "Morning phase" brakte. 
Platen fikk en grammy som årets album, pluss prisen for årets rockealbum og en for studioarbeidet. 

Men nei, Beck har foretatt en ny kursendring. 
Akkurat som da han fulgte opp bestselgeren "Odelay" med skakke og rare "Mutations". 

Denne gang banket han på døra til Greg Kurstin, en produsent og låtskriver med Adele i klientellet. 
Beck og Kurstin har jobbet sammen før, men nå har de puslet i studio i flere år og spiller omtrent alt selv. 

Ifølge Beck brukte de det første året til å eksperimentere, med mye prøving og feiling. 
"Dreams" var den første sangen som fant sin form, og den ble utgitt som singel allerede for to år siden. 
Låten er et ønske om å lage noe som føles bra på scenen, og her kommer den i en ny miks. 

"Dreams" sies å hente sin inspirasjon fra MGMT, men ligger ikke så veldig fjernt fra Bowies mest danseglade øyeblikk på 80-tallet. 

"Seventh heaven" kan sies å stamme fra samme tidsperiode, tiåret som formet Beck musikalsk. 
Hadde noen utstyrt den med tjukkere synther og gitt den ut da, ville vi snakket om en seriøs hit. 

Den kommer som albumets andre kutt, i kjølvannet av det rytmebaserte tittelkuttet "Colors". 
Sangen handler om å finne tilbake til kjærligheten som ble borte: 

I’ll find you and go right through walls we made 

I see you, I need you every day 

"I'm so free" starter forsiktig, før vi får et vers med rapping og deretter fullt kjør. 
Start på nytt og gjenta. 
Hvis Beck leter etter noe å ta med på turné, må dette være en drøm. 

Pianointroen på "Dear life" minner om The Beatles, og resten er i det minste beslektet: 

Dear life, I’m holding on 

How long must 
I wait 

Before the thrill is gone 

"No distraction" lyder som noe The Police kunne gjort mens Beck ennå gikk på barneskolen. 
Sangen handler om distraksjonen som ligger i moderne teknologi. 
No distraction, can I be with you, lyder bønnen fra Beck. 

"Wow" er en studiolek, en fri flyt av ord og rytmer som endte opp som albumets andre singel og havnet på Billboards liste over fjorårets 100 beste popsingler. 
Kan man det, så kan man det. 

"Up all night" er tredje singel, en frisk låt som allerede er brukt i videospill og som reklame for smartklokker. 
Et snakkevers midtveis og rytmer som får deg til å bevege opptil flere kroppsdeler. 

På "Square one" tar han i bruk det lyse registeret av stemmen og synger om å være tilfreds med det man har. 
Kanskje ikke helt i tråd med den evige musikalske forandringen han bedriver. 

Beck ender det hele med noe som likner en normal ballade. 
"Fix me" er en varm sang og en flott avslutning. 

Jeg liker platen, men sett under ett er den mer retro enn nyskapende. 
I så måte er den en misbrukt sjanse. 

Neste gang kommer vi uansett til å få noe annet. 

Beste spor: 
"I'm so free", "Square one", "Fix me". 
