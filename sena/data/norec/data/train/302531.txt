Funker dessverre verken stående eller liggende
Gaute Ormåsen og Alexander Rybak står bak den offisielle sangen for VM i skiskyting. 

VM-LÅT: 
Ikke før er ungdoms-OL på Lillehammer historie, vi husker alt som skjedde i dølabyen, så er det det duket for et verdensmesterskap i skiskyting i Holmenkollen, og som nesten alt annet som arrangeres i dette landet bygges det opp, og det snakkes i store bokstaver, om nok en folkefest. 
Norge har dilla på folkefester. 
Uten folkefester stopper nasjonen, folkefester er den nye olja. 

Og, til en anstrengt folkefest skal det være ei mesterskapslåt, så også nå i form av "Miracles" som framføres i grei vokal av Gaute Ormåsen og med på fiolin er selveste Alexander Rybak, tekst og komposisjon, Jesper Borgen, Alexander "Rykkinnfella" Austheim, Chris Holsten og Ida Wærdahl. 
Låta høres litt ut som den er laget via et XL-ark, alt er stramt og alt er greit og alt det riktige er med, men det blir kalkulert budsjettpop som blir en anmasende hybrid av ei snill russelåt som også kunne ha kommet på åttendeplass i den norske MGP-finalen, og på på standplass høres et barnekor fulle av spe soul. 

De to artistene har da også fått gråstein å jobbe med, men dessverre klarer de ikke å forvandle det til gull. 
Få som makter det forresten. 
Nå er det å lage mesterskapslåter en vrien idrett, det ender ofte opp i det pompøse og overarrangerte både i tekst og melodi, og denne låta mangler også et catchy refreng. 
Refreng er et fag må vite. 

Dermed blir det tre bom av seks mulige. 
"Miracles" blir fort glemt, og når siste fulltreffer er unnagjort i Kollen ender den opp i kottet med det meste andre gode musikkintensjoner laget til et idrettsarrangement aka folkefest. 

Men, for noen som skal opp til Kollen-VM, for å følge kvinner og menn med ski og børser, vil låta nok fungere som hoppende avec en stakket stund. 
Vi forsøkte å yte mirakelene mest mulig rettferdighet, dette ved først å høre sangen liggende, og deretter stående, dessverre uten at det rykket i avtrekkeren en eneste gang i løpet av tre minutter og 34 sekundene. 
PS: 
Arrangørene burde heller vært frekke nok til å børste støv av bergenske Franklins "Bombadilla Life" (1989), den har jo et refreng som passer for enkelte skiskyttere: bom, bom, bom. 
