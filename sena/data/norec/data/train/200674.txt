Doro PhoneEasy 615
Et mareritt for oss, en drøm for bestemor. 

- Hva skal man med det? pleier min mor å spørre. 

Det kan dreie seg om hva som helst. 
Særlig innen teknologi. 
Egentlig det aller meste innen teknologi. 

- Hvorfor skal jeg ville gjøre det? spør hun. 

Ofte er slike spørsmål overraskende vanskelige å svare på. 

Nøyaktig hvorfor man vil ha all verdens musikk på telefonen når man uansett bare hører på en brøkdel av det, hvorfor man vil kunne se filmer på telefonen når man uansett har en 47-tommer stor TV i stua og hvorfor man vil spille Scrabble på telefonen når man uansett har spillet i bokhylla er ikke alltid så lett å svare på. 

Og noen ganger hadde det kanskje vært en fordel å ikke hatt mulighetene i det hele tatt. 
Så kunne man brukt telefonen til det den var bygd for: 
Prat. 

Møt Doro PhoneEasy 615. 

Gummi og elegante linjer 

Gi en 70-åring en moderne smarttelefon, så får du raskt se hvor smart det er. 
Jo flere funksjoner og jo mindre skrift, jo vanskeligere blir det å bruke. 
Svenskene i Doro stripper derfor ned funksjonene i håp om at alle skal klare å bruke de funksjonene som faktisk er der. 

Og la oss gjøre dette soleklart først som sist: 
Doro lager mobiler for gamle folk. 
Sånn. 
Da har vi sagt det. 
At også yngre folk kan like telefonene er helt greit, men denne modellen er ikke en konfirmasjonsgave. 
Dette er en 70 års gave. 

PhoneEasy 615 er siste skudd på Doro-stammen, og for rundt 1.500 kroner får du akkurat det du er ute etter: 
En enkel telefon til bestemor. 

Men dette er slett ikke noen simpel telefon. 
Modellen er pen å se på, deilig å ta på og har linjer som trolig er langt mer elegante enn hos målgruppen. 

Gummien på baksiden gjør at den ikke glir ut av skjelvende hender, og størrelsen bidrar til at hendene finner den når de trenger den. 

Med den medfølgende bordladeren kan telefonen stå slik eldre generasjoner er vant til, og den lyssterke indikatorlampen og skjermen på utsiden gjør at brukeren vet hva som foregår uten å måtte gjøre noe mer enn å kaste et blikk på den. 

Éndimensjonale menyer 

Dagens smarttelefoner handler i stor grad om operativsystem. 
Hva slags operativsystem PhoneEasy 615 kjører aner vi ikke, og det skal du bare... 
Blåse i. 

Grensesnittet minner om gamle Nokia-modeller, med en hovedmeny bestående av store ikoner og undermenyer i form av lister med tekst. 
Bokstavene er store og enkle, og kan gjøres enda større om brukeren trenger det. 
Alt du gjør, gjør du i én dimensjon: 
Enten går du opp, eller så går du ned. 

Å bruke slike menyer er et mareritt for alle moderne smarttelefon-brukere. 
Men menyene gjør det vanskelig å utførte noe horrible feil. 
Og det er mye enklere å forklare en gammel dame "trykk først der, så der og så der" enn "sveip sånn her med fingeren liksom også dra den der sånn cirka dit". 

Så fordelen for målgruppen er nok større for dem, enn ulempene er for "oss". 
Hva vi synes tar nok uansett Doro og... Blåser i. 

De riktige knappene 

La oss snakke litt om funksjoner. 
Det virker absurd å skulle snakke om funksjoner på en telefon i 2011, men la oss likevel snakke om funksjoner. 

Telefonen leveres med følgende funksjoner, i menyens egen rekkefølge og ord: 
Telefonbok, meldinger (SMS og MMS), anropslogg, kamera, bildevisning, alarm, kalender, kalkulator, FM-radio, ICE (viktig informasjon for helsepersonell) og innstillinger. 

Det virker mye når man ramser det opp slik, men tro oss når vi sier at dette er alt annet enn overveldende når du faktisk bruker telefonen. 
Dessuten kan man slå av funksjoner slik at brukeren bare trenger å forholde seg til et minimum av dem. 

Strengt tatt trenger man ikke forholde seg til noen av dem. 
Ettersom telefonen har egne knapper for hurtignumre, kan man ringe de nærmeste ved bare ett eneste tastetrykk. 
På samme måte kan man gå rett inn i meldinger via en egen knapp. 

Dermed kan bestemor holde seg langt unna menyene om hun skremmes av nymotens teknologi som elektroniske alarmsystemer og digitale regnemaskiner. 

Fall i badekaret 

Noen reagerer sikkert på at vi omtaler dette som en mobil for bestemor og bestefar. 
Vi har sett tester av den hvor det påstås at dette er en telefon for alle. 

Men en detalj på baksiden bør gjøre det ganske klart at denne er beregnet på veteraner: 
Telefonen leveres med trygghetsalarm. 
Hold knappen inne, og telefonen begynner å ule og sender en tekstmelding til kontaktene du har lagt inn i funksjonen. 
Videre begynner telefonen å ringe nummerne ett etter ett, helt til noen svarer. 
Bestemor kan da via høyttalertelefon fortelle hva som er i veien, og forhåpentligvis få hjelp så fort som mulig. 

Du tenker kanskje at dette kunne være en ekstra trygghet også mot voldtekt og ran, men med tanke på at telefonen slett ikke legger skjul på at han er i ferd med å ringe dine nærmeste, og ikke forteller noen hvor du befinner deg med mindre du kan si det selv, er det nok først og fremst fall i badekaret man har tenkt på. 

En drøm og et mareritt 

Om du trenger enda flere bevis på at dette er en mobil for de eldre generasjoner, kan vi nevne ekstra høye ringetoner, ekstra joviale ringetoner, mye "TUT!" og "DUT!" i menyene og medfølgende bærestropp. 
Kameraet er dessuten under all forventning, du kan ikke surfe nettet og USB- og lyd-inngangen har store og forklarende ikoner ved siden av seg. 
Og for ikke å glemme: 
Den er høreapparatkompatibel. 

Her kan du selv se hva kameraet har å by på: 

Så hva sitter vi igjen med? 
En hel del, faktisk: 
En telefon som er så enkel i bruk av selv bestemor klarer det. 
Et batteri som varer og varer, først og fremst fordi denne telefonen ikke skal eller kan fikles med. 
Medfølgende utstyr som gjør den enda enklere og mer behagelig å bruke. 

Den kunne vært enda billigere, hatt enda enklere menyer og mangler flere smarte løsninger for eldre brukere, som for eksempel å bruke blitzen som lommelykt. 

Men PhoneEasy lever opp til navnet: 
Dette er virkelig en enkel telefon. 
Og kun det. 

Et mareritt for oss. 
Men en drøm for bestemor. 

Og bare for å ha sagt det: 
Til og med min mor har nå fått seg iPhone. 
Først og fremst for å sjekke været og oppskrifter, men likevel. 
Man trenger ikke være 16 år for å bruke en smarttelefon. 

Så pass deg for hvem du kjøper denne til. 
Det kan fort tas galt opp. 
