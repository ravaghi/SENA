Seltzer i nytt TV-format:Et mørkere «Norge Rundt» 

Thomas Seltzer reiser landet rundt med åpent sinn. 
Men kommer enda bedre til sin rett i «Trygdekontorets» format. 

Ideen er god, og Seltzer er ingen ueffen mann på saken. 
Dokumentarserien Natta, Norge tar oss med til underlige fenomer, til folk som driver med ting de fleste av oss har liten kunnskap om. 
Langt fra Trygdekontorets dunkle studio-atmosfære. 
I det nye programformatet frister Seltzer & Co med solskinnshistorier, måneskinnshistorier, ispedd en sunn dose absurditet, mørke og magi. 
Ingen snau ambisjon. 

Ingen tid til dveling 

I første episode tar han innledningsvis turen til Finnmark. 
Til den samiske fotballdommeren som forbannet hele fotballaget Hammerfest med svart magi. 
Seltzer tar fenomenet ganning på største alvor. 
Det skulle bare mangle. 
Han har lett seg frem til karakteristiske typer og gode historier. 
Stiller gode, ujålete spørsmål, men slipper temaet litt for fort. 

Les også: 
Mørk ordmagi: 

Ganning er en maktfaktor i det programlederen omtaler som «Fandens fylke», Finnmark. 
Som seer blir jeg stadig mer nysgjerrig på fenomenet, etter hvert som eksemplene rulles opp på skjermen. 

Men Thomas Seltzer skal raskt videre. 
Til den tidligere Portveien 2 -helten, Jarl Goli, som nå livnærer seg som livsstilscoach. 
Møtet mellom de to er fornøyelig. 

Programlederen er på vår side. 
Reiser de samme motforestillinger som du og jeg sannsynligvis har. 
Blottlegger sine egne fordommer og manglende kjennskap til den spesielle virksomheten som er blitt skuespilleren Jarl Golis nye profesjonelle liv. 
Det funker. 

Natta, Norge fremstår som en mørkere, mer spisset, variant av fredagshyggen Norge Rundt , med et islett av TV-Norge-suksessen Åndenes makt. 

Programserien har også visse paralleller til Linda Eides skjeve tilnærming til fenomener og enkeltmennesker i serier som Norsk attraksjon og aktuelle Smæsj. 

Savner ordstyreren i Trygdekontoret 

Men, bevares. 
Seltzer har skapt sin egen, karakteristiske profil i TV-ruten. 
Han har hatt suksess med sitt mangeårige talkshow Trygdekontoret . 
I det formatet dokumenterte han at han behersker den hårfine balansen i veksingen mellom satire, alvor og humor. 

Jeg savner Seltzer som myndig ordstyrer og samtalepartner i Trygdekontoret . 
Forhåpentlig ser vi mer til den skarpe iakttageren i de neste fem episoder av Natta, Norge . 

Det er kanskje litt urettferdig å sammenligne Seltzers rolle i de to seriene, men vi trenger mannens verbale klo også når han beveger seg i uvant lende Norge rundt. 

I løpet av de neste uker blir vi blant annet kjent med den kvinnelige wrestleren som ble tvunget til å pensjonere seg i en alder av 31 år. 
Vi følger Seltzer til Trondheim og kikker inn i den erotiske brakken til en gjeng såkalte «swingers» — og vi møter mennesker som møter livets solnedgang på Gran Canaria. 

Rockebandet Hellbillies har laget musikken til programserien. 
Hallingdølene har løst oppdraget på en velegnet måte. 

Se Aftenposten Kultur baksnakke kulturlivet i nytt program: 

Trenger du TV-tips? 
Her er ti serier du bør få med deg i høst: 
