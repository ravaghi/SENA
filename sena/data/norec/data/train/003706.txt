Verre enn verst- Little Fockers 

Gjenforening hos Hollywoods pensjonistlag. 

Ben Stiller har virkelig blitt voksen nå, mens Robert De Niro virkelig har blitt pensjonist. 
Det lukter litt gammelt av deres nye film, Verre enn verst – Little Fockers. 

Det er en løs komedie med vag humor og ullen moral, basert på ny verdensrekord i tilfeldigheter som bare skjer på film. 

Det gikk forsåvidt greit å kaste bort 100 minutter med denne, men det er ikke en spesielt god komedie. 
Det er langt mellom latteren, og enda lenger mellom livsvisdommene som av og til glimter igjennom. 

Makta i familien 

Igjen møter vi familiemannen Greg Focker (Ben Stiller), som fremdeles har et anstrengt forhold til sin krevende svigerfar Jack Byrnes (Robert De Niro). 

Men nå føler Jack at tiden er inne for å la andre være familiens overhode, og han meddeler Greg at han er mannen. 

Greg blir smigret, og griper sjansen, men det skal vise seg å bli vanskelig å ta makta i familien. 

Middels tøysehumor 

Jeg liker at komedier gjenspeiler våre egne liv, og bruker temaer og situasjoner vi kjenner fra hverdagen til å lage humor med. 

Verre enn verst 
- Little Fockers har noe av dette, som problemene med å holde lidenskapen ved like i et forhold og hvordan familiemenn takler mannsrollekravene. 
Men det tulles stort sett vekk i tøysehumor av middels kvalitet. 

Jeg skulle faktisk ønske at det var mer alvor i filmen. 
Kanskje ville det gjort humoren bedre? 

Hyggelig gjenforening 

Det er mange hyggelige fjes i filmen. 
Foruten Stiller og De Niro ser vi blant andre Owen Wilson, Dustin Hoffman, Barbra Streisand og Harvey Keitel. 

Det er solide navn som en gang var blant de største på lerretet, men her føles det mest som en hyggelig gjenforening hos Hollywoods pensjonistlag. 

Det betyr også at det ikke akkurat presteres nyskapende og banebrytende humor her. 
Barbra Streisand tuller med musikalske kondomer, mens Dustin Hoffman danser flamenco. 

Man kan humre, men man kan ikke le. 

Jessica Alba i bikini 

Og ja, du får se Jessica Alba i bikini. 
Kvinner får ha meg unnskyldt for at jeg tar opp dette i denne anmeldelsen, det er selvsagt fullstendig hårreisende, men det har seg slik at mange menn liker å se Jessica Alba i bikini. 

Dessverre spiller hun så dårlig og overdrevent at hun står i fare for å motta en Razzie-award for årets verste birolle. 

Men hun gjør det i alle fall delvis i bikini! 

Søndagsfilm på TV 

En liten konklusjon: 
Verre enn verst – Little Fockers er ingen katastrofe, men heller ingen film jeg ønsker å se igjen. 

Med mindre den går som søndagsfilm på TV og det ikke er noe annet å se på. 
