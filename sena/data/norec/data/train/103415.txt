Peter Jöback:«Det här är platsen» 

(Columbia/Sony) 

Peter Jöback er foreløpig best kjent i Norge som en av Sissels mange duettpartnere. 
Her dukker han opp med en overraskende fin, akustisk-basert pop-plate hvor hans inntrengende stemme nok kommer til å smelte enda flere norske kvinne-hjerter. 
Jöback har fått god låtskriverhjelp fra veteraner som Mauro Scocco, Nicklas Frisk (ex-Atomic Swing) og Anders Mattsson (ex-Popsicle). 
De tre har skreddersydd sanger med varmt, organisk tilsnitt som sender tankene mot både Van Morrison (tittellåten), Per Gessle («Du behöver ingen hjälp») og Bruce Springsteen («Bland nattens skuggor»). 
«Jag bär dig» - en svensk versjon av Peter Gabriel/Kate Bush-duetten «Don't Give Up», her med Sara Isaksson - trekker også opp det trivelige inntrykket. 
