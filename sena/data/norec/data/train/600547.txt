Vakker animasjonsfilm
Regi: 
Tomm Moore 

Manus: Will Collins 

Skuespillere: 
David Rawle, Brendan Gleeson, Fionnula Flanagan, Lisa Hannigan 

Norske stemmere: 
Anders Baasmo Christiansen, Lise Fjeldstad, Trond Viggo Torgersen, Ane Brun, Henrik Folke-Olsen Hellum 

Ben bor sammen med mor og far midt ute i havgapet i et fyrtårn. 
Moren er gravid og han gleder seg til å bli verdens beste storebror, og de bruker ventetiden godt ved at moren forteller ham sagnet om selkiene, skapninger som er halvt sel og halvt menneske. 

Dessverre dør moren under fødselen, og i stedet for å elske sin nye lillesøster Saoirse, legger han all skylden på henne og bruker hver anledning han har til å være slem med henne. 
Saoirse kan av en uforklarlig grunn ikke snakke, og hun sniker seg hele tiden inn på rommet hans for å låne ting han har fått av moren. 

Men en dag begynner de merkeligste ting å skje , og før de vet ordet av det befinner de to seg på et eventyr med alver, magi og skumle ugler. 
Saoirse er nemlig den siste selkien, og bare hun kan redde alvefolket fra ugleheksa. 
Filmen vant ECFA-prisen under årets Barnefilmfestival i Kristiansand, og ble også nominert til Oscar 

Selv om det er en barnefilm er det en del mørke og triste scener , så jeg anbefaler ikke å ta med de minste barna. 
Dette er en unik film hvor barna blir introdusert til irske folkeeventyr, magi og vakker musikk og animasjon, samtidig som det fortelles en sterk historie om sorg, savn og kjærlighet. 
Historien kryper rett inn i hjertet og blir der. 
