Brian Eno «Ambient 1: Music For Airports»
Bakgrunnsmusikk med høy IQ 

Etter å ha forlatt eller blitt sparket fra Roxy Music ga Brian Peter George St. Baptiste de la Salle Eno (for å gi ham hans - fryktelig - fulle navn) ut fire gnistrende gode popplater, nyutgitt tidligere i år. 
I 1975 kom i tillegg «Discreet Music», egghodets innledende runde såkalt «ambient» musikk. 

Inspirert av Erik Saties arbeider og ideer satte Eno seg fore å klekke ut en ny type bakgrunnsmusikk som skulle være fjernet langt fra den tradisjonelle «muzaken». 
«Ambient 1 - Music For Airports» (1978) er kanskje den vakreste installasjonen i det som godt kan være rockverdenens mest intelligente manns mange arbeider i denne genren. 

Fire tyktflytende stykker som står så å si stille, duvende på piano og synthesizerbehandlede menneskestemmer - dette er tapetmusikk som merkelig nok aldri oppleves som kjedelig. 
Andre ideelle lydspor til en bakfull søndag, nyutgitt i fine pappcover: 
«Ambient 2: The Plateaux 
Of Mirror» (med Harold Budd, 1980) og «Ambient 4: 
On Land» (1982). 

MORTEN STÅLE NILSEN 
