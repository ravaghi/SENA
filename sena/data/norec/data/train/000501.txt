Infinity Blade
Knivskarp action til iPhone og iPad. 

Infinity Blade er en milepæl i evolusjonen av spill til Apples mobildingser. 
Utviklet eksklusivt for berøringsskjermene til iPhone og iPad, og det første mobilspillet til å ta i bruk den kraftige grafikkmotoren Unreal 3. 

Resultatet er den fineste grafikken jeg noen sinne har sett på en iPad og en spillopplevelse som sitter nøyaktig der den skal. 

Sverdkamp og rollespillelementer 

Spillet har en middelaldersk fantasy-setting og starter med at en navnløs kriger blir drept av den fryktinngytende Gudekongen. 
20 år seinere inntar du rollen som hans sønn, fast bestemt på å kjempe deg gjennom slottet og hevne din far. 

Underveis møter du stadig sterkere fiender som må bekjempes i sverdkamp én til én. 

Tilrettelagt for korte injeksjoner av action 

I sverdkampene må du dukke, blokkere og parere angrepene til motstanderen din, og dra fingeren over skjermen for å svinge sverdet. 
I tillegg har spillet et enkelt magisystem, og du kan utføre noen spesialangrep. 
Utfordringen ligger i å time angrepene. 

Spillet er nådeløst presist, og etter hvert som motstanderne blir sterkere er det lite rom for å feile. 

Det er også lagt inn noen enkle rollespillelementer. 
Du samler penger og erfaringspoeng som kan brukes til å modifisere krigeren din. 
Karakteren din utvikles, blir sterkere og får bedre utstyr. 

En uendelig kampanje 

Det mest imponerende er måten spillmekanikken er skreddersydd for mobile plattformer. 
Det er tilrettelagt for korte injeksjoner av action. 
Selve kampanjen varer bare i en halvtime, deretter starter spillet på nytt, i en ny ”blodlinje”: 
En ny sønn kommer på banen for å hevne sin far, i det uendelige – derav navnet på spillet. 
Men karakteren utvikler seg for hver gjennomspilling, og fiendene stadig tøffere. 

Infinity Blade er det mest episke og gjennomførte spillet jeg har sett på en mobil plattform, og gir en god pekepinn på hva som er mulig å få til på en iPad. 

Det eneste som holder spillet unna sekser på terningen er at det hele kan bli litt repetitivt i lengden. 

Mer i vente? 

Heldigvis inneholder spillmenyen en knapp som heter ”Coming soon”, noe som tyder på at man har planer om å utvide spillet videre framover. 

Testet på iPad og koster 39 kroner i Appstore. 
