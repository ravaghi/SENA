Han diktet om glede - av savn
BIOGRAFI: 
Klovner er ikke de eneste som gråter bak smilet. 
Muntre rimsmeder kan også ha det vondt. 

Peter Normann Waage: 
André Bjerke - I kampens glede. 
Aschehoug. 

«I livet er gleden en badegjest, mens smerten er dyphavsdykker», skrev André Bjerke. 
Hans biograf, Peter Normann Waage, forsøker å følge ham ned på dypet, men når ikke helt til bunns. 

Heller enn å gå så tett på at vi kjenner smerten, tar Waage leserne med på en guidet tur gjennom André Bjerkes liv og tekster. 
Full av kunnskap om sitt objekt peker han ut severdighetene; et godt dikt her, en nifs kriminalroman der. 
Se de elegante sarkasmene i dette innlegget om nødvendigheten av et dannet talesprog. 
Legg merke til hvor suverent Bjerke forklarer evansgambitens plass i sjakk. 
Og, folkens, her er dikteren nok en gang sørpe full. 

Turen gjennom Bjerkes liv er underholdende. 
De mange og lange sitatene fra både hans og andres tekster er en nostalgisk fest. 
Men Waages beslutning om å skrive det han kaller «en kulturhistorisk biografi», skaper også avstand. 
Han organiserer Bjerkes mange interesser og engasjement tematisk; sjakken for seg, språkkampen for seg, lyrikken, essayistikken, krimbøkene, antroposofien, kvinnene og alkoholen, alt blir ryddet og sortert. 
Litt for ryddet og sortert. 

Orden og kaos 

Waage kan si til sitt forsvar at også André Bjerke var tilhenger av litt orden i kaos. 
Han førte lister over så mye, inkludert kvinnene han hadde ligget med. 
Derimot var hans fyllekuler talløse. 
André Bjerke var alkoholiker. 
Han drakk seg til unødvendige konflikter, svakere tekster og antakelig også til en tidlig død. 
Datteren Tone sier at «man må ikke glemme at vår far – trass i at han var en utrolig morsom og genialt begavet mann, var ekstremt selvsentrert og i tillegg periodedranker.» 

Hans tendens til grandios selvoppfattelse kommer tydelig til uttrykk når et nervesammenbrudd utløst av for mye alkohol, blir til en «Damaskus-opplevelse». 
Som Paulus så Kristus, møter Bjerke Rudolf Steiner i et lys over Drammensveien. 
Mette, hans første kone og beste venn, sa at hun og André Bjerke hadde én interesse felles: André Bjerke. 

Det var en interesse hun delte med mange. 
Selv for oss som kom for sent til de mange herlige kulturslagsmålene på 1950-tallet, var det en fryd å lese hans innlegg i etterkant. 
Han var virkelig mesteren av den veldreide sarkasme, og stormester i virkningsfulle kontraster: 
«Jeg regner med karma og reinkarnasjon som like konkrete hverdags-realiteter som la oss si Holbergs plass og Universitetsgaten.» 

Velformulert kranglefant 

I en tid hvor politikken ser ut til å ha gravitert mot partitoppenes kjønnsorgan, skaper det akutt lengsel til 50-tallet når Waage grundig går gjennom kampen mot samnorsken, krangelen om evolusjonslærens framstilling i Grimbergs verdenshistorie og den heftige debatten om Goethes fargelære versus Newtons. 
Selv seksualiteten var mer velformulert den gang. 
Om Agnar Mykles røde rubin skrev Bjerke: 
«På meg virker boken kysk som en blåklokke». 
Uansett hvor full han var, skrev André Bjerke buksene av en hvilken som helst senterpartist. 

Han var selv en vandrende kontrast; dypt opptatt av vitenskapsteori og forfatter av fabelaktige tøysevers, mester for en serie køpenickiader rettet mot modernister og materialister og formfullendt gjendikter av klassikerne. 
Inger Hagerup skrev at «André Bjerke har lidd den triste skjebne at så å si alt han fant på av tøv og tull er blitt behørig protokollført, mens de fleste av hans seriøse utspill enten er blitt oversett eller fordreid.» 

Utfordret eliten 

Peter Normann Waage verken overser eller fordreier. 
Han rydder plass til autodidakten som utfordrer den akademiske eliten, til krimforfatteren som avslører virkelighetens justismord og til poeten som aldri gir opp sin kamp for formens plass i lyrikken. 
Stadig ble det brukt mot ham at han var frapperende flink med ordene, men ikke dyp nok. 
Som hans fetter, Jens Bjørneboe, skrev: 
«Han har ‘lett for det’. 
Og av en eller annen ubegripelig grunn skal diktere her i landet ha tungt for det.» 

Tross savnet av en alternativ disposisjon, er denne biografien obligatorisk lesning for alle som er glad i språk, og alle som en gang har drømt om å dra på ferie til landet Miramarmora, til farmora og mormora, den furia i furua. 
