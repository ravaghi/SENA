Forsøk på å gjøre skam på æreskulturen
Interessant prosjekt, men ender opp som stor ståhei for lite. 

"Skamløs" handler om æreskultur og hvordan man skal ta et oppgjør med den. 
Bile, Srour og Herz forteller om sine egne opplevelser og om opplevelser de har blitt fortalt. 
”Fortelle” er stikkordet her, for opplevelsene deres kommer stort sett fram gjennom nedskrevne dialoger. 

Her har ikke korrekturlesningen vært god, i tillegg til at for mange banaliteter har fått bli stående. 
Det føles ikke nødvendig å ta med alle morsomhetene og de nølende, halvferdige kommentarene til de unge kvinnene. 
Jeg stiller meg spørsmålet om de ikke kunne ha skrevet om alt de snakket om i en lengre sammenhengende tekst fremfor å gjengi samtalene i en bok. 

Innimellom er det illustrasjoner, lister og tekster, men selv disse tekstene er korte. 
Det springer fort fra en sak til en annen, og jeg savner at forfatterne går mer i dybden på disse strukturelle problemene – slik som det fortelles om i "Skamløs" blir det litt vel anekdotisk og usammenhengende. 
De presenterer noe fakta og statistikk, men dette havner i skyggen av den søte innpakningen og oppsettet. 

Selv om dette er en bok beregnet for unge mennesker, trenger man ikke å undervurdere dem – unge mennesker burde være i stand til å lese. 

I tillegg synes jeg at det flere steder sies A uten å si B, f.eks. er det rart at det i dialogen om hijab ikke nevnes at en av forfatterne ikke lenger er troende muslim. 
Faktisk er det rart at dette ikke nevnes før nesten helt til slutt. 
Plutselig stilles mye av tematikken i et annet lys. 
Kulturen som forfatterne skriver om er jo uløselig knyttet til religion. 

Når det er sagt, synes jeg prosjektet til forfatterne er viktig og interessant – mye av det forfatterne forteller om kan man også dra paralleller til i vestens majoritetskultur. 
Feministene har altså fortsatt mye å gjøre både her og der. 
