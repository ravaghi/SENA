Alt om min venninne
KOMEDIE/DRAMA 

Frankrike 2014 

Originaltittel: 
Une nouvelle amie 

Regi og manus: 
François Ozon 

Skuespillere: Romain Duris, Anaïs Demoustier, RaphaelPersonnaz 

Musikk: 
Philippe Romby 

Aldersgrense: 
11 år 

Egnethet: 
Ungdom/Voksen 

Etter at hennes beste venninne dør i ung alder, tar Claire (Anaïs Demoustier) på seg å hjelpe enkemannen David (Romain Duris) som sitter alene igjen med ansvaret for parets baby. 
Men en dag hun kommer på uanmeldt besøk, finner hun — og her kommer den uunngåelige spoileren - David kledd opp i full drag. 
Claire blir først frastøtt av Davids feminine jeg, så tiltrukket og til slutt forvirret. 

Franske François Ozon har det med å pirke i sosiale tabuer. 
«I de beste hjem» (2012) handlet om overskridelser av privatsfæren, «Ung og vakker» (2013) om frivillig tenåringsprostitusjon. 
Dessverre får «Min nye venninne», som er basert på en novelle av den britiske spenningsforfatteren Ruth Rendell, på langt nær like mye ut av temaet transvestisme. 

I en historie hvor forholdet mellom hovedkarakterene hele tiden er i endring, gjør Demoustier og Duris fine, nyanserte skuespillerprestasjoner. 
Men filmen som helhet klarer aldri å bestemme seg for om den vil være en småfrekk komedie, et melankolsk drama eller en erotisk thriller. 
I stedet ender den opp med å være litt av det ene og litt av det andre: en vaklende konstruksjon som blir stadig mer trettende i takt med at den blir stadig mindre troverdig. 
