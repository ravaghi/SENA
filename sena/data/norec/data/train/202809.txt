Multicom Arctic W740S
Overraskende kraftig bærbar i ultratynn utførelse. 

Hvis du er ute etter en tynn og lett PC med stor kapasitet og mye datakraft, er sannsynligvis den sylferske Arctic-modellen fra norske Multicom et av de aller beste valgene. 
Maskinen er ikke mer enn 2,1 centimeter tykk, og veier beskjedne 1,9 kilo. 
Det skulle man ikke tro med slike ytelsestall - for ikke å glemme at den både har SSD og romslig harddisk. 

Maskinen har dessuten noen andre egenskaper som vi falt pladask for, som deriblant 14" AUO-skjerm med full HD-oppløsning (1920 x 1080 piksler) og helnorsk tastatur. 
Sistnevnte er ikke hverdagskost i PC-verdenen, der de fleste PC-er har fellesnordiske taster. 

Vi legger også til at du kan kjøpe PC-en uten operativsystem, slik at du for eksempel kan velge å installere Windows 7 (kanskje du allerede har en lisens?) hvis du er skeptisk til Windows 8. 

Potente saker 

På innsiden av PC-en sitter en meget kraftig firekjernet Intel Core i7-4750HQ-prosessor med den integrerte Iris Pro 5200-grafikk-brikken. 
Dette er den kraftigste grafikkbrikken Intel noen gang har laget for bærbare PC-er, og som du skal se litt senere sparker den godt fra seg. 

PC-en leveres videre med hele 16 GB RAM (som også er maks), 120 GB SSD (mSATA) og en vanlig 5400 RPM harddisk med 1 TB kapasitet. 
I tillegg har den et Intel Centrino N6235 trådløst nettverkskort (støtter a/b/g/n-nett + Bluetooth 4.0). 

På sidene finner du blant annet HDMI-utgang, nettverkskontakt (inntil 1000 Mbit LAN), Mini Displayport, tre USB 3.0-porter og kortleser for SD-minnekort. 

Optisk drev må du klare deg uten, forøvrig må vi si oss meget fornøyd med utstyrsnivået - PC-ens beskjedne størrelse tatt i betraktning. 

Litt høy klikkelyd, men ... 

Skjermlokket er av metall, mens innside og bunn er av plast. 
Byggekvaliteten virker absolutt å være bra. 

Tastatur og pekeplate er av middels god kvalitet, det er litt svikt i tasaturplaten på midten, uten at det påvirker opplevelsen i særlig negativ grad. 
Det er relativt støysvakt også. 
Venstre- og høyreklikk på den heltrukne pekeplaten lager litt høy klikkelyd, noe som ikke alltid er like ønskelig. 

... lydløs i lange perioder 

Effektiv kjøling er utrolig viktig på så kompakte PC-er med kraftig prosessor, og denne PC-en benytter en teknikk kalt Intel Hyperbaric Cooling Technology. 
Den trekker luft inn fra sidene bak ved hjelp av to vifter, fører luften over komponentene før den blåses ut igjen i midten bak. 

PC-en kan være lydløs i lange perioder med lav belastning, men viftene høres godt under belastning. 
Heldigvis roterer de uten å lage de mest høyfrekvente lydene - så de blir sjelden veldig sjenerende. 

Det er uansett prisen du må betale for å få en meget kraftig datamaskin i kompakt utforming. 

I bruk og ytelsesmålinger 

Oppstart av PC-en tar rundt ti sekunder med Windows 8. Fra hvilemodus tar det kun et par sekunder. 
Det plasserer PC-en oppe i selskap med de raskeste vi har målt på dette punktet. 

Windows Opplevelseindeks i Windows 8 gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 7,7 Minne: 
8,2 Grafikk: 6,9 Spillgrafikk: 
6,9 Primær harddisk: 
8,1 

Passmark PerformanceTest 8.0 ble brukt til mer inngående ytelstester, og i diagrammene under har vi sammenlignet tallene vi fikk med prosessorer og grafikkort som sitter i størrelses- og vektmessige like PC-er i samme prisklasse (10.000 kr): 

De aller fleste PC-ene i denne klassen har såkalt ULV-prosessor som ikke yter på langt nær så bra som prosessoren i vår test-PC. 
Prosessorytelsen er faktisk på høyde med hva du kan forvente av kraftige spill-PC-er 

3D-ytelsen er nesten tre ganger høyere enn "standard" Intel HD 4000, noe som betyr grei ytelse også i nyere, krevende spill, i hvert fall om du går litt ned på oppløsningen. 
Intel dominerer nesten totalt på PC-er rundt 10.000 kroner og med vekt på under 2 kg. 
Vi tok med mellomklassekortet Nvidias GT 750M i diagrammet for sammenligningens skyld - dette finner du ofte i en del litt større PC-er i 10.000 kroners-klassen. 

Harddisk/SSD Lesehastighet: 
Inntil 430 MB pr sekund Skrivehastighet: 
Inntil 424 MB pr sekund 

SSD-en i vår test-PC har en ytelse som ligger høyt på listen, rundt 4-5 ganger kjappere enn typiske 5400 rpm-harddisker. 
I praksis er det kun SSD-er i RAID 0-oppsett som har hatt bedre ytelse i våre PC-tester, men dette betyr uansett lynrask lesing og skriving av data på denne PC-en. 

Hva med batteritiden? 

Multicom sier at du skal kunne klare å kjøre PC-en med varierte oppgaver i rundt seks timer mellom hver lading. 
Det hadde ikke vi nubbesjanse å få til, i beste fall klarte PC-en fire timer og 42 minutter, men under konstant videoavspilling var batteriet tomt på tre timer og 48 minutter. 

Rundt fire til 4,5 timer er altså en mer korrekt angivelse, mener vi - tall som godt kunne vært litt høyere. 

Konklusjon 

Denne maskinen har en ytelse man skulle forvente av maskiner som veier minst 50 prosent mer og er dobbelt så tykke. 
Designmessig er den ikke blant de mest spenstige, men brukeropplevelsen er i stor grad meget positiv. 

Les våre plusser og minuser under for å finne ut om dette er PC-en for deg. 

Takk til Multicom for utlån av maskinen til test. 

Multicom Arctic W740SU-CFB2 
