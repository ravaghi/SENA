Paul Motian Band:«Garden of Eden» 

(ECM/Grappa) 

Trommelegenden Paul Motian har i forkant av sin 70-årsdag alliert seg med et knippe unge musikere og igjen skapt lavmælt, men intenst vakker musikk. 
Tre gitarister, deriblant danske Jacob Bro, setter et originalt preg på lydbildet. 
Tony Malaby, som har samarbeidet mye med norske Eivind Opsvik, er blant de mer spennende saksofonistene i New York for tiden, og gir også her til kjenne en personlig forankret tradisjonsnærhet. 

Halve platen består av Motians komposisjoner, den andre halvparten er gjenskapninger av standardlåter som Mingus' «Goodbye Pork Pie Hat» og Monks «Evidence». 
I alt preges musikken av en balansert lydhørhet, fri fra klisjeer og testosteronoppvisninger. 
Nok en gang har Motian levert et helstøpt album som engasjerer fra første til siste tone. 

CARL PETTER OPSAHL 
