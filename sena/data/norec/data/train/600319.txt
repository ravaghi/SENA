En ganske alminnelig suksesshistorie
BIOGRAFI/DRAMA 

USA 2015 

Regi: 
David O. Russell 

Manus: Annie Mumolo, David O. Russell 

Skuespillere: 
Jennifer Lawrence, Bradley Cooper, Robert De Niro, Isabella Rossellini, Dascha Polanco 

Aldersgrense: 6 år 

«Joy» forteller den mest amerikanske av alle standardhistoriene. 
Du vet, den som sier at hvis du bare følger drømmene dine og aldri gir opp, samme hvor dumme og slemme alle rundt deg er, så vil alt gå bra til slutt. 
At «Joy» er laget av David O. Russell («Silver Linings Playbook», «American Hustle«), gir i utgangspunktet forhåpninger om at den skal ha noe mer vektig å by på enn som så. 
Det har den dessverre ikke. 

Russells spesialitet er energiske filmer om ukonvensjonelle mennesker. 
Denne gangen handler det om Joy Mangano, småbarnsmoren som fant opp den evigvarende supermoppen (joda!) og gjorde det stort på TV-shop. 
Og det klarte hun selv om alle rundt henne var — du gjettet riktig - dumme og slemme. 

Hovedrolleinnehaver Jennifer Lawrence har, som alltid, sterk tilstedeværelse. 
Her er hun dessuten omgitt av størrelser som Robert De Niro, Bradley Cooper og Isabella Rossellini. 
Men til tross for at regissør Russell bruker alle de vanlige triksene sine - flashbacks, drømmesekvenser, massevis av popmusikk - og prøver tilføre selv de mest hverdagslige scener et eller annet uventet, så sitter vi ikke igjen med annet enn en sukkersøt, tvers gjennom forutsigbar klisjé av en suksesshistorie. 
