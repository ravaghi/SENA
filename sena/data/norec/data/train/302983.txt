Fantasirik
«Karsten og Petra blir bestevenner» skaper en fargesterk og magisk verden for de aller minste. 

FILM: 
Tor Åge Bringsværd og illustratør Anne G. 
Holt har laget hele 23 bøker om Karsten og Petra siden starten i 1992. 
Målgruppa er 3-7 år og det samme er tilfellet når de to bestevennene tar steget over til det store lerret. 
Tidligere er det produsert en TV-serie for NRK og det samme vil skje denne gangen, med 12 episoder av 13 minutter i forlengelse av filmen. 

Vi treffer Karsten (Elias Søvold Simonsen) og Petra (Nora Amundsen) like før de blir kjent, like før Karsten skal begynne i barnehagen og fem dager før Petra fyller fem år. 
Karsten «grugleder» seg til å begynne i ny barnehage, men finner seg fort til rette med Petra. 
Dessuten er ingen av dem alene, for Karsten har Løvungen og Petre har Frøken Kanin. 

En bestemt kanin 

Filmen er regissert av Arne Arne Lindtner Næss, kjent for «Olsenbanden jr.» 
-filmene og «Blåfjell 2», som sammen med manusforfatter Line Fougner Christensen må sies å ha et godt blikk for små barns virkelighet. 
Denne virkeligheten inneholder store doser fantasi, i form av kjæledyr som kommer til liv og diskuterer likt og ulikt med sine eiere - både Løvungen og Frøken Kanin har sterke personligheter. 
Karsten og Petra bygger magiske puteslott, besøker brannstasjonen og maler bestefars båt. 

Lite friksjon 

Det finnes med andre ord lite å mislike i «Karsten og Petra blir bestevenner», med mindre du er motstander av solskinn, gamle hus, koselige hager, sterke farger og alle tegn på idyll. 
Filmen er spilt inn i noe som kunne vært en urban del av Norske Folkemuseum og den nyeste bilen vi ser, er en Volvo 240 fra 70-tallet - bortsett fra brannbilene, som er siste modell. 

Hovedpersonenes foreldre og de andre voksne er av det friksjonsløse slaget. 
De sukker og smiler og sier selvfølgeligheter til hverandre. 
Jeg mener ikke at 4-årige kinogjengere har behov for problematiserende sosialrealisme, men noen gnisninger mellom voksne og barn kunne gjort seg. 
Likevel, idyllen er fin, den. 
Og vi får tross alt en sjalu venninne som lager trøbbel. 
