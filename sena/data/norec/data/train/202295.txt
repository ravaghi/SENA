Huawei Ascend Mate 7
Stor skjerm, stort batteri og et elegant ytre. 

For fire år siden debuterte Huawei med mobiltelefoner i Norge. 
Selskapets første modell her til lands, U8230, imponerte oss på ingen måte. 

Terningkastet endte på en toer, og på Dinsides forside var overskriften «Huffamei, Huawei». 
Den billige Kina-telefonen var nettopp det – en billig Kina-telefon. 

Og den gangen betød det noe helt annet. 

For i dag er kvaliteten en helt annen, og Huawei er kjent for å lage telefoner som gir mye for pengene. 
Forleden dag testet vi selskapets Honor 6, som ble berømmet med en sekser på terningen – en telefon som presterer på linje med toppmodellene, men som koster halvparten: 

Ingen liten krabat 

Ascend Mate 7 er ikke en fullt så billig Kina-telefon og koster i dag ca 4.500 kroner i de billigste nettbutikkene. 
Selv om det er et syvtall i modellnavnet er det heldigvis ikke snakk om en syvtommers skjerm, men Ascend Mate 7 sine seks tommer merkes allikevel godt i bukselomma og passer dermed fint inn i «phablet»-kategorien (phone/tablet); en stor telefon eller et lite nettbrett, alt ettersom hvordan man ser det. 

Til sammenligning måler skjermen på iPhone 6 Plus 5,5 tommer over diagonalen, og Samsung Galaxy Note 4-skjermen er på 5,7 tommer. 

Men, til tross for at Huawei-skjermen er større enn de to nevnte telefonene, er ikke telefonen i seg selv vesentlig større. 
Under ser du forskjellene: 

Og de fysiske målene: iPhone 6 Plus: 158x78x7,1mm, 172g Samsung Galaxy Note 4: 154x79x8,5mm, 176g Huawei Ascend Mate 7: 157x81x7,9mm, 185g 

Med andre ord har Huawei-telefonen en svært god utnyttelse av plassen, der skjermen utgjør en større andel av den totale størrelsen enn hos de to andre. 
Faktisk er det telefonen med mest skjerm per overflate av de vi har testet i år. 

Elegant 

Til tross for en relativt hyggelig pris på denne telefonen, virker den solid bygget. 
Baksiden er i metall og gir oss raskt assosiasjoner til HTC One Max hva gjelder utseende. 

Du kan imidlertid ikke åpne bakdekselet, så minne- og SIM-kort settes inn via en luke på siden som må trykkes ut med en nål. 
Inngang til laderen finner du i bunnen og til hodetelefoner i toppen av telefonen. 

Ascend Mate 7 har, i likhet med mange andre Android-telefoner, ingen fysisk hjem-knapp, så denne opptar noe av skjermplassen i det daglige, selv om apper som kjører i såkalt «immersive mode» bruker hele skjermen. 

Fingeravtrykkleser på baksiden 

Verdt å merke seg med baksiden av telefonen er også at Huawei nå har en fingeravtrykkleser på Ascend Mate 7. Funksjonsmessig minner den i stor grad om den vi finner på iPhone, der man bare legger fingeren inntil for å låse opp telefonen, fremfor å dra den over knappen, slik Samsung har valgt å gjøre det i sine telefoner. 

Og den funker knallbra, der vi kan telle på én hånd antall ganger vi har vært nødt til å prøve to ganger i løpet av den uka vi har hatt telefonen til test. 

Og vi har heller ikke klart å låse opp med feil finger, bare for å understreke det. 

God skjerm 

Skjermen på Ascend Mate 7 er altså seks tommer over diagonalen, og oppløsningen er full HD, altså 1920x1080 piksler. 
Det er skarpt nok i våre øyne (pikseltetthet på 367 punkter per tomme), selv om noen av konkurrentene (som LG G3, Samsung Galaxy Note 4 og Oppo Find 7) byr på enda høyere oppløsning (2560x1440). 

IPS-skjermen er relativt nøytralt fargekalibrert uten de store utskeielsene hva gjelder farger (hvitbalansen kan justeres i menyene), og innsynsvinkelen er OK, selv om det finnes skjermer som er bedre på å bevare lysstyrken akkurat det punktet. 

Med en såpass tynn ramme kan du, som med Galaxy Note 4, oppleve at tommelfingerballen berører skjermen når du strekker tommelen til motsatt side, slik at du ikke får trykket på et ikon. 
For vår del har vi imidlertid hatt færre problemer med det enn på Note 4, sannynligvis fordi Mate 7 er noe bredere der vi ikke får det samme grepet på telefonen som vi får på Note 4. 

Eget Android-skall 

Som med Honor 6, har også denne Huawei-telefonen selskapets eget Android-skall kalt Emotion UI. 
Det skiller seg en del fra Android-opplevelsen fra Google, og den kanskje største forskjellen i forhold til øvrige Android-telefoner, er at det ikke finnes noen app-skuff, slik at alle apper må ha en plass på hjemskjermen. 
Altså slik det fungerer på iPhone. 

Det er ikke noe stort problem, siden det går lett å flytte ikoner, legge dem i mapper og så videre, og vil du ha en app-skuff, kan du alltids laste ned en annen launcher og heller bruke den. 

Gjør du en klypebevegelse, kan du også velge overgangseffekter når du hopper fra skjerm til skjerm, endre rekkefølgende på hjemskjermene og velge hvilken som skal være standard. 
Dessuten går det an å merke flere ikoner og flytte dem i samme vending. 

Varslingsmenyen er todelt; én med de vanlige varslene og én med hurtigsnarveier. 
Avhengig av hvilken halvdel av skjermen du trekker ned gardina fra, får du det tilhørende varselpanelet: 

Uvant, men egentlig ganske kjekt, er også at du for hver app som sender deg varsler får opp to knapper for å godta eller ikke at appen sender deg varsler (inntil du gjør et valg). 

Utseendemessig finnes det utallige tilpasningsmuligheter, der du kan hente ned temaer fra nettet som inneholder både bakgrunner, ikoner og låseskjermer. 
Her ser du noen av dem: 

Ellers finnes det noen ekstra kjekke ting, både i menyer og i egne apper. 
Du kan for eksempel velge hvilke apper som skal få lov til å kjøre i bakgrunnen når skjermen er slukket, samt hvilke som skal få bruke 4G- og WiFi-trafikk. 

Litt slitsomt er det dog at man til stadighet blir varslet om at en eller annen app bruker mye strøm i bakgrunnen med mulighet for å stenge den. 
Stort sett har det for vår del dreid seg om bildebackup og den slags. 
Låseskjermen kunne med fordel ha hatt en snarvei til kameraet, men med en såpass god fingeravtrykksensor er det ikke noe stort problem, siden telefonen låses opp fra sort skjerm direkte når du legger fingeren på den. 

Flyter pent 

Vi opplever til stadighet fortsatt å teste Android-toppmodeller der vi ikke er helt tilfreds med flyten når man surfer på nettet eller navigerer på hjemskjermen. 

Her leverer Huawei-telefonen varene til det fulle, og spesielt nettsurfing går silkemykt. 

Maskinvaren scorer også godt i ytelsestestene. 
Blant annet får vi en bestenotering i flerkjerne-målingen på Geekbench (3235, måler prosessorhastighet) og en av de raskeste SunSpider-ytelsene (675ms, måler javascript-ytelse i nettleseren). 

Dog gjør ikke Huawei-telefonen det like godt i testene som også inkluderer grafikk, som 3DMark (13632) og Basemark OS II (721). 
Det ser vi også når vi spiller spill, der vi av og til får noen smårykk i spill som Sky Force 2014. 
Mate 7 er nok med andre ord ikke førstevalget om du spiller mye grafikktunge spill. 

Batteriet er gigantisk, med kapasitet på hele 4100mAh. 
Til sammenligning er Note 4-batteriet på 3220mAh, og med relativt normal bruk (halvannen time skjermtid i løpet av en dag og varslinger aktivert for diverse sosiale medier og epost) hadde vi hele 60 prosent batteri igjen da det var tid for å hoppe til køys. 
Dermed bør mange klare to dager på én ladning, som vi i 2014 fortsatt anser som ganske bra, og som vi muligens ler av om fem år. 

Ellers har telefonen 2GB arbeidsminne, 16GB internminne og støtte for minnekort inntil 64GB. 
Den finnes også i en 3GB/32GB-utgave, men den varianten er ikke tilgjengelig her til lands. 

Kamera 

Kameraet på Ascend Mate 7 er laget av Sony. 
Oppløsningen er på 13 megapiksler, lysstyrken f/2.0 (meget bra) og vidvinkelen tilsvarende 28mm. 
Frontkameraet byr på 5Mp-oppløsning, f/2,4 (ikke fullt så bra) og vidvinkel tilsvarende 22mm, som da gir et bredt kamerautsnitt. 

Kameraappen fremstår veldig ren og pen – igjen noe inspirert av iPhone der man sveiper sidelengs for å bytte kameramodus. 
En av dem, «All fokus», lar deg ta bilde der du i etterkant kan velge fokuspunkt i bildet: 

Vi liker godt muligheten til å bruke fingeravtrykkleseren på baksiden som utløserknapp, som nok er ekstra hendig for den som er glad i å ta selvportretter med frontkameraet. 

En liten hake er at man ikke har noe snarvei til kameraet fra låseskjermen. 
Det er for så vidt uproblematisk om man velger å bruke fingeravtrykksensoren (og det ser vi som nevnt liten grunn til ikke å gjøre) siden man da kommer «rett inn» uansett, men for de som bruker en vanlig låsekode må telefonen altså låses opp først for å få tilgang til kameraet. 

Når det gjelder bildekvalitet er det imidlertid langt fra imponerende bilder Huawei-telefonen leverer. 

Detaljnivå, støyreduksjon og dynamikk er ikke like god som hos de beste, og duellerer vi telefonen mot Samsung Galaxy Note 4 er det rått parti i favør Samsung, noe du kan se eksempler på her (100 prosent-utsnitt): 

Og det obligatoriske frontkamera-selfie-bildet: 

Kameraet er altså telefonens akilleshæl, som rett og slett er langt under par i 2014. 
Noe har altså Huawei måtte ofre for å gjøre telefonen såpass billig som den er. 

Lyd og samtaler 

Lydkvaliteten under samtaler er god på denne telefonen, og hverken vi eller motparten har opplevd problemer selv i vårt betongisolerte stillerom på kontoret, som ikke alle telefoner presterer like bra i. 

Den eksterne høyttaleren, som er plassert på baksiden, låter også ganske godt til mobiltelefon å være, med mindre diskant og mer mellomtone enn de fleste andre telefoner, som gir et mer behagelig lydbilde om du lytter til musikk på den måten. 

Hodetelefonutgangen gir imidlertid ganske lav lydeffekt ut. 
Selv kobler jeg telefonen ofte til stereoanlegget i bilen via en slik kabel, og med volumet på den vanlige innstillingen, er lyden vesentlig lavere enn hva jeg er vant med fra andre telefoner. 

Konklusjon 

Med 6 tommers skjerm er Huawei Ascend Mate 7 en stor telefon som ikke passer for alle, men er du i markedet for en stor telefon og synes de dyreste modellene har for høy pris, byr Huawei her på mye telefon til en relativt hyggelig pris. 

Spesielt vil vi trekke frem fingeravtrykksensoren og den generelle mykheten i daglig bruk som positive egenskaper, der nettsurfing glir silkemykt og telefonen responderer raskt på trykkene. 
Batteritiden er også svært god, der mange vil kunne få to dager på én ladning, noe som fortsatt bare gjelder et fåtall telefoner i dagens marked. 

Til de tyngste spillene kommer den imidlertid litt bak de beste. 
Dessverre for Huawei er også kameraet under pari, og det vet vi er betydningsfullt for mange som skal kjøpe telefon. 
Vi lander til slutt på en femmer på terningen på grunn av den gode prisen, men velger å holde tilbake vårt anbefalt produkt-stempel denne gangen på grunn av kameraet, som vi tror flere vil bli noe skuffet over. 

Huawei Ascend Mate7 16GB 
