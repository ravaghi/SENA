Sør-Koreas gitarkonge
Musikeren Shin Joong Hyun ble forfulgt og fengslet i hjemlandet. 

ALBUM: 
For de nysgjerrige blant oss kan det i blant være like naturlig å lete etter musikalske nyheter i fortida som i dagens ofte fantasiløse og repeterende rock-scene. 

I tillegg har en befriende opptatthet av eldre musikk fra den såkalt tredje verden utvidet leteområdet for folk som fortsatt har en viss glød for det fremmedartede og uoppdagede. 

Asiatisk beatbølge Jakten på eldre vinylutgivelser i Afrika, Asia, Midt-Østen og Sør-Amerika pågår til de grader at slike LP'er nærmest er utryddelsestruet. 
En CD-serie som «Love, Peace & Poetry» inkluderer ikke bare verdensdelene, men enkeltland som Tyrkia, Mexico, Japan, Chile, Japan, Mexico og mange flere. 

Blant annet takket være den amerikanske gruppa Dengue Fever er kambodsjansk 60- og 70-talls musikk trukket fram i lyset gjennom serier som «Cambodian Rocks» og «Cambodia Rock Spectacular!». 
Nylig kom en CD-samler med tittelen «Sound of Siam: 
Leftfield Luk-Thung, Jazz & Molam In Thailand 1964-1975». 

Og dermed er tida inne for å trekke fram «gudfaren» i sør-koreansk rock'n roll, gitaristen, produsenten, komponisten og superstjernen Shin Joong Hyun (73). 
Hans opprinnelige vinylutgivelser går symptomatisk nok for 2000-3000 kroner. 

Nå kommer en velredigert samler med produkter fra forskjellige faser av Shins karriere, «Beautiful Rivers and Mountains», med undertittelen «The Psychedelic Rock Sounds of South Koreas Shin Joong Hyun 1958-1974». 
Plata rommer 14 sanger med forskjellige enkeltartister og grupper, som alle har det til felles at deres mentor er Shin Joong Hyun. 

Fengsel og tortur Shin har i sannhet hatt en omtumlende karriere. 
Han startet sin musikalske løpebane i kjølvannet av Korea-krigen (1950-1953) og underholdt de amerikanske styrkene som ble igjen i landet med en musikk de kunne forholde seg til. 

Den første innspillingen på plata er fra 1958 og er en råskåren og flengende gitarinstrumental i stil med The Ventures eller det som i Norge seinere ble kjent som Bergen Beat. 

Derfra går det slag i slag, med innspillinger som har det til felles at de er ekkofylte, hardkokte og poetiske, nakne, preget av orgel og av Shins flengende gitar — i kontrast til mannlig og kvinnelig vokal, som er mer polert og «følsom», i tradisjonell asiatisk stil. 

Shin ble en superstjerne, men i 1972, etter å ha nektet å lage en sang til ære for diktatoren Park Chung Hee, ble han regelrett forfulgt. 
Musikken hans ble fordømt som «bråkete» og «vulgær», og Shin ble arrestert, anklagd for å ha brukt marijuhana. 

Han tilsto under vanntortur og ble først tvanginnlagt på et mentalsykehus, deretter dømt til fire måneders fengsel. 

Fender-tributt Karrieren fikk en knekk, men Shins stjerne har vært stigende. 
I 2009 ble han den sjuende gitaristen i verden som er blitt beæret med en spesiallagd Fender gitar-modell. 
Tidligere er det bare seks gitarister som har opplevd noe lignende; Eric Clapton, Jeff Beck, Eddie Van Halen, Yngwie Malmsteen og Stevie Ray Vaughn. 

En samler som «Beautiful Rivers and Mountains» er en del av internasjonal rock'n roll-historie. 
Låtene er ofte en miks av det vakre og det hardkokte. 
De kan være melodiøse og lyriske, men med krasse innhogg av den fuzzy, rødglødende gitaren til Shin. 

Sangene varierer fra to og et halvt minutts låter til langvarige innspillinger, fra fem minutter og oppover. 
Typiske eksempler på Shins gitarstil er låter som «The Man Who Must Leave», eller den nøyaktig ett kvarter lange «'J' Blues 72», som i sin tid fylte en hel LP-side. 
Men plata er interessant hele veien ut, og forbilledlig fylt med en 40 siders, usedvanlig spennende booklet. 
