Belly:Preget av oppholdet 

Det er gått 23 år siden deres forrige album. 

Belly: 
"Dove" (Belly Touring/Border) 

Belly kunne gjort som andre comeback-band fra 90-tallet og plukket opp tråden der de slapp den, men Tanya Donelly erkjenner årene som er gått. 

Hun var ikke mer enn 15 da hun startet Throwing Muses med stesøsteren Kristin Hersch. 
Siden kom The Breeders som et sideprosjekt med Kim Deal, før hun dannet Belly i hjembyen Newport i Rhode Island i 1991. 
Bandet fikk bare fem år før Donelly oppløste det og gikk solo. 

For to år siden ble kvartetten gjenforent, og dermed får vi nå deres album nummer tre etter "Star" (1993) og "King" (1995). 

51 år gamle Donelly har fortsatt en flott stemme, men de fleste sangene er noe løsere i kanten enn godt er. 
Samtidig har samtlige fine partier, og det finnes kutt å ta vare på. 

Fem minutter lange "Faceless" fungerer, og "Army of clay" har et røffere preg enn de øvrige sangene. 
Akustiske "Heartstrings" lyder som Hersch. 

"Artifact" avslører svakheten for country, mens "Shiny one" er for dem som savner Belly slik de var. 

Beste spor: 
"Shiny one", "Faceless", "Artifact". 
