Insatiable:Denne serien bør utstyres med varseltrekant 

Fatshaming, kaloritelling og glorifisering av spiseforstyrrelser. 
Netflix’ nye tenåringsserie hevder at den eneste veien til lykke er å bli tynn. 

De siste ukene har det kokt rundt den premiereaktuelle Netflix-serien Insatiable. 
Serien har skapt overskrifter i tradisjonelle medier og heftig debatt i sosiale medier. 
Nærmere 250.000 har så langt signert en underskriftskampanje for å få stoppet den. 
Årsaken er at serien anklages for å bedrive mobbing av overvektige; det man gjerne kaller «fat shaming». 

Er det virkelig sant at Netflix i 2018 har laget en ungdomsserie som formidler et så overfladisk budskap som at den eneste veien til ekte tenåringslykke er å slanke seg? 
Eller er dette bare et tilfelle av misforstått satire? 
Etter å ha sett hele første sesong er inntrykket mer det første, enn det siste. 

Går ned 30 kilo med kjeven i lås 

Kort fortalt handler Insatiable om den overvektige tenåringsjenta Patricia «Fatty Patty» Bladell, som hele livet er blitt mobbet på skolen. 
Den eneste som gidder å tilbringe tid sammen med henne, er barndomsvenninnen Nonnie (som for øvrig også er hemmelig forelsket i henne). 
En dag får Patty kjeven brukket av en uteligger. 
Etter å ha hatt kjeven i lås en hel sommer, går hun ned 30 kilo. 

Med sin nye kropp og buksestørrelse XS ønsker Patty å hevne seg på alle som mobbet henne, og hva er vel en bedre hevn enn å vinne missekonkurranser? 
Her får hun hjelp av advokaten sin Bob, som også viser seg å være en missekonkurranse-coach. 
Han mener selv han er rett man for jobben, ikke bare fordi han elsker missekonkurranser, men også fordi han har en fortid som overvektig. 

Mulig tiden har stått stille 

Det er mange ting jeg lurer på når det gjelder Insatiable. 
Det aller første er hvordan Netflix klarte å si ja til den. 
Serien er solgt inn som en mørk, skrudd hevnkomedie. 
Men for meg virker den mest av alt som en dum, overfladisk komedie fra 80-tallet, med en av de utallige variantene av «historien om den stygge andungen». 

Det virker nesten som tiden har stått stille i ungdomsavdelingen hos Netflix, for denne serien hadde egnet seg langt bedre på VHS enn på en strømmetjeneste. 

Gjentar budskapet til det kjedsommelige 

Insaitable er riktignok full av rare karakterer og absurde øyeblikk underveis. 
En rekke kjente serieskuespillere er dessuten hanket inn, inkludert Alyssa Milano. 

Men hverken rutinerte skuespillere eller glimtvise morsomme forsøk på å parodiere missekonkurranser, amerikansk high school eller #metoo, veier opp for hovedbudskapet om at lykken bare kan oppnås gjennom en slank og veldreid kropp. 
Et budskap som både hovedrolleinnehaverne Patty og Bob gjentar til det kjedsommelige. 
I tillegg til at de til stadighet advarer hverandre om mulige karbohydratfeller, som kan dra dem tilbake til den mørke siden som overvektige. 

Det finnes smartere måter å gjøre det på 

Overvekt og kroppspress er absolutt gode temaer for underholdningsserier, og de trenger heller ikke være blottet for humor. 
Den langt smartere serien Dietland, som går på Amazon Prime for tiden, er et godt eksempel på at man kan kombinere alvorlige temaer med både humor og pur underholdning. 

Netflix vet nok at strømmetjenesten kaster seg ut fra 10-meteren når den lager en serie som dette. 
Det gjorde den også i fjor da den laget 13 Reasons Why – en serie som fikk kritikk for å mystifisere og glorifisere selvmord blant tenåringer. 
Men hvis fjorårets serie ga Netflix noen blåmerker, er dette regelrett å regne som et vertikalt mageplask. 
