Acer Aspire 4820TG
Timeline X heter den nye serien, med nye prosessorer. 

Timeline-serien fra Acer fokuserer på batteritid, navnet er altså ikke bare et tilfeldig påfunn. 
Den første serien vi testet var basert på en annen prosessorgenerasjon, men tradisjonene føres videre. 
Nå er maskinene utstyrt med langt kraftigere prosessorer, men batteritiden skal fremdeles være blant de lengste. 

Men Acer legger også vekt på design og kompakt format, alle maskinene er mindre enn 25 mm tynne og har flere tiltalende detaljer. 

Timeline-serien er allsidige maskiner, men henvender seg først og fremst til private brukere. 
De kommer i forskjellige størrelser, fra kompakte 11,6 og 13,3-tommers til de mer voksne 14 og 15,6-tommers modellene. 
Felles for alle er bredskjerm, innebygde Dolby Home Theater høyttalere og HDMI 1.3 port for tilkobling til TV. 

(Maskinene kan selvsagt også brukes i jobbsammenheng, dette er først og fremst avhengig av de enkelte IT-avdelingenes krav til maskinadminstrasjon, i mindre grad av selve maskinvaren. 
) 

Spesifikasjoner 

Intel Core i5 prosessor 430M 2,26 GHzATI Mobility Radeon HD 547014" skjerm, 1366x768 LED baklys4 GB minne500 GB harddiskDVD brennerWLAN 802.11 b/g/n6-cellers Li-Ion batteri (6000mAh/66 Wh) 

(Komplette tekniske spesifikasjoner finner du hos Acer ) 

Egenskaper 

Det første man legger merke til er at maskinen skiller seg fra trenden med svart, blank overflate. 
Acer har i stedet valgt børstet aluminium-stil både på lokket utvendig og på flaten rundt styreflaten. 
Ellers er rammen rundt skjermen svart og blank, selve skjermen er også blank. 

Oppløsningen på 1366x768 på 14 tommer er ok, mange ville sikkert gjerne hatt høyere oppløsning, men den valgmuligheten finnes ikke. 
Det er samme oppløsning på alle tre modellene i Aspire Timeline X-serien, med skjermstørrelser på 13,3, 14 og 15,6 tommer. 

Skjermen kan legges ganske langt tilbake, men den begrensede betraktningsvinkelen gjør at det bare er i et ganske trangt område at skjermen klarer å vise alle farger og intensiteter. 
Dette gjelder imidlertid alle rimelige bærbare med TN-panel, ikke bare denne maskinen. 

Tastaturet har flate taster med avrundede kanter og hjørner, men du føler likevel konturene og det er behagelig i bruk. 

Det er ingen spesialtaster, men det finnes to knapper ovenfor tastaturet. 
Den som er merket P styrer PowerSmart funksjonen som regulerer strømforbruket og gir lengre batteritid. 
Knappen ved siden av løser ut DVD-skuffen. 

Pekeplaten er av de bedre vi har vært borti, responsen er upåklagelig og den støtter sammenkniping og spredning av to fingre for å styre zoom, i tillegg til skrolling i begge retninger. 
Men knappene er av vippetypen med dødsone på midten, det er vi ikke så begeistret for. 

Tilkoblinger 

På venstre side finner vi tilkoblinger for Kensington lås, VGA, HDMI, nettverk, USB og lyd inn/ut (analog og SPDIF). 

På høyre side er det strøminntak, DVD og tre USB-porter. 

Kortleser for SD-kort finner vi i fronten. 

Det er ingen ExpressCard plass, dermed er du henvist til USB 2.0 for alle typer tilkobling. 
Ingen eSATA, USB 3.0, FireWire for gamle DV-kameraer, hjemmestudio eller rask leser for CF-kort er mulig. 

Ytelse 

Vi har målt ytelsen med PCMark Vantage og fikk disse resultatene: 

5666 PCMarks 3453 Memories 3460 TV and Movies 4017 Gaming 4675 Music 4534 Communication 4790 Productivity 3039 HDD test 

Geekbench ga 4075 

Win7 opplevelsesindex 5,1 Prosessor 6,7 Minne 5,9 Grafikk 5,1 (Denne trekker indexen ned) 
Spillgrafikk 6,2 Harddisk 5,4 

Vi sjekket også med DPC Latency Checker om noen av maskinkomponentene brukte uforholdmessig mye prosessortid, og fant at driveren for trådløst nett fikk maskinen til å lugge i blant. 
Dette er viktig ved avspilling av lyd og video, selv om du ikke bruker nettverket til å hente mediedata, men spiller av lokalt. 
Bruker du maskinen til lydopptak bør du definitivt deaktivere trådløst nett. 
(Dette er forøvrig helt typisk for bærbare PC-er.) 

Batteritiden med kontinuerlig avspilling av HD-video og ingen strømsparefunksjoner var 166 minutter - eller 2 timer og 46 minutter. 

Uten aktivitet (maskinen sto på, men ble ikke brukt) og ingen strømsparefuksjoner varte batteriet 402 minutter, eller 6 timer og 42 minutter. 

Dette er meget bra batteritider! 
Med fornuftige innstillinger varer batteriene vesentlig lenger, og de påståtte 8 timer vil neppe være noe problem ved lesing av tekst, skriving av notater og annet som ikke belaster maskinen tungt. 

Maskinen er også støysvak og den lille støyen som finnes er ren og mørk, uten toner eller høye frekvenskomponenter (ingen piping og hvisling). 

Konklusjon 

Acer Timeline er en stilig maskinfamilie, med vekt på allround-egenskaper og lang batteritid. 
Den nye modellen har vesentlig bedre ytelse enn tidligere modeller, på grunn av raskere prosessor og maskinvare generelt. 

Sammenligner vi med den første Timeline-modellen vi testet for et år siden er batteritiden ikke like imponerende, spesielt ikke ved avspilling av video (4 timer og 5 minutter mot dagens 2 timer og 46 minutter) . 
Den modellen vi testet den gangen var imidlertid utstyrt med en liten SSD-disk på 32GB for system og programmer, noe som hadde stor innvirkning både på ytelse og batteritid. 

Takk til MPX.no for utlånet av maskinen 
