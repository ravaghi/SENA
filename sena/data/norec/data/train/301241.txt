Hjemme er ikke hjemme lenger, det ser bare sånn ut
Nytt Netflix-drama. 

TV: 
«Bloodline», den nye dramaserien fra «Damages»-skaperne Daniel Zelman og Todd og Glenn Kessler, er et togkræsj i sakte film på aller beste vis. 

Vi befinner oss på en øy i Florida, hvor familien Rayburn i 45 år har drevet med hotell og turistopplevelser i solfylte og idylliske omgivelser. 

Fortellingen tar til i opptakten til den årlige familiesammekomsten, arrangert av mor og far Rayburn (Sissy Spacek og Sam Shepard), og er sentrert rundt deres fire barn, anført av australske Ben Mendehlson som eldstebror Danny og Kyle Chandler («Friday Night Lights») i rollen som John, som er blitt øyas sheriff. 

Sort får 

Der John er en tilsynelatende grepa kar, er storebror Danny (australske Ben Mendehlson) familiens utskudd. 
Han som gjerne blir litt for full, som spør om å få låne penger, som feiler med de små prosjektene sine og ikke går av veien for å tjene penger på smått lyssky aktiviteter. 

Når han returnerer til familiekalaset etter mange år borte forstyrrer han kosen de har lullet seg inn i. 

Det hintes til at han er på flukt fra noe, men det som kjapt blir tydelig for seeren er at han ved å reise hjem har tråkket inn på det farligste territoriet han kunne befunnet seg på. 

Hjemme er ikke hjemme lenger, det ser bare sånn ut. 

Dette understrekes med et vell av effektive kontraster, fra solfylt idyll på hvite strender versus nattmørke sumper hvor lik fiskes opp til hva lillebror John sier i voiceoveren (som rammer inn fortellingen) versus det som foregår på skjermen. 

Minner om «Festen» 

Sakte men sikkert rulles familiehistorikken opp, dynket i smålighet rundt arv og det altoverskyggende ønsket om å opprettholde fasaden. 

For eksempel har kanskje Chandler en særdeles sympatisk fremtoning, men serieskaperne vet å leke seg med dette der de bruker ham som fortellingens nav. 

Samtidig er Mendehlson flott som Danny, en desillusjonert og sliten mann, heldigvis ikke humørløs, som med skarpt blikk gjennomskuer løgnene og de bakenforliggende motivene til familien sin. 

Som seer ligger ligger det en mørk tilfredsstillelse i å se ham skrape bort lakken fra mor, far og søsknene. 

Sånn sett er det litt i samme gate som Thomas Vinterbergs glimrende «Festen», selv om «Bloodline» legger opp til mer av et thriller-aspekt utover i fortellingen, som slippes i sin helhet denne helga. 

Anmeldelsen er basert på de tre første episodene. 
