Tidløs og dialogløs
«Sauen Shaun» er en usedvanlig stilsikker og visuelt interessant barnefilm. 

FILM: 
De færreste som leser dette vil lyse opp ved tanken på en halvannen time lang dialogløs stop motion-film for barn, men så feil kan man altså ta: 
Aardman Animations' «Sauen Shaun» er ikke bare årets beste animasjonsfilm så langt, den fascinerer også langt utenfor sin tiltenkte målgruppe. 

Gøy på landet 

Filmens plott går ut på at Shaun pønsker ut en plan for å skaffe ham og de andre sauene på gården en fridag, og dette resulterer i en rekke forviklinger som bringer både dem og den navnløse bonden som eier dem til storbyen. 

Utover å fungere som et utgangspunkt for å skape umiddelbart lettfattelige situasjoner og visuelle spill er historien fullstendig uviktig: 
På samme måte som i Michael Manns «Blackhat» er plottets eneste funksjon å konstruere påskudd for filmatisk interessant historiefortelling. 

Med unntak av litt lett mumling og et par velvalgte poplåter foregår kommunikasjonen utelukkende ved hjelp av bilder, hvilket bidrar til at man skjerper konsentrasjonen og virkelig anstrenger seg for å legge merke til detaljene. 

Dette betyr i tur at man aldri glemmer at man ser på bilder laget av leire, bomull, papp og plastfolie, og denne formbevisstheten gjør «Sauen Shaun» til en særdeles berikende filmopplevelse. 

Gøy i byen 

Å få en film som dette til å fungere i halvannen time er ingen enkel sak, og det å tilfredsstille publikum på tvers av aldersgruppene er en bragd det står stor respekt av. 
Ved et par anledninger frir regissørene til de voksne ved hjelp av referanser til klassiske filmer, men hovedsakelig underholdes de store av det samme som de små — nemlig dialogløse sketsjer om en flokk husdyr som forsøker å klare seg i menneskenes verden. 

Filmmusikken består av den typen britisk pop som både barn og voksne umiddelbart responderer på, og særlig flott er Tim Wheeler-låten som fungerer som filmens lydlige ledemotiv. 
Det er i det hele tatt noe utpreget tidløst og universelt over «Sauen Shaun», og slike filmer lages det som kjent ikke for mange av. 
