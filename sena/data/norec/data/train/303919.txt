Folk er rare!
Are Sende Osen er en vellykket nysgjerrigper ute i menneskenaturen. 

TV: 
Folk gjør jammen mye rart. 
Hvorfor? 
Det er spørsmålet som stilles i «Normal galskap». 
Nærmere bestemt er det programleder og erketrønder Are Sende Osen som klør seg i hodet over ulike lidenskaper, alt fra ekstremsport (i kveld) til idolhysteri og gambling. 

Som en blanding av en småskeptisk og småredd Ludvig i Flåklypa og en nysgjerrig David Attenborough labber han ut i menneskenaturen. 

Han vil finne svar på slik om «ka som får tilsynelatende oppegående mænneska te å driv me' basehopping?» og «kor kjæm behovet for å tilbe glattpolerte småguda som Justin Bieber fra?». 

Så grundig går han til verks i å forstå hva som gir folk kick at vi nesten kjenner kickene sjøl. 
Vi trekker pusten av basehopp og hviner med Bieberfans. 

Morsomt og intenst Kombinasjonen Are og de rare er gull verdt. 
Han stiller ærlige og gode spørsmål og får like ærlige svar. 
Vi kommer nær mennesker,og vi kommer nær mange, for NRK har tatt seg råd til en bunnsolid produksjon. 
Vi møter mange miljø over tid. 

Vi får «bli med» så vi kjenner en spenningskurve. 
Vi får effektive, korte ekspertintervju. 
Vi får se Are teste egne grenser som å synge med DDE eller hoppe paraglider. 

Han byr på seg sjøl uten at det føles som om han vil ta plassen. 
Morsom er han også. 

Vignett og grafikk er gjennomarbeidet. 
Vi får kule animerte sekvenser hvor en tegneserie-are byr på kjappe fakta. 
«Gærningers» verden åpnes på vidt gap av en nysgjerrig ludvigtrønder, og vi lar oss rive med. 
