Sparks:«Exotic Creatures 
Of The Deep» 

(Lil' Beethoven/Indie) 

Fortsatt på kreativ formtopp, 37 år ut i karrieren. 

Brødrene Ron og Russell Mael er ikke en gjennomsnitts popgruppe: 
I helgen startet de prosjektet med å spille 21 konserter på 21 dager i London, hvor de kronologisk spiller samtlige 21 album de har gitt ut, ett per konsert. 
Sympatisk stormannsgalskap, hvilket også er den korrekte betegnelsen på musikken de gir ut nå for tiden. 

Som på de to foregående platene bedriver de her en vill berserkergang med pure popmelodier i symfoniske arrangementer. 
Det er som å være fanget i en absurd cabarét, så musikalsk ambisiøst og lyrisk bitende at man bærer over med duoens hang til dilettanteri. 
De har kanskje begynt å gjenta seg selv en smule, men det gjør liksom ikke så mye når de er så dønn alene om dette uttrykket. 

Sparks i 2008 fremstår som Pet Shop Boys' styrtrike, finkulturelle, eksentriske og sjarmerende sherrydritings onkler - som sagt: 
Ikke en gjennomsnitts popgruppe. 

ANBEFALTE KJØP: 
«Good Morning», «Strange Animal», «Let The Monkey Drive», «I've Never Been High», «This Is The Renaissance» 
