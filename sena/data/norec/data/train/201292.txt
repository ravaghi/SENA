HP Envy 6
En stor Ultrabook for deg som synes en 13,3-tommer blir for lite. 

HP er nå ute med nye ultrabooks basert på siste generasjon Intel-prosessor og brikkesett (Ivy Bridge), og en av de mest interessante er utvilsomt Envy 6 - som kommer med 15,6 tommer skjerm. 
Forventningene våre var høye før testen, ikke minst med tanke på at selskapets første Ultrabook fikk en femmer på terningen i vår test fra april. 

Envy-familien har vi også stiftet bekjentskap med før, blant annet gjennom modellen HP Envy 14. 
Og som alltid når det gjelder Envy-maskiner har HP hatt fokus på design, men også lyd - ivaretatt av høyttalere fra Beats Audio, når de utformet Envy 6. 

Modellen kommer med forskjellige konfigurasjoner. 
Her er en kjapp gjennomgang av de viktigste egenskapene ved vårt testeksemplar: 

15,6" blank LED-baklyst LCD-skjerm, 1366 x 768 piksler Intel Core i5-3317U prosessor (1,7 GHz) 6 GB RAM 
(8 er maks) 500 GB harddisk (5400 rpm) + 32 GB SSD Intel HD 4000 + AMD Radeon HD 7670M grafikk Minnekortleser Webkamera 3,5 mm lyd inn/ut HDMI-utgang 2 USB 2.0-porter 1 USB 3.0-port Gigabit kablet nettverk Trådløst b/g/n nettverk Bluetooth 4.0 Windows 7 Home Premium 64 bit Mål: 37,4 x 25,28 x 1,98 cm Vekt: 
2,2 kg Ca-pris denne konfigurasjonen: 8000 kr 

PC-en har ikke bare større skjerm, den har også dedikert grafikkort i tillegg til HD 4000-grafikken som ligger integrert i prosessoren. 
Det er meget uvanlig på denne typen PC-er, og gjør at PC-en blant annet duger til nyere spill, dersom man har moderate innstillinger med hensyn til oppløsning og detaljnivå. 
Mer om dette senere. 

Vi merker oss også at HP har tilkoblingspunkter i full størrelse, noe vi ser på som udelt positivt: 
Flere Ultrabook-konkurrenter har falt for fristelsen å bruke mikro-utgaver av enkelte tilkoblinger for å spare plass, noe som gjør at du trenger overganger eller spesialkabler. 

Lokket er av aluminium, det samme er platen rundt tastaturet. 
Bunnplaten er vi litt mer usikre på, men det er sannsynligvis plast med en lett gumiert overflate. 

Alle tilkoblinger og kortleser sitter på venstre og høyre side, lett tilgjengelig for brukeren. 

Her har vi samlet en rekke bilder av modellen: 

(Fotograf på alle bilder: 
Per Ervland) 

Det eneste vi har å utsette på det fysiske - med unntak av litt høy vekt, er at pluggen til strømforsyningen stikker flere centimetre rett ut på høyre side, og er dermed lett å dulte borti. 
Vi har sett mange eksempler på at slike løsninger kan føre til brudd - enten i pluggen, eller i verste fall i kontakten i PC-en, som kan medføre dyre reparasjoner. 

Slik oppleves den 

Skjermen er blank og kontraststerk, men sett i lys av hva vi stadig oftere ser i Ultrabook-klassen er den lavoppløst med sine 1366 x 768 piksler. 
Vi har sett flere eksempler på 1600 x 900 og 1920 x 1080 piksler på mindre Ultrabooks nå, og på PC-er med 15,6-tommer skjerm bør man etter hvert kunne forvente høyere oppløsning enn 1366 x 768 piksler i denne prisklassen , mener vi. 
Bildet blir også invertert når det betraktes skrått ovenfra, og lysstyrken avtar relativt raskt fra sidene. 

Tastaturet er vi derimot mye mer fornøyde med. 
Det er naturligvis i full størrelse, og chicklet-tastene er faste og responsive. 
Tastaturet avgir lite støy under skriving, og i mørke akkompagneres det med et behagelig baklys. 

Pekeplaten har en sirkelformet preging, og er passe følsom. 
Nedre del har integrerte sensorer for høyre- og venstre-klikking, som dessverre avgir en litt skarp klikkelyd. 
Hvorfor enkelte PC-modeller har dette, er komplett uforståelig for oss. 
På lesesalen kan det fort bli et ankepunkt. 

Ytelsesmålinger 

Fra du skrur på PC-en til den er klar for bruk, tar det 24 sekunder. 
Det er veldig bra for å være en modell med harddisk, og det er SSD-delen på 32 GB som skal ha æren for det. 
Den sørger for at programmer og filer du bruker ofte, laster raskere. 
Men ytelsen er imidlertid langt unna nivået til de rene SSD-ene, og det kan være merkbart i situasjoner der du jobber med mange programvinduer, oppgaver og store filer samtidig. 

I diagrammet under har vi sammenlignet diskytelsen og andre ytelser med flere aktuelle Ultrabooks - basert på PerformanceTest 7.0 fra Passmark: 

Grafikkytelsen er helt i toppklasse, sett i forhold til andre Ultrabooks på markedet: 

PC-en er godt konfigurert, og oppleves som rask og behagelig under normal bruk. 
Det som imidlertid kan være et ankepunkt, er en noe "hissig" vifte som starter temmelig ofte - selv når maskinen ikke er særlig belastet. 
Vi har sett eksempler på dette tidligere, og flere ganger har det blitt løst med BIOS-oppdateringer. 

Fordelen er at PC-en holder seg rimelig kjølig i de fleste situasjoner, og blir aldri ubehagelig å ha i fanget - selv om vi selvfølgelig uansett anbefaler et brett. 

Lyden fra de innebygde 2.1-høyttalerne (ja, det er en lite subwoofer under PC-en) imponerer ikke oss i særlig grad. 
Joda, litt mer bass får du, men ikke veldig mye. 
Det kan du heller ikke forvente av en såpass tynn PC, men når vi har hørt Ultrabooks med minst like god lyd uten subwoofer innabords blir det litt tynt. 

Batteritiden er over middels, spesielt imponerer målinger vi har gjort med kontinuerlig videoavspilling. 
Her er maskinen blant de beste vi har testet av den nye generasjonen Ultrabooks: 

Konklusjon 

HP Envy 6 har stort sett gitt et bra inntrykk, med sitt pene ytre og meget gode tastatur. 
Både grafikkytelse og batterilevetid er gode argumenter for denne PC-en. 
De største ankepunktene er at vifteaktiviteten med fordel kunne vært litt lavere, begrenset diskytelse i forhold til modeller som er utstyrt med SSD, og en skjermoppløsning som oppleves som litt lav på en såpass dyr maskin. 

Og med en vekt på 2,2 kg er det ikke langt opp til mange "normale" bærbare PC-er med 15,6-tommer skjerm, som både er billigere og ofte byr på optisk drev og bedre ytelse. 
Dermed kan modellen fort vise seg å falle mellom to stoler, mener vi. 
En firer på terningen er imidlertid intet dårlig skussmål. 

HP Envy 6-1090eo 
