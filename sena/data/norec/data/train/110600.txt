Avansert dumskap
Ingen egentlig stor film, men Coen-brødrenes nyeste har adskillig kløktig dumskap med store skuespillere. 

HANDLER OM: 
Forvirret runddans om CIA i sterk krise, en grabukk av en skatt-etterforsker, to odde livsnytere av noen helsestudioansatte. 
Noen tror alltid de er viktigere enn de er, noen tror alltid de kan utnytte andre, alle søker kjærlighet og forståelse, alle er - når sant skal sies - temmelig teite... 

DOM: 
«Burn After Reading» er ingen egentlig stor film - i alle fall ikke etter brødrene Coens krevende egen-målestokk. 
Men den har avgjort sine store stunder! 

Man forstår, for eksempel, hvordan intelligente og høyprofilerte skuespillere som Brad Pitt, John Malkovich, Tilda Swinton og Frances McDormand er med på et prosjekt som dette: 

Det er elevert utdriting av mennesketyper, skapt tett på myter om dem selv; det er barnslig-intelligent moro; det er til dels skarpt observerte enkeltepisoder; det er et manus som sakte og via omveier til slutt fører til den kostelige erkjennelse av at alle personene i denne filmen er lite annet enn akkurat passelig forrykte. 

Så innimellom blir det små stunder av stor moro i en egentlig ganske så liten film. 
