Mørk og erotisk
Regi: 
Jane Campion. 
Med: 
Meg Ryan, Jennifer Jason Leigh, Mark Ruffalo, Kevin Bacon. 
Amerikansk thriller. 
18 år. 

Besnærende mørk og erotisk, men ikke helt vellykket thriller hensatt til New York, regissert av den newzealandske «Piano»-mester Jane Campion. 
Som i hvert fall mesterlig har omskapt Meg Ryan. 

Det skal Jane Campion ha: 
Hun har sett alvoret bak Meg Ryan fniseflimmer, og sluppet det til i sin film som fjern og fremmedgjort, mørk mystikk. 

Man blir aldri helt klok på Jane Campions filmfigurer. 
Det er ikke meningen, det er som det skal. 
I en thriller kan det være besnærende - den utrygge basis for en atmosfære der alt er mulig, alt ustanselig uklart. 
Der alt og alle er utenfor vår kontroll. 
Og - for den saks skyld - sin egen. 

Dette kan Jane Campion, i dette er hun mester. 
Når det kobles med den undertrykte seksualitetens aparte utslag - som det også til stadighet gjør hos Campion - i et «Seven»-aktig, klaustrofobisk New York der en grotesk kvinnemorder herjer, skulle grunnen være lagt for en god thriller. 

Slik går det likevel ikke. 
For det er akkurat så langt hun kom: å legge det utrygge grunnlag, der alle biter stemmer, men sammen ikke får liv. 

Som et viljeløst stykke drivved flyter Ryan-figuren rundt med uklare forfatterambisjoner i et klaustrofobisk, forfallent New York, mens hun livnærer seg som lærer - og samler på brokker og biter fra andres poesi til en uviss, fremtidig bruk. 

Til halvsøsteren Jennifer Jason Leigh har hun en særegen, sensuell nærhet - til seg selv og alt annet en fjernhet på grensen til søvn. 

Hun våkner til åndeløst liv i en kjeller, hvor hun bevitner en sexakt hun ikke burde sett. 
Kvinnen hun ser, finnes kort etter drept og partert. 
Snart skjer det flere mord. 
Morderen kan være hvem som helst i hennes nærhet. 
Også hun selv. 

Campion lykkes i mye. 
Især sin bruk av Meg Ryan, Mark Ruffalo og Kevin Bacon, i skreddersydd, livsfarlig rolle. 

Men ikke i å gi spenningen saft og uhyggen liv. 

Som anslag derimot - til et eller annet - lever «In the Cut» absolutt opp til sin tittel. 

ELLEN MARGRETHE SAND 
