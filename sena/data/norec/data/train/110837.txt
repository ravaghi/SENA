Sandra Kolstad:«Crux» 

(Trust Me / Musikkoperatørene) 

Eklektisk spenningsfelt. 

Midt imellom overstimulerte synther som gikk ut av produksjon lenge før hun var påtenkt, har 26-årige Kolstad skapt et deilig sjøsykt og kjølig furet elektrolandskap. 
Duvende dystert, med tunge assosiasjoner tilbake til da Bel Canto fremdeles var en trio og musikk var best på kassett. 

Den berlinbosatte bærumsjenta komponerer syntetiserte stjernebilder som gir meningsfylt motstand, uten at man føler seg tilsidesatt og tungnem - i motsetning til enkelte i samme sjanger som alltid prøver å bestride lytterens intellekt. 
Litt i overkant manisk og ensidig til tross, en lovende debut. 

BESTE LÅT: 
«Fire Burn, Blood Flow» 

TOR MARTIN BØE 
