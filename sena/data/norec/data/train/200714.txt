Philips Viva Collection Juicer HR1855/30
Philips nye billigjuicer er både effektiv og rimelig. 

Juicemaskiner flyr av butikkhyllene, melder nrk.no. 
Tall fra elektronikkbransjen viser at salget av kjøkkenmaskiner øker, og nå i januar er det maskiner som lar oss innta frukt og grønt i flytende form vi vil ha. 

Vi har testet Philips' nye juicer fra den rimelige Viva-kolleksjonen: 
HR1855. 

Den er liten og rimelig, men absolutt effektiv. 
Ønsker du deg en maskin for å hjelpe til med sunne nyttårsforsetter, er dette en modell du bør vurdere. 

Se også juicemaskinen som juicer alt, til og med mandler, og hvorfor vi likevel aldri kommer til å ha den i hus. 

Slik virker den: 

Philips HR1855 er en enkel, men kraftig sentrifugejuicer. 
Den kan juice opptil 2 liter juice, og har et stort rør, slik at du ikke trenger å kutte opp de aller fleste frukt- og grønnsakene. 
(Appelsiner og andre sitrusfrukter bør fortsatt juices uten skall i slike maskiner.) 
Det gjør at det ikke er noen stor operasjon å bruke den om morgenen, med mindre du sverger til sitrusfrukter. 

De som har lest flere av DinSides juicertester har kanskje fått med seg at vi foretrekker juicen fra juicepresser. 
Men det er mye mindre arbeid og går mye raskere å bruke en sentrifuge. 
Juicen som kommer ut er nesten helt hvit, det er mye skum. 
Men lar vi juicen stå litt på benken skiller den seg fort. 

Skummet er forøvrig ikke vondt, men det kan noen ganger smake litt bittert. 

Juiceren har også en funksjon flere av Philips' nyere modeller har: 
QuickClean. 
Ren maskin på under et minutt, lover den. 
Skal du vaske for hånd, tar det nok litt lenger tid, men den store fordelen her er at alt, med unntak av selve motordelen, går i oppvaskmaskinen. 
Og selve silen er konstruert slik at du fint kan vaske over den med en svamp eller børste, uten at det setter seg fast. 

Vi anbefaler å skylle av fruktrester før du putter i maskinen, for fruktrester har en tendens til å klistre seg helt fast. 
Men fjerning av avfall, skylling av deler og en liten vask av selve silen, tar omtrent akkurat et minutt. 
Så kan du la oppvaskmaskinen gjøre resten. 

Små detaljer skiller 

Det er ikke mange detaljene som skiller denne fra maskinene vi tidligere har testet fra Braun og Bosch - og Philips. 
Utseendet er forskjellig, men det er omtrent det. 

Modellen vi testet var en av de enklere, noe som også gjenspeiles i pris. 
De mer avanserte, som Philips HR1871/00 har litt flere detaljer på plass, som chassis i børstet stål, og flere fartstrinn. 
Den er 100w kraftigere, har 5mm større diameter på røret frukten presses ned i, og kan lage en halvliter mer juice før du må tømme kammeret. 
Vel og bra, men så koster den også dobbelt så mye. 

Denne maskinen er helt enkel. 
Den har ett trinn. 
Enten er den av eller så er den på. 
Hele maskinen er i hvit plast, også selve motordelen, som er i børstet stål på de dyrere modellene. 
Men i bruk merker vi fint lite forskjell. 

En funksjon du bør se etter, om du er i markedet for en juicemaskin og har lyst til å legge litt penger i den, er muligheten for å vippe opp røret juicen kommer ut av. 
Slik unngår du at den blir stående og dryppe - spesielt smart om du har benkeplate som lett tar flekker. 

Konklusjon: 

Philips Viva HR1855/30 er et lite råskinn av en juicer. 
Som vi nevnte over gjør den akkurat samme jobb som de litt mer effektive maskinene, men mangler de små detaljene som plasserer den helt i toppsjiktet. 

Vi har likevel valgt å gi den terningkast fem, rett og slett fordi du her får mye maskin for pengene, og vi kan trygt anbefale denne til deg som er mer opptatt av effekt enn avanserte detaljer og eksklusive materialer. 

Philips Viva Collection HR1855 
