Gamle sanger om igjen, takk!
Det er hverken fjell eller dalsøkk å spore hos Belle and Sebastian. 
Men av og til er det greit å spille jevnt over bra. 

Et av 90-tallets kanskje viktigste band innen indiepop-sjangeren sto i kveld på Slottsfjellfestivalens Kongescene. 
Skottene ga ut sin første fullengder Tigermilk i 1996, og har siden sluppet fem studioalbum og tretten (!) EP'er. 
Belle and Sebastian har ikke vært direkte generøse med sine norgesbesøk, så mange hjerter gledet seg utvilsomt da de skotske pop-yndlingenes opptreden på Slottsfjell ble annonsert. 
De færreste ble nok skuffet, men konserten var heller ikke uforglemmelig. 

Belle and Sebastian ble tatt imot av et smørblidt, men ikke direkte engasjert Slottsfjellpublikum, og åpnet konserten med en låt fra 2010s kommende album. 
Ikke overraskende var trekket langt fra genialt. 
Dels fordi bandet spilte for tilhørere som helt tydelig har slitt ut plater som If You're Feeling Sinister, Tigermilk og The Boy With The Arab Strap (alle fra 90-tallet), og dels fordi de få nye låtene som ble fremført manglet noe av varmen de gamle slagerne innehar. 

Men i det "The State That I Am In" fra Tigermilk runger utover Slottsfjellet, smiler publikum om kapp med sola som fremdeles står høyt på Tønsberg-himmelen. 
Stemningen ser ut til å smitte over på bandet - spesielt en av bandets grunnleggere. 
Stuart Murdoch, for anledning i en åletrang, grå t-skjorte, flørter med tilhørerne på fremste rad, og deler ut hatten sin og synger bursdagssang for en heldig tilskuer. 
Stemmen hans er like fløyelsmyk og vakker som alltid, og låter som "Stars And Track And Field" funker like godt i dag som for 14 år siden. 
Jeg tror nok ikke undertegnede var alene om å drømme seg tilbake til tenårene - flere av låtene på kveldens konsert var utvilsomt en sterk referanse til fortiden - på den bra måten. 

Belle and Sebastian spilte en jevn og tidvis vakker konsert på Slottsfjell. 
Baksiden av medaljen er at opptredenen var uten de store høydepunktene. 
Men heldigvis også uten de store bølgedalene. 
Men det er umulig å komme bort i fra at bandet har et knippe fantastiske låter som det er overraskende vanskelig å bli lei av. 

Anmeldelse: The Middle East, Slottsfjell: 
Vestenfor fest, østenfor trøst (3) 

Anmeldelse: 
Band Of Skulls, Slottsfjell: 
Springskalle (5) 

Anmeldelse: Zeromancer, Slottsfjell: 
Nulltoleranse (2) 

Anmeldelse: 
Scissor Sisters, Oslo Live: 
Søstrene fra helvete (1) 

Anmeldelse: 
Crystal Castles, Oslo Live: 
Ikke noe luftslott (5) 

Anmeldelse: 
A-Trak, Oslo Live: 
Jatakk til A-Trak (5) 
