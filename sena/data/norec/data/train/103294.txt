Jon Balke & Magnetic North Orchestra:«Diverted Travels» 

ECM Records 

Årets rikholdige ECM-høst starter sterkt og norsk. 

På Jon Balkes fjerde skive med Magnetic North Orchestra møter vi et lekent, utforskende og perkussivt uttrykk som stimulerer fantasien og appellerer til det sanselige. 
Musikken er umulig å genrebestemme, i sin avbalanserte mikstur av komposisjon, improvisasjon, struktur, stofflighet, fortid og nåtid. 

De medvirkende musikeres individuelle stemmer utgjør til sammen en genre for seg. 

Jon Balkes sprudlende, dialogiske pianospill og åpne komposisjoner virker som invitasjoner, utfordringer til musikalske samtaler. 
Innvevd i Ingar Zachs og Helge Nordbakkens fremdrivende perkusjonsteppe gir tre strykere assosiasjoner til tidlig musikk eller nyere komponister som Arvo Pärt, med rytmiske, punktmessige utsagn. 

Per Jørgensens trompetspill og sang og danske Fredrik Lundin på fløyte og saksofoner gir med varierte penselstrøk klangfarger og melodisk struktur. 
«Diverted Travels» fremstår som et usedvanlig fokusert uttrykk og et høydepunkt i Balkes produksjon. 

Carl Petter Opsahl 
