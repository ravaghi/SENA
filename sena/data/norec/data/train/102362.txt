Strålende Sundfør
Uten Susanne Sundfør hadde ikke dette vært all verdens låt. 

LÅT:M83 & Susanne Sundfør: 
«Oblivion» (Backlot Records) 

Susanne Sundfør er i sannhet en sterk artist på egne bein, men nyter for tiden godt av at også andre og minst like kredible artister ønsker å benytte seg av stemmeprakten hennes. 
På den måten får Sundfør også verdifull ekstraomtale utenom grensene til vårt lille land. 

Et ferskt samarbeidseksempel er Röyksopp og deres milde, hektende «Running To The Sea». 
Nå er det altså franske M83 som får drahjelp av haugesundkvinnens vokale magi. 

«Oblivion» er fra den kommende filmen med samme navn der Tom Cruise og Morgan Freeman har hovedrollene - et science fiction-prosjekt som neppe blir dårligere av tittellåta. 

Selve låten starter opp som en synth-tung pop-ballade fra åttitallet med stakkato Phil Collins-tromming, men det er når Susanne Sundfør ramler inn med himmelvendt stemme at låta får liv. 

Mer enn noensinne høres Sundførs glidende vokal her ut som om Stevie Nicks forsøker å nå de høyeste tonene til Kate Bush. 
Dèt er ment som en kompliment. 

Men selvfølgelig er det også umiskjennelig Susanne Sundfør. 
Hennes fabelaktige evne til å kontrollere energi selv om bestanddelene rundt stemmen hennes drypper av dramatikk, gjør at «Oblivion» får dette ekstra dragsuget i refrenget som får deg til å spisse ører. 

M83s musikk har nærmest vært skreddersydd for film også tidligere, men i samarbeid med Susanne Sundfør får de tunge, drømmende lydscenariene ytterligere visualitet. 
Nydelig. 
