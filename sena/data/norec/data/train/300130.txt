Reiser en liten bauta i hagen til Motorpsycho
Kråkesølv sliper kantene på sin nye låt. 

LÅT: 
«Stødig som en bauta» er en tittel med oppsummerende kvaliteter. 

Kråkesølv har gitt ut to album med gitarpop som har vært bløt inni og hard utenpå. 

Med et poetisk særpreg forsterket av sang på Bodø-dialekt har gruppa oppnådd å skape et egenartet uttrykk, selv om referansene til nyere amerikansk indierock (ikke minst Death Cab For Cutie) har vært tidvis svært tydelig. 

Nå følger de opp tradisjonen fra andrealbumet «Bomtur til jorda» ved å sende ut en førstesingel (forrige gang var det «Nordavind mot varme kinn») som er mer hard enn myk, og med klart skarpere kanter. 

Det er en tydelig eim av Motorpsycho over både dynamikk og lydbilde. 
Det er en slik forsmak som først og fremst befester det solide inntrykket av Kråkesølvs styrker, mer enn den blåser deg over ende. 

Den står der, jepp, stødig som en bauta. 
