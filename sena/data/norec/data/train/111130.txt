Respektfullt
LÅT: 
VISE. 
Marit Larsen: 
«Vår beste dag» 

Store sko fylles godt av liten kvinne. 
NRK, som jo var giganten Erik Byes andre hjem, har virkelig børstet støvet av hans og Jon Kirkebø Rosslunds fabelaktige vise de siste par årene. 
Under kanalens valgsendinger i 2009 gjenopplivet Guro von Germeten «Vår beste dag» (sjekk YouTube!) på en forbløffende kraftfull måte, fjoråret avsluttet NRK med å bruke den aktivt i egenreklame og nå har de bedt Marit Larsen ta skrittet fullt ut og lage en ny versjon av visen. 

Det gjør vår største kvinnelige pop-stjerne med både respekt og ærbødighet, ikke minst i akkompagnementet. 
Der originalen er nakent rammet inn av Henning Sommerros piano og Hans Fredrik Jakobsen trekkspill på Byes siste og beste plate, «Støv og stjerner» (2003), satser Marit og med-produsent Morten Qvenild på en tilnærmet identisk innramming i den moderne versjonen - piano og forsiktig synth i bakgrunnen. 

Ikke uventet fikser Marit Larsen fremdeles å synge på sitt eget språk, men stemmemessig er det selvfølgelig to rake motsetninger i de to versjonene - Erik Byes litt livstrøtte røst som like fullt svulmer av gnist og Marit Larsens forsiktige ungpikehvisken. 
Begge deler fungerer utmerket. 
Men det kan jo også komme av den tidløse kvaliteten i selve sangen, både i tekst og melodi. 
STEIN ØSTBØ 
Radiopremiere torsdag 20. januar 
