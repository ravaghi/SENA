En ekkelt realistisk film om Europas fattigste
«A Ciambra» tar oss med til Italias romfolk og båtflyktninger. 

Film har muligheten til å gjøre oss bedre kjent med nye områder, fremmede kulturer og mennesker. 
Slik har det alltid vært. 
Nord-Europas eldste kino, som fortsatt er i drif,) er Tromsøs flotte 
Verdensteatret – navnet symboliserer hvordan kinolerretet også er et vindu mot verden. 
Filmen «A Ciambra» er et vindu inn i en verden vi ofte overser: Europas romfolk. 

Fjorten år gamle Pio (spilt av Pio Amato) vokser opp under ekstremt fattige kår i Calabria (helt sør i Italia). 
Hans familie bor i en liten, fattig landsby. 
Rundt middagsbordet snakkes det både italiensk og romani. 
De lever av å stjele – ofte i samarbeid med italiensk mafia. 
Italienerne tjener nemlig på å bestille tyverier. 
Så fungerer de som mellomledd når ofrene får tyvegodset levert tilbake. 

Pios bror og far arresteres, og da blir familiens økonomiske situasjon dramatisk. 
Nå må Pio tjene pengene i familien. 
Han er gammel nok til å forstå familiens fattigdom, men for ung til at dette kan gå bra. 
Resten av filmen består av å følge Pios snublende forsøk på å være storkar. 

Metodene benyttet av regissør og manusforfatter Jonas Carpignano er interessante og ekkelt realistiske. 
Et håndholdt kamera følger Pio overalt og slik blir han vår guide inn i et fremmed og isolert miljø. 
Carpignano plasserer kameraet på høyde med Pio. 
Derfor er vi bokstavelig talt på hans nivå. 
Men noen ganger får Carpignano øye på noe rart eller vakkert (eller styggvakkert) og lar kameraets «blikk» vandre. 
Effekten er at «A Ciambra» er troverdig og dokumentarisk. 

Denne dokumentariske estetikken kan også sees i Carpignanos forrige film «Middelhavet» («Mediterranea»). 
«A Ciambra» er en slags oppfølger. 
Hovedrollen fra forrige film, Ayiva (Koudous Seihon), er Pios voksne, afrikanske venn. 
Ayiva er også en slags farsfigur for Pio. 
Det hjertevarmende forholdet mellom dem utgjør en av få kilder til glede i «A Ciambra». 

Gjennom Ayivas veiledning ender Pio opp med å komme i kontakt med områdets afrikanske miljø. 
På subtilt vis viser Carpignano oss hvordan Italias moderne fattigdom ser ut – med økonomiske flyktninger og romfolk i samme (metaforiske) båt. 

Fattigdommen blir aldri romantisert eller forskjønnet. 
Pio er ingen engel, og han og Ayiva er ikke uskyldige ofre tvunget inn i kriminalitet av andre. 
Den lugubre moralen fremstår slik den ofte gjør i virkeligheten: 
At man «velger» kriminalitet uten helt å kunne sette ord på hvordan ytre faktorer gjorde ulovligheter nødvendig. 

Mellom linjene kan vi se noen av problemenes årsaker. 
Både Ayiva og Pio er i miljøer som ikke får deltatt i verdensøkonomien på lik linje med alle andre. 
Ayiva flyktet fra Burkina Faso fordi hjemlandet hadde vært enda verre. 
Pios familie når ikke nivået som kreves for å betale helt grunnleggende utgifter – og påfølgende kriminalitet plasserer familien i en destruktiv sirkel. 

Det fascinerende med «A Ciambra» er at dette vinduet inn i en annen verden ikke bare viser oss interessante, «sosialøkonomiske» forhold. 
Filmen viser oss også psykologi og moralske valg. 
Filmen viser oss menneskers ønske om solidaritet, og hvordan dette ofte krasjer med behovet for uavhengighet. 

Humanisten og regissøren Jonas Carpignano har like fullt et problem: 
Manusforfatteren Jonas Carpignano. 
Regissøren plasserer oss på troverdig vis blant Italias fattigste. 
Regissøren bruker ekte lokalsamfunn og amatørskuespillere. 
Spørsmålet er om empatien kun skyldes Carpignanos evner som regissør. 
For filmen er flott, men også litt krevende. 
Jeg kan alltid forstå hva som skjer og hvorfor, men en slags eskalering mangler. 
Kinogjengere av det mer tålmodige slaget har likevel en fin filmopplevelse i vente. 
