Akademisk rundjuling av Terje Tvedt og «fake» vitenskap
Medieprofessor Jostein Gripsrud går hardt ut mot boken til historieprofessor Terje Tvedt, og sår tvil om hans akademiske etterrettelighet i samme farten. 

I fjor ble Terje Tvedts bok «Det internasjonale gjennombruddet» en salgssuksess utenom det vanlige. 
Jeg leste den i påsken, da jeg tilfeldigvis befant meg i det multikulturelle Finnmark. 
Minoriteter som samer og kvener eksisterer i virkeligheten, men glimrer med sitt fravær i Tvedts bok. 

«Det internasjonale gjennombruddet» handler om minoriteter og multikultur, men mer som noe abstrakt, ideologisk og veldig skummelt. 
Tvedts bok er påståelig reisverk uten spesielt god kontakt med virkeligheten, er mitt inntrykk. 
Det synes åpenbart Jostein Gripsrud også, som i «Norsk hamskifte?» dissekerer både boken og fagpersonen Tvedt. 

Gripsrud møter med andre ord en velvillig innstilt bokanmelder. 
Jeg er enig med ham i at Tvedts bok minner om en konspirasjonsteori, spesielt når Tvedt «avdekker» mørke forbindelser mellom politikk, bistand og «skjulte eliter». 
Bak det hele skjuler det seg et imperialistisk USA. 
Jeg er også enig i at Tvedt sin abstrakte konstruksjon minner om marxistisk teori på tomgang. 

Spesielt når Tvedt fremstiller seg som den som har «gjennomskuet» saker og ting, mens folk flest trasker rundt med falsk bevissthet, rundlurt av «det humanitærpolitiske kompleks». 

Gripsruds bok «Norsk hamskifte?» forstår jeg blant annet som et forsøk på vise hvordan vitenskapelig tenkning skiller seg fra konspirasjonsteori. 
Boken er også et forsøk på å roe ned gemyttene i innvandringsdebatten. 
Tvedt målbærer den noe tvilsomme ideen om at Norge som nasjon går i oppløsning rett foran øynene på oss. 

Gripsrud skriver at dette er typisk forfallstenkning og gjør hederlige forsøk på å drøfte «norsk identitet» i lys av vår stolte tradisjon som humanitært land. 
Han minner leseren på at vi deler ut Nobels fredspris. 
Fra 1800-tallet har vi hatt en rekke misjonsselskaper som har hjulpet mennesker i fremmede land. 

Gripsrud får også godt frem at i realiteten har det norske folk vært eksponert for et humanitært menneskesyn både gjennom radio, TV og populærkultur i lange tider. 

I «Norsk hamskifte?» møter vi en kunnskapsrik, velorientert, kritisk og drøftende akademiker. 
Dette i kontrast til Terje Tvedt, som med sin begrensede historieforståelse og påstand om elitestyrte «bakmenn» blir altfor reduksjonistisk. 

«Norsk hamskifte?» gir likevel en litt emmen smak i munnen, noe som skyldes Gripsruds retorikk. 
Boken er riktignok en pamflett, altså debattbok – og ingen avhandling. 
Det tillater bruk av retoriske knep for å overbevise leseren om hvem som har rett i sakens anledning. 

Gripsrud svekker fagpersonen Terje Tvedt sin troverdighet ved å gi konkrete eksempler på akademiske kardinalsynder han har begått: 
Han utelater referanser til andre forskere, har en slumsete og omtrentlig omgang med fagbegreper, gjengir historiske fakta unøyaktig, og noen ganger er historiekunnskapen direkte feil. 

Gripsrud lurer på hvorfor faghistorikere ikke har reagert på en del av det som står der, og skriver at det faglige nivået er så lavt at «Det internasjonale gjennombruddet» neppe ville blitt godkjent som doktorgrad. 

Som fagperson får Terje Tvedt brutalt mye juling i «Norsk hamskifte?». 
Personlig synes jeg det blir unødvendig mye, noen ganger på grensen til å bli så usaklig at jeg får sympati med Terje Tvedt. 
