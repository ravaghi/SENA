Lawless
Derfor er filmen god, ikke glimrende. 

Lawless er satt til en interessant epoke i amerikansk historie, forbudstiden på starten av 1930-tallet, er regissert av John Hillcoat etter Nick Caves manus, og har Tom Hardy, Jessica Chastain, Shia LaBeouf, Mia Wasikowska, Guy Pearce og Gary Oldman på rollelista. 

Filmen har altså alle ingredienser i seg til å være en skikkelig storfilm, og jeg er neimen ikke sikker på hvorfor den ikke lykkes helt. 
Jeg tror noen av figurene er mangelfullt utviklet, samt at historiens røde tråd er litt vag. 

Men det er som alltid en glede å se Tom Hardy på et lerret, og det er flere gode enkeltscener her. 

Selger hjemmebrent 

Brødrene Bondurant gjør som mange andre i Franklin County, Virginia i 1931, de produserer og distribuerer ulovlig hjemmebrent, med base i baren Blackwater Station. 

Men en slu og slem representant for statsadvokaten, special agent Charlie Rakes (Guy Pearce), kommer til området for å presse spritprodusentene til å betale en slags leie for virksomheten. 

Bondurant-familiens overhode, Forrest (Tom Hardy) nekter, og setter i gang en rekke farlige hendelser som kan få store ringvirkninger. 

Litt for karikert 

Det er flere små historier på gang her. 
En med lillebror Jack Bondurant (Shia LaBeouf) og hans kurtisering av prestedattera Bertha (Mia Wasikowska), en om hans eget spritprosjekt med kompisen Cricket Pete (Dane DeHaan), en potensiell romanse mellom Forrest (Tom Hardy) og den nye servitrisen Maggie (Jessica Chastain) med fortid fra Chicago, og det litt merkelig inneforståtte forholdet han har med den lokale politistyrken. 

Noen av disse historiene får for kort tid på seg. 
Frøene blir sådd, men rekker ikke å bære frukter. 

Hovedhistorien er kampen mot special agent Rakes, som overspilles til en litt for karikert figur av Guy Pearce. 
Derfor er filmen god, ikke glimrende. 

Ærlig vold 

John Hillcoat skildrer vold på en svært utilslørt og direkte måte, akkurat som han gjorde i både The Proposition og The Road. 

Det hender nok at jeg stusser over enkeltpersoners fantastiske treffsikkerhet med pistolen ved hofta, og hvor raskt noen kommer seg etter å ha fått seriøst juling, men det er klart at brutale handlinger absolutt får sine konsekvenser. 

Det er ikke pent, men jeg liker det, for det er ærlig. 

Dyktig filmet 

Tidskoloritten er svært god, etter hva jeg kan bedømme. 
Dressene, frisyrene, interiøret ser oppriktig 1930-tallsk ut. 

Fraværet av asfalt gir veiene og omgivelsene et støvlag som preger fargene, dyktig filmet av Benoit Delhomme. 
Måten figurene snakker på er også fra en annen tid. 

Vi må tro dette stemmer i hovedsak. 
Filmen starter med plakaten Kon-tiki kanskje burde hatt, den med «based on a true story», og er basert på boka The Wettest County In The World, skrevet at Matt Bondurant, barnebarnet til Jack Bondurant, som spilles av Shia LaBeouf. 
Slekta er sikkert fornøyd 
