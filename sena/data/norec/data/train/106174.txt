Pompøst
Regi: 
Darren Aronofsky. 
Genre: Sci-fi/Drama Amerikansk. 

STJERNER: 
Hugh Jackman, Rachel Weisz, Ellen Burstyn. 

HANDLING: 
En reise i tid og sted som bringer oss fra 1500-tallets Spania, via Mayakulturen, til en forsker i nåtid, og hans opphold i verdensrommet noen hundreår lenger frem i tiden. 
Jakten på evig liv og en lidenskapelig kamp for kjærligheten binder de tre historiene sammen. 

DOMMEN: 
Aronofskys insisterende form fungerte som godt drama i hans film «Requiem for a Dream». 
I «The Fountain» ebber det meste av kraft og dynamikk ut i en boble av kvasifilosofisk, pompøst bla-bla. 
Det hele akkompagnert av skjebnetung musikk, samt en del visuelle effekter som tross alt er ganske besnærende. 

De store, grunnleggende spørsmål om liv og død, oppstandelse og evig liv forsøkes levendegjort gjennom de to hovedpersonene. 
Tommy (Jackman) er forsker og lege. 
Hans besettende oppdrag er å finne det livgivende element som kan stanse kona Izzys (Weisz) svulst fra å utvikle seg. 
I løpet av prosessen passeres fortid og fremtid. 
En noe endimensjonal alvorstynget Jackman og tilsvarende enkel og engleaktig Weisz løfter heller ikke dramaet utover den navlebeskuende retningen. 
