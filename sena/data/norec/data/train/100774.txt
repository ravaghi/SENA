Norwegian Wood:Roy Lønhøiden 

Publikum: 
Ca 800 

Det er snart på tide at flere oppdager Finnskogens best bevarte hemmelighet. 

Gjennom to lavmælte soloskiver har Roy Lønhøiden raskt etablert seg som en av våre fineste og klokeste låtskrivere i et landskap mellom Henning Kvitnes og Jonas Fjeld. 

Han tilhører riktignok en amerikansk historieforteller-tradisjon (forbildet er Townes van Zandt), men Lønhøiden bruker sine egne omgivelser - og språk - til å skape en nærhet i uttrykket som han nesten er alene om i sin genre her hjemme. 

Derfor passet han også forbløffende godt inn som åpningsartist i sola under Norwegian Woods tredje dag, ettersom publikum fikk ro og god tid til å suge til seg livsvisdommen i tekstene, ikke minst i en låt som "Jeg og Ronny" - Roy Lønhøidens lokale variant av Bruce Springsteens "Highway Patrol Man". 

Mer sånt, Roy! 

STEIN ØSTBØ 
