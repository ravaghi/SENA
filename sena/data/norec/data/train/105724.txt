a-ha - «Butterfly, Butterfly (The Last Hurrah)» (single)
Melankolsk farvel. 

Ringen er sluttet når a-ha tar farvel etter 25 år i bransjen på samme måte som de entret den internasjonale poparenaen. 

«Butterfly, Butterfly (The Last Hurrah») har nemlig et klart slektskap til «Take On Me», selv om tempoet er dratt betraktelig ned. 
Signaturen er imidlertid ikke til å ta feil av. 
Åpningen er synthtung og svevende og er breddfull av klassisk aha-melankoli, mens bassen bærer låten frem med sløy disko-beat under Morten Harkets klokkeklare, lengselsfulle stemme. 

Vemodet over den siste høsten i a-has historie forsterkes gjennom atmosfæren i deres aller siste nye låt. 
Det virker bare rett og rimelig, og ikke minst verdig, at det er landets kanskje fineste popkomponist noensinne, Paul Waaktaar-Savoy, som har skrevet «Butterfly, Butterfly (The Last Hurrah)» - en svanesang som bare vokser og vokser ved flere gjennomlyttinger. 

Singlen kommer i salg den 5. juli og inngår på samleplaten «25» som blir utgitt en gang i høst. 
5. juli dukker det for øvrig også opp de luxe-utgaver av guttas to første album, «Hunting High And Low» og «Scoundrel Days». 
Vi både gleder og gruer oss til det som ifølge a-ha selv blir trioens aller siste konserter noensinne, de utsolgte salene i Oslo Spektrum den 2., 3. og 4. desember. 
