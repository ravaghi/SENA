Festmusikk for allmuen
Ellevilt publikumsfrieri 

Skal du skrive boken om danske band som har hatt internasjonal suksess i senere år, trenger du ikke mange sider. 
Bortsett fra Aqua og Mew har ikke det vært mye å skryte av siden Gasolin og Savage Rose sine glansdager på 70-tallet. 
Nå ser det imidlertid ut at Københavngruppen Volbeat er i stand til rette opp inntrykket. 

De siste årene har de herjet hitlistene i hjemlandet, og med sitt siste album ”Beyond Hell/Above Heaven” har de også gått til topps i Sverige og fått en stadig større tilhengerskare både på kontinentet og her til lands. 

For to år siden spilte de for fullt hus i Hulen. 
Men etter at de har turnert med både Metallica og AC/DC, var det kanskje ikke så rart at det var utsolgt i Røkeriet onsdag kveld. 
I likhet med alle bandets konserter på den pågående Norgesturneen. 

Volbeat er umiskjennelig et tungrockband, men av det heller streite slaget som også appellerer til menigmann. 
De fire musikerne ser ut som om de kommer rett fra en audition til Grease, men mest låter kanskje Volbeat som en slags ukomplisert Metallica light. 
Refrengene sitter i øret og er allsangvennlige. 
Direkte originalt og nyskapende kan en ikke akkurat kalle denne blandingen av rockabilly, folkpunk og heavy. 
I så måte vil vi heller holde en knapp på svenskene i deathmetalbandet Entombed, som varmet opp. 

Men salen fikk alt de ville ha. 
Selvfølgelig også Johnny Cash-pastisjen “Sad Man’s Tongue” – for anledningen dedikert til nylig avdøde Ronnie James Dio. 
Entombedvokalisten Lars Gøran var med på en låt. 
Og gamle Dusty Springfield-hits fra 60-tallet fungerer som en kule når du tilsetter ekstra fuzz og tempo. 

Så får en heller bære over med at all kommunikasjon med publikum foregikk på engelsk, (med umiskjennelig dansk aksent). 
Publikumsfrieriet fra vokalist Michael Paulsen var også så overstadig at det til tider var nesten pinlig. 
Men det fungerte til de grader overfor et publikum som var med fra første stund. 
Både lys og lydproduksjon var upåklagelig – tatt i betraktning at kombinasjonen av Røkeriet og fullt hus ikke er ideell. 
Perfekt festmusikk, men i kanskje i glatteste laget til å kunne betegnes som noen musikalsk opplevelse. 

Er du enig med Engelen, eller? 
