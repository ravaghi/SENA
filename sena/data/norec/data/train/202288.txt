Nykommeren:Martello fra OBH Nordica 

I november i år kom også OBH Nordica med en kapselbasert espressomaskin. 
Utseendet er det ikke stort å utsette på. 
Det røde skroget kan kanskje bli litt for metallic for noen, men det er ikke en maskin man bør skjemmes av å ha stående på kjøkkenbenken. 

Maskinen virket til å begynne med intuitiv i bruk. 
Det var ingen tvil om hvor kapselen skulle inn, eller hvordan man skrur på selve maskinen, og også denne var tilsynelatende klar til bruk på under et minutt. 
Men når kaffen skulle traktes begynte det å stokke seg. 
På forsøk en, to, tre, fire og fem endte vi opp med vann utover hele benken. 
Vi sjekket og prøvde å regulere vanntankens plassering, men det tok seks forsøk før vi fikk til å lage en kopp espresso uten at hele benken ble våt. 
Det kan også være litt skummelt at man selv regulerer kaffemengden. 
Man må altså skru på og skru av kaffen, i motsetning til de andre der man kan velge stor eller liten størrelse på koppen. 
Etter at vannet er varmet opp skrur man på kaffen - og må selv stoppe når man synes man har fått nok kaffe. 
Dersom du skulle gå tom for vann, stopper ikke maskinen bryggingen, men blir stående på tomgang. 
Dette var også den kaffen med minst crema. 

Også denne kaffen ble oppfattet som lunken av testpersonene, høyeste temperatur målt i ferdigtraktet kaffe var 62 grader. 

Pris: 1.995 kroner. 
Kapsler: 99 kroner for 30 stk. 
