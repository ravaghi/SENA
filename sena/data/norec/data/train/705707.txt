Mavis Staples:En drøm om noe bedre 

Staples og Tweedy har funnet hverandre igjen. 
Når mørket senker seg, må man stå sammen. 

Mavis Staples: 
"If all I was was black" (Anti/Playground) 

For tredje gang har Mavis Staples gått i studio med Wilco-frontfigur Jeff Tweedy som produsent. 
De fikk en grammy for "You are not alone" i 2010 og en nominasjon for "One true vine" tre år senere. 
Denne gang har Tweedy skrevet alle sangene, der både den løftebringende gospelsangeren og den kompromissløse protestsangeren får stå fram. 
Sanger som vil forandre verden, kaller Staples det. 

78-åringen synger minst like godt som før, fra den fønky åpningen "Little bit" til den lavmælte avslutningen "All over again". 
På "Who told you that" tar hun et oppgjør med dem som sitter stille i båten, som ikke tar til motmæle. 
"Ain't no doubt about it" er en varm duett med Tweedy, om verdien av et vennskap. 
Kassegitaren fører an i "Peaceful dream", om lyset som venter. 

Come and share my peaceful dream, er den inkluderende oppfordringen. 

"No time for crying" er et insisterende opprop om handling i en tid der kuler flyr og folk dør. 
"Build a bridge" er 70-tallsoul med et budskap om å stå sammen, mens "We go high" bekjemper det onde med det gode. 
De kan drive sitt skitne spill, men vi hever oss over det: 

When they tell their lies 

spread around rumors 

I know they’re still human 

and they need my love 

Kristen nestekjærlighet er ingen ny ting for Staples. 
I 1950 ble hun med i en gospelpregede familiegruppen The Staple Singers, ledet av hennes far. 
På 60-tallet ble de sterkt involvert i den amerikanske menneskerettighetsbevegelsen, og siden har budskapet fra Mavis vært enkelt: 
Elsk din neste, men stå opp mot undertrykking og urettferdighet. 

Tweedy har på sin side ikke villet bringe politikk inn i sangene, før nå. 
Det som skjer i USA, må konfronteres. 

Denne gang er det han som har funnet ordene, men med Staples i tankene. 

Beste spor: 
"Ain't no doubt about it", "Build a bridge", "We go high". 
