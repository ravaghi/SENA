Tyvstart på påskekrimmen
De dunkle gatene på Londons østkant slutter aldri å fascinere 

Historien om Jack the Ripper er en uuttømmelig kilde til nye kriminalhistorier. 
Også NRKs nye fredagskrim, BBC-produserte «Ripper Street», har lagt handlingen til de mørke brostensgatene på Londons østkant. 

Tonen blir slått an med en gang. 
Året er 1889. 
Det har gått et halvt år siden Jack the Rippers forrige drap. 
Morderen som drepte minst fem prostituerte i løpet av noen måneder, ble aldri tatt. 
Frykten for Jack the Ripper rir fortsatt innbyggerne i bydelen Whitechapel. 
Så blir en ung kvinne funnet drept. 
På veggen bak henne står de skrevet «Down with Whores». 
Har massemorderen slått til igjen, eller er det en copycat som er løs? 

Åtte fredager fremover, inkludert langfredag, kan vi følge etterforskningsteamet i East End. 
Politiinspektør Edmund Reid og hans menn dykker langt ned i folkedypet i det seinviktorianske London. 
Omgitt av et dickensk persongalleri kjemper Reid og hans menn de rettferdiges kamp. 
Assistenten hans, kaptein Homer Jackson, tar i bruk de mest moderne etterforskningsmetodene — ofrene blir obdusert, kroppsvæsker og gifter analysert og konklusjoner trukket på bakgrunn av funnene. 

Til tider er «Ripper Street» som en årgangsutgave av ultramoderne «Tause vitner». 

Selv om serien tar utgangspunkt i frykten for massemorderen Jack the Ripper, legger «Ripper Street» raskt bak seg «ripperologien». 
Det har serien godt av. 
Etter en litt hektisk start med mange personer og tråder å holde rede på, setter serien seg. 
Hver episode er avsluttende. 
Det gir muligheter for å gå videre fra Ripper-mytologien og utvikle helt nye problemstillinger. 
Også persongalleriet utvikles fra sjablonger til mennesker. 
Selv om det typiske østkantmiljøet danner rammen om handlingen, er det tydelig at verden beveger seg mot et nytt århundre. 
Både menneskesyn og forbrytelser endrer karakter. 
Det er ikke bare telegrafen som representerer fremskrittet. 

I tredje episode er det et utbrudd av kolera som fanger inspektør Reids oppmerksomhet og i fjerde episode foregår handlingen på en byggeplass der det skal anlegges en ny undergrunnsstasjon. 

Skuespillerne med Matthew Macfayden i spissen gjør, nær sagt som alltid i en BBC-produksjon, en solid innsats. 
Macfaydens uklanderlige, bowlerhattkledde inspektør Reid, den mer røffe Bennet Drake i Jerome Flynns skikkelse og amerikanske Adam Rothenberg i rollen som kaptein Jackson utfyller hverandre og utgjør et umake, men spennende team. 

Det viktorianske London er et mannsdominert samfunn der kvinnene helst opptrer som prostituerte og ofre, men noen er gitt mer plass, blant andre Amanda Hale i rollen som fru Reid og MyAnna Buring som bordellmamma Long Susan. 

Første sesong av «Ripper Street» er produsert i 2012 og finnes både som strømmetjeneste og kan kjøpes på DVD. 
Kanskje er det derfor NRK har valgt ikke å sende den som påskekrim. 
For serien holder det som kan kalles «påskekrimkvalitet» her i landet. 

NRK har sikret seg sesong to og det er også en tredje sesong på beddingen, selv om BBC første bestemte seg for å droppe serien. 
Ifølge den britiske avisen The Guardian er det Amazon som har gått inn på produsentsiden, og sesong tre vil bli vist på Amazons video-on-demand-tjeneste før den blir sent på BBC. 

Anmeldelsen er skrevet på bakgrunn av de fire første episodene. 
