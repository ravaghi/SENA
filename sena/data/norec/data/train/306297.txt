Da den kompetente kvinnen vant over den breiale mannen
Men den feministiske «The Battle of the Sexes» gjør sjåvinisten til den mest interessante skikkelsen. 

FILM: 
Det kan virke som om «The Battle of the Sexes» er laget for å sammenfalle med en annen politisk situasjon enn slik det faktisk ble. 
Filmen handler om oppvisningskampen i tennis i 1973 mellom Billie Jean King, den tidens beste kvinnelige tennisspiller, og Bobby Riggs, den avdankede verdenseneren som i en alder av 55 hevdet at han fremdeles kunne slå hvilken som helst kvinne. 

Den breiale fyren ble behørig slått av den kompetente kvinnen, og det kan vel hende at regissørene Timothy Dayton og Valerie Faris ville spille på det de fleste trodde ville inntreffe i november 2016: 
At Hillary Clinton ville vinne presidentvalget mot Donald Trump. 

Kompliserte menn 

Slik ble det ikke, men «The Battle of the Sexes» holder likevel både motet og humøret oppe. 
Selve tennisspillingen tar ikke fryktelig stor plass. 
Dette er i mindre grad en sportsfilm enn en feelgoodfilm, holdt i en lystig syttitallskoloritt av hvitt og solgult, som beveger seg i rask gange mot en kvinnelig triumf som er like forutsigbar som tilfredsstillende. 

Men selv om dramaturgien og moralen er forholdsvis enkel, blir «The Battle of the Sexes» sjelden banal. 
Det skjer ikke minst ved å gjøre Bobby Riggs, spilt med overskudd av Steve Carell, til den kanskje mest fascinerende skikkelsen i filmen. 
Riggs gjør nærmest et revynummer ut av sin egen mannssjåvinisme, men det fremstår aldri som noe han er overbevist om. 
Snarere er han en kavende ekshibisjonist med et familieliv i stumper, som gjør alt for å gjenerobre en viss posisjon. 

Han er mer sårbar enn henne. 
Det er også Jeans ektemann (Austin Stowell), som besøker kona på hotellet og i et glimt innser at det også bor noen andre der - og at den andre er en kvinne. 
Kjønnskampen i «The Battle of the Sexes» er ikke mot menn, men mot strukturer, legemliggjort gjennom tennistoppen Jack Kramer (Bill Pullmann), tegnefilmaktig fremstilt med skinnstol og whiskyglass. 
Den sassy-men-livskloke homofile designeren (Alan Cumming) burde også vært forunt noen flere tangenter. 

Engasjert Stone 

Slike sjablonger går på bekostning av fascinasjonskraften, men filmen forblir solid underholdning og godmodig historieformidling. 
Emma Stone, legemliggjørelsen av Hollywood-ynde, er ikke noe opplagt valg for å spille den mer androgyne Billie Jean King. 
Men Stone har en evne til å fremstå som om hun er sterkt til stede i øyeblikket, dypt engasjert, og blir troverdig i en rolle som egentlig er enklere enn Carrells - både når hun konfronterer nedlatenhet fra tennisforbundet og plutselig blir grepet av farlige følelser når frisøren Marilyn (Andrea Riseborough) berører håret hennes. 

Til slag å være er «The Battle of the Sexes» svært så hyggelig å overvære. 
Og alle overlever med menneskeligheten i behold. 
