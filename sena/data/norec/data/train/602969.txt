Sommersnacks for superheltfans
Marvels morsomste superhelt er tilbake i nok et fartsfylt eventyr, med en noe overraskende slutt. 

Jeg røper selvfølgelig ikke for mye, men jeg kan si at det kan virke som om det henger sammen med hva som skjedde med flere av heltene i «Avengers: Infinity War». 
Filmen gir oss imdlertid ingen klare svar, egentlig bare flere spørsmål. 

Scott/Ant-Man (Paul Rudd) skiller seg fra sine heltekollegaer på flere måter, og det at han hjalp The Avengers i «Captain America: Civil War» uten å si ifra til Dr. Pym (Michael Douglas) og datteren hans Hope (Evangeline Lilly) har etterlatt ham ute i kulda. 
Eller egentlig inne. 

Han har nemlig sittet i husarrest de siste to årene. 
Husarresten nærmer seg slutten, han må bare holde seg inne i huset og utenfor trøbbel i tre dager til. 
Så endrer en rar drøm alt, og ikke bare for ham selv. 

Selv om flere av Marvel-filmene også har blitt morsommere, som den siste «Thor»-filmen, er uten tvil Ant-Man i Paul Rudds skikkelse den aller morsomste. 
Rudd har vært med på å skrive manuset som også lar birollene skinne, som Michael Peña i rollen som Scotts trofaste og til tider hysterisk morsomme venn Luis, og Walton Goggins som småskurken Sonny Burch. 
Masse humor, tonnevis av action og spesialeffekter, blir til smakfull sommersnacks for alle superheltfans. 
