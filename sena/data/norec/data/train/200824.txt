Windows Movie Maker (Vista)
Det er gratis og kommer ferdig installert, men er det noen vits i å bruke? 

Microsoft har fått både kjeft og bøter for å inkludere programmer i Windows, og dermed ødelegge for programutviklere som forsøker å selge programmer. 
Når det gjelder videoredigering har det ikke vært de store slagsmålene, skyldes det at Microsoft har lagt lista så lavt at Windows Movie Maker ikke framstår som noen konkurrent? 

LES OGSÅ: 

Det er nesten fristende å nikke bekreftende til dette, uten dermed å stemple programmet som ubrukelig. 

Windows Movie Maker (WMM) slik det følger med i Windows Vista fungerer utmerket som en ABC i videoredigering. 
Det presenterer en fersk videobruker for de grunnleggende konseptene, lærer ham begrepene og er en oversiktlig lekeplass hvor man kan gjøre seg erfaringer uten at de blir dyrekjøpt. 

Muligheter og begrensningner 

Dagens versjon av WMM lar deg hente video fra DV-kameraer eller andre digitale enheter. 
Støtten for analoge kilder har blitt fjernet, så du må bruke andre hjelpeprogrammer for å hente video fra analoge videokameraer, webkamera osv. 
Filene fra disse kan du så importere inn i WMM og redigere videre. 

De nyeste videokameraene kan ta opp i HD, enten på DV-kassett eller på harddisk i AVCHD-format. 
Ingen av disse formatene håndteres av WMM, verken rett fra kameraet eller import av filer. 

Det finnes en omvei, det er å konvertere HD-video til Windows wmv-format. 
Da kan du redigere HD-filer både i 720 og 1080 oppløsning. 
Men dette tar tid og kan gi kvalitetstap. 

Når det gjelder selve redigeringen legger den opp til at du har video som skal legges etter hverandre, legge på effekt-overganger eller effekter/fargejustering, samt legge på tekst og bakgrunnsmusikk. 
Mer avanserte muligheter som å håndtere video på flere parallelle spor finnes ikke. 
Lydmulighetene er også begrenset til å fade ut og inn og dempe volumet. 

Når du har redigert ferdig kan du lage en videofil i de formatene Windows er mest fortrolig med, legge det tilbake i kameraet på en DV-kassett eller gjøre det klart til å brenne på DVD. 

HD-video støttes som filer i wmv-format. 

Er det brukbart? 

Windows Movie Maker er brukbart til de enkleste oppgavene, og det kan i mange tilfeller være det beste som kjent. 

Det fungerer også bra som en innføring, men så snart du får ideer og vil prøve noe mer kreativt møter du begrensningene. 

Det er mulig å jobbe seg rundt at det ikke støtter HD-formater rett fra kildene, men praktisk er det ikke. 

Er du helt grønn når det gjelder videoredigering, så er det verdt å lære seg det grunnleggende før du bruker penger på et kraftigere program. 
Etter å ha lekt deg med Windows Movie Maker vet du jo mer om hva du trenger, og er bedre rustet til å vurdere de andre produktene på markedet. 

Les også vår guide til Windows Movie Maker, den finner du her 
