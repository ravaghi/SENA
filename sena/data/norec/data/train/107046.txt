Grex Vocalis «Magnum mysterium»
(2L) 

Grex Vocalis har i mange år vært i det norske kor-tetsjiktet. 
Der manifesterer de seg ytterligere med «Magnum mysterium». 

Platetittelen henspiller på ordene som innleder julenattsmessen. 
Og her er det gjort et artig grep: 
Denne teksten synges i fire forskjellige musikalske utgaver fordelt utover platen; fra renessansens polyfonimester Palestrina til den nålevende Morten Lauridsen. 

I det hele tatt er dette en elegant syntese av gammelt og nytt. 
«Det hev ei rose sprunge» synges i klassisk, homofon stil. 
«I denne søte juletid» i den norske folketonevarianten arrangert av Trond Kverno bidrar med fart og liv. 

Et par franske julesanger fra 1800-tallet formidler jubel over underet i krybben, og vi får en nydelig, lavmælt «In the Bleak Mid-Winter» med tenoren Magnus Stangeland og Terje Winge på orgel. 

Noe av det beste er «Jeg synger julekvad» med første vers i den kjente Prætorius-satsen, de to neste versene i spennende arrangementer av Per Steenberg før man blir trukket inn i Fartein Valens fritonalitet i siste vers. 

Dette er en vakker, varm og variert korjuleplate. 
