Har funnet seg selv
Både polert og skittent fra vestlandsband 

Noen band høres simpelthen unorske ut, og vestlendingene i The Low Frequency In Stereo er blant dem. 
Det kan være noe med lydbildet, at man hører referanser til alt fra Broadcast til The Velvet Underground. 
Det er til og med litt krautrock inne i bildet! 
"Pop Obscura", deres nye plate, er uansett svært polert sammenlignet med deres tidligere utgivelser. 
Ikke misforstå, platen mangler slettes ikke sjel og skitt. 
Faktisk er denne platen kanskje det perfekte møtet mellom åtti— og nittitallets scruffy, alternative rock, og nyere drømmepop. 

"Cybernautic" er et av denne platens mange stykker nydelig suggererende og minimalistisk låtkunst. 
Vokalistene Linn Frøkedal og Hanne Andersen lokker en her inn i deres aldeles uklanderlige univers, full av shoegaze, hypnotiske gitarer og et stadig mer finslipt selv. 
Når "Secondhand Nation" runder av "Pop Obscura", er det ikke noen tvil om at gruppen tretten år etter sin oppstart har lykkes med å få frem det beste ved seg. 
Psychrocken svinger seg med svevepopen, og det funker som bare det. 
Allting er vel i The Low Frequency In Stereo-land. 
