Familien Robinson
Disney kommer med nok en tegnefilm om familie, tilhørighet og hvordan det straffer seg å være slem. 

”Familien Robinson” er ingen dårlig film, men både dialog og figurer burde vært bedre. 
Dette blir for snilt. 
Disney burde tørre å være litt slemmere! 

Den beste grunnen til å se ”Familien Robinson” er at den vises i 3D, men bare i Oslo, Bergen og Trondheim! 

Frem og tilbake i tid 

Filmen forteller om barnehjemsgutten Cornelius, som er litt av en oppfinner. 
Hans siste verk er en hjerneskanner, men demonstrasjonen blir sabotert av en mystisk mann med bowlerhatt. 

En annen gutt kontakter Cornelius for å hjelpe ham. 
Skanneren er nemlig essensiell for begges fremtid. 
Og dermed blir vi med på en reise frem og tilbake i tid i høyt tempo. 

Mangler originalitet 

Jeg føler at filmen mangler originalitet. 
De fleste elementene er brukt tidligere, både barnehjemsbarn, oppfinnsomme gutter, rare familier, tidsreiser og musikkmontasjer. 

Cornelius er en litt tynn figur som ikke er animert så veldig godt. 
Skurken med bowlerhatten er den beste figuren i filmen. 
Hadde det vært lagt ned like mye arbeid med de andre, ville ”Familien Robinson” vært mye bedre! 

Den norske dubbingen er for øvrig veldig god, så det er ikke der filmen feiler. 

Morsomt i 3D 

Filmen vises altså i 3D i Oslo, Bergen og Trondheim. 
Jeg vet ikke om filmen blir så mye bedre av å være i 3D, men effekten er absolutt morsom. 
Dette kan være måten vi ser film på i fremtiden, selv om jeg håper og tror at 3D-brillene blir lettere og mer komfortable. 

Men det viktigste er at filmene er gode, og der scorer ikke ”Familien Robinson” så høyt. 
Det hadde vært mye mer morsomt om Pixar hadde kastet seg på 3D-bølgen! 
