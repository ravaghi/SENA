Lett sett og lett glemt
Regi: 
Mark Waters. 
Med: 
Jamie Lee Curtis, Lindsay Lohan, Chad Michael Murray. 
Am. komedie. 
Tillatt for alle. 

Lettsett og velment om mor og tenåringsdatter som tvinges til å bytte roller for en dag - og oppdager hverandres bedre sider. 

Men absolutt helhjertet velment. 
Og det står ikke på Jamie Lee Curtis, som gjør et seriøst stykke komediearbeid i rollen som voksen mamma i sin opposisjonelle 15-årige datters kropp. 
Best er likevel et friskt og fyndig rockeband i filmens ytterste birolle. 

Denne nyinnspilling av en Disney-komedie fra 1976 (den gang med Jodie Foster i tenåringsrollen) er spritet opp i tid, men drasser på en litt alderdommelig og svært forutsigbar form. 

Altså: 
Mamma skal gifte seg, 15-åringen vil bli rockestjerne. 
Begge anser den andre for å ha en ufortjent enkel hverdag som henholdsvis psykolog og skoleelev. 
Inntil en kinesisk «lykkekake» bytter om på deres identitet, og de får en eneste fredag i hverandres sko (og kropp). 

Det får, ikke uventet, konsekvenser. 
Det er, ikke uventet, som ventet. 

ELLEN MARGRETHE SAND 
