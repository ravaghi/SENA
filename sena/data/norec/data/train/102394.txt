Plateanmeldelse:Kjetil Møster - «Edvard Lygre Møster» 

Knallsterk jazzkraft. 

Saksofonisten Kjetil Møster ble kåret til Europeisk Jazztalent i 2006, og har en etablert posisjon som publikums- og kritikerfavoritt. 
Her platedebuterer han med et knallsterkt band fanget i en gnistrende livesituasjon. 

Sammen med Kenneth Kapstad (Motorpsycho), Nikolai Eilertsen (Elephant 9) og Ståle Storløkken skaper Møster et vitalt, intenst uttrykk i skjæringspunktet mellom frijazz og progrock. 
Som saksofonist fremstår Møster tidvis mer som kollektiv perkusjonist enn skalapusher, og det mørke drivet virker rensende for kropp og sjel. 
«Ransom Bird» kombinerer enkel melodikk med kompleks rytmisk intensitet, mens «Composition Task #1» gir forløsende meditativ ro. 

BESTE LÅT: 
«Ransom Bird» 

CARL PETTER OPSAHL 
