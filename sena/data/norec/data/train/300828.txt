Slår seg fri
Boksedokumentaren «Light Fly, Fly High» burde vært mer hardtslående. 

FILM: 
Filmen presenteres i forhåndsreklamen som en norskregissert krysning mellom «Slumdog Millionaire og «Million Dollar Baby» og jeg forventer et portrett av en bokser som trosser motgang og når sine mål. 
Til en viss grad er det dette vi får, men filmskaperne gaper over mye og vil fortelle en historie som de på langt nær har samlet nok stoff til. 

Her handler det om boksing, kvinner i boksing, seksuell trakassering, bestikkelser, det forkastelige kastesystemet, det indiske rettsvesenet, fattigdom, kummerlige boforhold og mer til. 
Thulasi bor i Chennai, byen der en viss Carlsen ble verdensmester, hun er kasteløs og lite verdt som menneske. 
Hun bør gifte seg og få barn og ikke satse på en karriere innen boksing. 

Sjefsskurk 

De norsk regissørene Beathe Hofseth og Susann Østigård dro til India for å lage en film om boksere. 
De fattet interesse for stortalentet Thulasi og planla en kortfilm, men så skjedde noe dramatisk i 2011 som gjorde at filmen este ut til en helaftens dokumentar. 

Filmen setter opp en slags tidsfrist: 
Thulasi er 24 år og innen hun fyller 25, må hun ha bokset seg til plass på en «sportskvote», der de kvalifiserte automatisk får en statlig jobb i politi eller jernbane. 
Men Thulasi holdes nede av den regionale boksesjefen i Tamil Nadu. 
Årsaken forblir noe diffus og det er her filmen med fordel kunne vært mer hardtslående. 

Ambisiøs 

Regissørene har valgt en observerende tilnærming. 
De konfronterer aldri mennene som holder Thulasi nede. 
De har fått tillatelse til å filme og fanger opp forkastelige holdninger og replikker, men som seer vil jeg at de skal stille kritiske spørsmål. 
Det er jo åpenbart at filmskaperne ønsker å vise oss hvilke mekanismer som holder en ambisiøs og talentfull kvinne som Thulasi nede, men da må man følge hennes stil i ringen: gå i angrep, få inn noen treffere. 
Dette har muligens vært vanskelig og filmen preges av det. 

«Light Fly, Fly High» har flere fine sekvenser fra Thulasis liv, men som fortelling er den fragmentert og lider av mangel på stoff som kunne gitt den nerve. 
