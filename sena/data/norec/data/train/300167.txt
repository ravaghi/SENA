Ed (50) sporet opp sine norske røtter - og lagde plate om det
Halden og Norge - sett fra Nashville. 

ALBUM/BOK: 
De siste åra har amerikaneren Ed Pettersen (50) fartet mellom Nashville og Halden, på jakt etter sine norske røtter. 

«Song of America» Han brukte ni år på å produsere det imponerende trippelalbumet «Song of America», 50 sanger som forteller historien om USA. 
Essensielle låter blir framført av noen av USAs ypperste folk-artister, fra Janis Ian til The Blind Boys of Alabama, Martha Wainwright og John Mellencamp. 

Plata fikk en sekser på terningen av denne anmelder. 

Nå følger Pettersen opp med å utforske sine egne relasjoner til Norge, litt på samme måte som norsk-amerikaneren Bill Booth har reist gjennom norskamerikansk historie på sine to siste utgivelser. 

Praktbok For Pettersens del startet det med en opptreden på Down On The Farm-festivalen utenfor Halden, der han fikk hjelp til å gå videre med slektsgranskninga. 

Nå har han tatt det videre, og det er blitt ikke bare en cd med dette som tema, men praktboka «I Curse the River of Time: A Norwegian-American Tale» - med Pettersens personlige historier om veien hit og tekstene til de ti låtene, illustrert av billedkunstnerne Elise Jarem og Gunn Vottestad og fotograf Raymond Mosken. 

Prosjektet ble presentert live på Oslo-klubben Buckleys i går kveld. 

Drømmen om Norge I boka skriver Pettersen små stykker om drømmen om Norge, om sine norske røtter, om bestefaren som reiste fra Sortland til USA og fikk «lurt seg» inn i United States Navy, om Halden, hvor han delvis har bodd de siste tre-fire åra, om Norge som litteraturnasjon (albumet er oppkalt etter Per Petterson-romanen «Jeg forbanner tidens elv») og om norske særegenheter. 

Tekstene til de ti låtene ledsages av grafiske trykk signert Jarem. 

Freddy Holm Pettersen har rett og slett gått opp løypa for å finne seg sjæl og sin bakgrunn, og på veien har han truffet ikke minst mange musikere. 
Han startet raskt bandet The Black Country med blant andre Halden-musikeren Freddy Holm (diverse strengeinstrumenter). 

Holm er også med på «I Curse The River of Time» - som er spilt inn i Nashville og som ellers teller respekterte musikere som Tim O'Brien (strenger), Jen Gunderman (keyboards og trekkspill) og Al Perkins (pedal steel). 

Likevel får Freddy Holm bra armslag til sin strengelek, og da særlig på dobro. 

Americana 
Denne gjengen har spilt inn ti neddempete, akustiske sanger i americana-stil - med titler som «The Beautiful People», «All The Pretty Girls Leave Town» (ja, det er vel sånn i Halden også), «Siste reis» (om puben i Halden, der Pettersen har fått en forkjærlighet for Solo) og tittellåten «I Curse the River of Time», skrevet sammen med Henning Kvitnes. 

«I Curse The River of Time» er en smakfull og meget velspilt hilsen til Norge fra en amerikaner som har lagt sin elsk på Norge. 

Opplaget er begrenset, så her er det er bare å kjappe seg. 
