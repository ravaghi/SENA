Lidenskap og tulipaner
«Tulip Fever» som er basert på Deborah Moggachs roman, er et kostymedrama om kjærlighet, begjær, bedrag og tulipaner. 

Oscar-vinner Alicia Vikander spiller rollen som den unge, vakre Sophia som mer eller mindre blir kjøpt av den rike Cornelis (Christoph Waltz). 

Han er mange år eldre, men hun er takknemlig for at han reddet henne fra et liv i fattigdom. 
Så møter hun den unge kunstneren Jan (Dane DeHaan), og for første gang får hun kjenne hva virkelig lidenskap er. 

Handlingen er lagt til Amsterdam på 1600-tallet, og tulipanfeberen herjer side om side med de kjærlighetssyke. 
Tulipanløker selges for små formuer på mørke bakrom, og det er ikke bare tulipanens kronblad som står for fall. 
Mange mister både forstanden og pengene i tulipanmanien. 

Vikander er fantastisk som alltid, men Dane DeHaan faller igjennom og minner mer om en bortkommen unggutt enn en lidenskapelig førsteelsker. 

Christoph Waltz er stabil, men han har lite å bryne seg på sammenliknet med andre roller vi har sett ham i («Inglourious Basterds», «Django Unchained»). 

Det er regissør Justin Chadwicks andre kostymedrama («Søstrene Boleyn») og kostymene og tidskoloritten er nydelig, men innholds- og karaktermessig mangler den det lille ekstra for å nå helt opp. 
