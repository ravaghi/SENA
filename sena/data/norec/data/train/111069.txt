VGs anmelder om Radiohead:Fint, men - er dette alt? 

Det virker halvveis og egentlig litt stusslig om disse låtene er det eneste de klarer å gi ut etter drøye fire års studiopause. 

Det begynner å bli en stund siden 10. oktober 2007, da Radiohead «reddet» musikkbransjen med stuntlanseringen «In Rainbows». 

At de vekker oppsikt ved nok en gang å gi ut ny musikk med få dagers varsel i egne distribusjonskanaler, forteller at den såkalte bransjen ikke har skjønt noe av redningsaksjonen. 
Og hvor store oxfordkvintetten er. 

Avisplaten, som Radiohead har døpt konseptet, er atypisk umiddelbar; egentlig fascinerende i den forstand at det drives av kompliserte og samtidsavanserte laptopvridninger. 
Men hvor utilgjengelig oppleves egentlig 2000-mesterverket «Kid A» i dag? 

Deres åttende plate er mer organisk datagenerert, men gjenbruker mye av laptopmiraklet fra 2000. 
Dubsteppete «Feral» er et klippteknologisk høydepunkt - dog en sjanger James Blake og Burial mestrer bedre. 

Bandets særpreg vises best i platens virkelige gode låter, «Lotus Flower» og «Codex», der sistnevnte vasser nydelig i pianosivet til «Amnesiac». 
Den største skuffelsen er den åpenbare nedtoningen av Johnny Greenwoods strenger - nok en gang er de tilbake ved mantraet Anyone Can Play Guitar. 
En vidunderlig vakker plate, for all del, og med sine knappe 37 minutter fordelt på åtte låter, bandets korteste noensinne. 
Thom Yorke har alltid vært overskuddssjenerøs, så man kan spekulere i om det kommer mer musikk med boksen i mai, slik tilfellet var sist. 

Slippes 28 / 03. 
Kan kjøpes fra Radioheads nettside nå. 

BESTE LÅT: 
«Codex» 

TOR MARTIN BØE 
