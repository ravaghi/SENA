Pernice Brothers:«Live A Little» 

(Ashmont Records/Tuba) 

Lekker pop for grå høstdager 

Joe Pernice, som leder bandet Pernice Brothers, blir omtalt i samme åndedrag som Brian Wilson, Nick Drake og Scott Walker. 
Han har et stykke igjen, selv om de nevnte storhetene duger som mulige referanser. 

Jeg aner ikke mye om denne gjengen, bortsett fra at Joe Pernice ledet den alternative countrygruppa Scud Mountain Boys frem til 1997. 
Nå dreier det seg imidlertid om melodiøs og klassisk pop som er lett sofistikert, melankolsk og bittersøt. 

«Live A Little» er et album med 12 elegante og delikate låter som vokser seg sterke og frodige, så fremt du gir dem litt tid. 
Vi snakker ikke om en fremtidig klassiker, men om et lekkert popalbum med vakre sanger som skapt for grå høstdager. 
