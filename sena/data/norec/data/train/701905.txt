Snill drage, snill gutt, dum viking
Drager er greie husdyr, sjøl om man ikke får ull av dem og de ikke sitter i små bur sånn at man kan flå dem. 

Drager er seriøse dyr. 
Du gir dem ikke en tissekasse ved ovnen. 

Denne filmen handler om en søtt tegna animasjonsgutt som trener en annerledes drage. 
Den likner litt på Lilos verdensromspåfunn Stitch og er en drage som det går an å ta med seg hjem. 
Men dette er i vikingenes verden. 
Der slåss man egentlig mot dragene, sjøl om dette er litt dustete uavgjort-vikinger, som om de ble trent av Åge Hareide. 

Guttungen har fått seg en drage uten tenner, og han sjøl er et sosionom-frø som nekter å drepe fabeldyr. 
Noen har på en måte laget om igjen Oksen Ferdinand. 
Man skal imidlertid ikke undervurdere viktigheten ved at gutter blir oppdratt til så mye snillhet at de unngår Heimevernets spesialstyrker. 
Man skal heller ikke undervurdere viktigheten ved at jenter med tynne armer og lyst hår ser uberegnelig tøffe ut. 
Når alt kommer til alt er det en kul film. 
