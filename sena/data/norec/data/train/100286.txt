Henrik Hellstenius «Readings of Mr. G»
Aurora 

Fioliner på toppen 

Henrik Hellstenius er en komponist med mye musikkdramatikk på merittlisten, og mye av innholdet på den nye platen «Readings of Mr. G» peker også i den retningen. 
Tittelverket (som komponisten kaller sin egen 40-årskrise) er en slagverkskonsert der Hans-Kristian Kjos Sørensen både trakterer ymse slagverksinstrumenter og fremfører en tekst av mystikeren Georges Ivanovitch Gurjieff. 
Det er et spennende uttrykk, men selv om det er mye fint i musikken når den liksom aldri helt fram - det er som virkemidlene blir stående litt i stampe. 

Høydepunktet blir dermed fiolinkonserten «By the voice a faint light is shed» som er skrevet for, og i samarbeid med, fiolinisten Peter Herresthal. 
Her leker Hellstenius seg med former, musikken går i en slags spiral som stadig vender tilbake til utgangspunktet. 
Det fungerer, og som en påle i klangbildet står klangen av Herresthals fiolin - den bretter seg ut så finstilt, ekspressiv og skimrende at den er verdt platen alene. 
Også «Book of songs» og «Imprints» med fiolinisten Frode Larsen i sentrum låter sterkt. 
