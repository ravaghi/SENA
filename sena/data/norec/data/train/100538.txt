Angie Stone:«The Art Of Love & War» 

Genre: Soul (Stax / Universal) 

Silkemykt fra Stone. 

Jeg innrømmer det gjerne - jeg har vært forelsket i soveromssoulen til Angie Stone siden hun solodebuterte med «Black Diamond» for snart åtte år siden. 
Stone er definitivt en sort diamant som lager oppdatert, klassisk voksensoul uten fiksfakserier og med oppbyggelig budskap. 

Stemmen er - i likhet med lydbildet som omgir den - den perfekte syntesen av honning og fløte (hør bare a cappella-oppvisningen «Go Back To Your Life»!), og du merker godt at Angie Stone var en skolert låtskriver allerede før hun solodebuterte som plateartist. 

Nøkkelkuttet her er nesten verdt albumet alene - «My People», med James Ingram, er en oppvisning i «black power», både rytmisk og tematisk. 
Anbefales varmt! 

Anbefalte kjøp: 
«Make It Last», «Go Back To Your Life», «These Are The Reasons», «My People» og «Take Everything In». 

STEIN ØSTBØ 
