Kinamann med følelser
Regi: 
Henrik Ruben Genz. 
Med: 
Bjarne Henriksen, Vivian Wu, Lin Kun Wu. 
Dansk/kinesisk dramakomedie. 
For alle. 

Varmhjertet og minimalistisk fortelling om følelsene mellom en naiv, keitete dansk mann og en sensuell kinesisk ung kvinne. 

Humoren er underfundig, balansen mellom komedie og betagende drama er fin. 
«Kinamann» er en stillferdig liten film, som mer beskriver en tilstand enn drives frem av handling. 
Bildene er vesentlige - ikke minst fordi hovedpersonene kommuniserer på henholdsvis dansk og kinesisk, og dermed er tvunget til å uttrykke seg gjennom andre nyanser enn det rent språklige. 

Rent konkret dreier det seg om blikkenslager Keld, som blir forlatt av kona. 
Handlingslammet og en smule forvirret begynner han å innta sine måltider på kinarestauranten i nabolaget. 
Eieren forbarmer seg straks over den noe naive dansken og øyner muligheten for et proformaekteskap mellom sin kinesiske søster og Keld. 

Manus er skrevet av den driftige Kim Fupz Aakeson. 
Regissør Henrik Ruben Genz ivaretar de fine nyansene som er i forfatterens både muntre g delvis skarpe observasjoner av danskens møter med den kinesiske familiekultur. 
Bjarne Henriksen og Vivian Wu gir Keld og hans kinesiske proformakone sødmefylt varme og dypt vemod. 

Det hele serveres i en dempet minimalistisk tone, som i perioder blir litt ensformig. 
