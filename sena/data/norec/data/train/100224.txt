Krympet Kratos
«God of War» dundret inn i spillverdenen som et løpsk godstog uten bremser i 2005. 
Nå skaper hissigproppen Kratos tilsvarende sjokkbølger i håndholdt format. 

«God of War: 
Chains of Olympus» er nemlig noe såpass imponerende som en bortimot fullgod «God of War»-opplevelse i forhold til de to Playstation 2-gigantene. 

Rent historiemessig, er spillet lagt til omtrent ti år før det første «God of War»-spillet på PS2. 
Du dykker ned i en actionfylt nydikting av den greske mytologien, med spartaneren Kratos i hovedrollen. 

Spillet starter med krigføring mot den persiske hæren, men utvikler seg raskt til det mer dramatiske når solguden Helios og hans vogn kræsjer i Jorden og forsvinner. 
Dette danner opptakten til en ond plan som involverer alle de greske gudene og menneskeheten som sådan. 

En plan bare den sinte Kratos kan stanse. 

Det ser vanvittig lekkert ut, spillbarheten er herlig justert til PSP-knappene og følelsen man får av å dykke ned i denne overdådige og ultravoldelige versjonen av gresk mytologi er like ukontrollerbart deilig som i PS2-spillene. 

Spillet er nedskalert på alle de riktige stedene. 
Det er hakket kortere mellom hver actionsekvens, mindre utforsking og en mindre historie å følge. 
Ready at Dawn fokuserer på å pakke inn så mye kult som mulig i hvert eneste minutt, og det er både en velsignelse og en (liten) forbannelse. 

En velsignelse fordi det er nettopp dette som gjør «Chains of Olympus» til et spill som hører naturlig hjemme på PSP, en forbannelse fordi PS2-storebrødrene fremstår som bedre og mer komplette spill. 

Og her finner du det eneste ankepunktet mot dette spillet også. 
Antallet puzzles, fiender, bosskamper, plattformelementer og historieelementer er redusert, noe som har ført til en total spilletid på rundt fem timer. 

Det er ikke noe stort ankepunkt dette, men dersom du har spilt gjennom de to PS2-spillene i denne serien, er det umulig å ikke føle seg litt snytt når rulleteksten kommer. 

Et av de aller beste spillene til PSP har det uansett blitt. 
Og mer enn det er det tross alt ikke nødvendig å forlange. 

PS: 
I salg fra onsdag 26. mars. 

Videoanmeldelse av PSP-spillet God of War: 
Chains of Olympus. 
