Kosepoppens førsteduo
Beach House: 
Teen Dream 

Saktegående sentimental-harmonikere varierer mellom det perfekte og det gode. 

Det ligger i kortene at 2010 skal bli det året der duoen Beach House skal få det Definitive Gjennombruddet, av samme type som Grizzly Bear hadde i fjor. 
Bloggsfæren koker over av panegyrikk, og på Teen Dream følges den samme formel som Veckatimest: låtene konkretiseres, skrus opp i tempo og produseres klarere. 
Dét er kim til suksess, og ved flere tilfeller føles da også dette, deres tredje, som det perfekte pop-album. 

Den Lydverket-initierte ”Norway” er en av disse. 
Vokalsamspillet mellom Victoria Legrand og Alex Scally skjærer seg inn til hjerteroten, og Scally synger spesielt fint på dette albumet. 
De flotteste øyeblikkene er der de høres ut som en blanding av Tears For Fears og Mercury Rev rundt "Goddess On A Hiway"; ”Silver Soul” og ”Lover Of Mine” er to av de nydeligste musikalske øyeblikkene jeg har opplevd på mange år. 
Produksjonen, som blant annet blander åttitallsdaterte trommemaskinlyder og katedralstore orgellyder, er uhyre effektfull. 
Det er svært lett å forelske seg her, helt uten konnotasjoner til hverken Grizzly Bear eller deres forrige album, det også nydelige Devotion. 

Når den første forelskelsen har fått lagt seg er det derimot vanskelig å ikke merke seg at ikke alle låtene tåler den samme eksponeringen. 
Duoen legger alle låtene svært tett opp til hverandre, harmonisk så vel som lydmessig, og dette gjør at låter som "Better Times" og "Real Love" føles som om de suger energi fra albumets sterkere stunder. 
Det er allikevel ingen tvil om at Beach House nå for alvor tar steget inn blant de virkelig største indie-yndlingene, og med såpass mange perfekte kosepoplåter er det da også fullt fortjent. 
