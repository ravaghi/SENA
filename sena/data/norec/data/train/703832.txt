Tilbake til thrash fra 80-tallet
Denne unge Vestfold-kvartetten har helt tydelig hjerter som banker hardt for thrashmetallens gyldne tiår, 80-tallet. 
Med "Based on evil" leverer de et knippe fengende, velspilte sanger som tydelig er inspirert av de store, amerikanske kanonene Slayer, Metallica og Megadeth. 
Det vil si, det er antakelig like mye snakk om en vakker hyllest som inspirasjon. 
Bandet skiller seg fra forgjengerne blant annet ved å gjøre plass til noen progressive elementer. 
Dette gir ser blant annet utslag i betraktelig lengre sanger enn det sjangerens pietister ville ha syslet med. 
Ellers er dette så stilriktig at man kan mistenke musikerne for å sverge til dongerivest oppå skinnjakken, eventuelt også sveis som er lang i nakken og luftig oppå. 
Herlig skittent lydbilde og bare tøffe riff. 

Beste spor: 
"Trapped in bodies". 
