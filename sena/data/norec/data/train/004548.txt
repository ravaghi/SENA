La Tête Haute
Litt for ordinær Cannes-åpner. 

FILMFESTIVALEN I CANNES (NRK): 
En ung gutt med adferdsproblemer er fokus i regissør Emmanuelle Bercots drama La Tête Haute. 

Dette er en velment og velspilt film, som likevel føles noen hakk for ordinær, spesielt siden tematikken vekker Cannes-minner fra fjorårets langt bedre kanadiske stjernefilm Mommy av Xavier Dolan. 

Men unge Rod Paradot spiller med stor energi og tilstedeværelse foran kamera i hovedrollen, mens vi får et hjertelig gjensyn med Catherine Deneuve i en viktig birolle. 
La Tête Haute er en høflig film som ikke er nyskapende på noe vis, men behandler sosiale problematikk på sympatisk vis. 

Trøbbel på ungdomshjemmet 

15 år gamle Malony (Rod Paradot) er utagerende og havner stadig i trøbbel. 
En dommer (Catherine Denevue) sender ham til et ungdomshjem for å få ham på rett kjøl. 

Der får Malony god kontakt med datteren av en veileder, men hans aggressivitet skaper stadig nye problemer for ham, og alle rundt ham. 
Han har imidlertid en støttekontakt, Yann (Benoit Magimel), som ikke gir opp så lett. 

Rod Paradots innsats i hovedrollen er upåklagelig. 
Det tegnes et overbevisende bilde av en ung gutt som er et produkt av sine opplevelser i barndommen. 
Paradot spiller med eksplosiv intensitet, som av og til tipper over, men regissør Bercot holder ham stort sett i tømmene. 

Catherine 
Denevue spiller også godt som dommeren Florence, som til tross for sin myndighet, lar et varmt hjertelag skinne i gjennom. 

På systemets side 

La Tête Haute forteller tørt og sobert om Malonys vei gjennom systemet med fokus på de menneskelige aspektene. 

Filmen er tilsynelatende på systemets side, og ønsker å fortelle oss at det fungerer. 
Den problematiserer ikke det faktum at 16-åringer kanskje ikke hører hjemme i fengsel. 

Historien kan være gjenstand for diskusjon, men det gjenstår å se om filmen kommer på kino i Norge. 
Følelsen er stor for at årets åpningsfilm i Cannes er litt for ordinær og anonym til å sette internasjonale spor etter seg. 
