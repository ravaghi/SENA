Jackass Presents:Bad Grandpa 

Katastrofalt flaut og hysterisk morsomt! 

Jackass Presents: 
Bad Grandpa er, som du sikkert forstår av tittelen, en avlegger fra Jackass-serien og -filmene. 
Johnny Knoxville er maskert som en gammel mann og gjør ting gamle menn svært sjelden gjør. 

Resultatet er ofte katastrofalt flaut og hysterisk morsomt samtidig. 
Jeg kjenner at jeg skjemmes hver gang jeg må le. 
Andre ganger må jeg se bort, fordi det som foregår rett og slett blir for drøyt. 

Dette er sylfrekk underholdning, med humor som mer enn gjerne slår under beltestedet, men jeg må innrømme at det ofte er fryktelig morsomt! 

Ville situasjoner 

Filmen er en miks av fiksjon og Jackass-stunts utført mot et uforberedt og intetanende publikum. 

Johnny Knoxville spiller gamle Irving Zisman, som må frakte sitt 8 år gamle barnebarn Billy (Jackson Nicoll) til faren hans i Nord-Carolina. 

Men på veien dit kommer de ut i flere ville situasjoner, som blant annet inkluderer bryllupskrasjing, strippeklubb-besøk, restaurantulykker og deltagelse i et misseshow for barn. 

Filmens humor går ofte på bekostning av stakkars mennesker som tilfeldigvis befinner seg i nærheten av kamera. 
Noen av ansiktene er sladdet, og det kan jeg forstå. 

Jeg greier ikke engang høre på radio når tilfeldige personer blir stoppet på gata, fordi jeg rett og slett blir flau på deres bekostning. 

Men det resulterer helt klart i flere hysteriske situasjoner, som når lille Billy kontakter forbipasserende menn på jakt etter en ny pappa, når Irving tilkaller flyttefolk for å bli kvitt sin avdøde kone, eller når han kommer til et postkontor for å få sendt Billy i en pappeske. 

Sterkt fremskreden forlegenhet 

Johnny Knoxville viser en beundringsverdig evne til å holde maska, bokstavelig talt, under flere utrolige omstendigheter. 
Det krever stort mot, eventuelt overmot, å holde spøken gående så lenge som han gjør i enkelte av sekvensene her. 

Men den som imponerer meg aller mest, er 9 år gamle Jackson Nicoll. 
Han er rett og slett fryktløs i rollen som Billy, der han må kontakte fremmede og utveksle dialog med dem som utløser sterkt fremskreden forlegenhet. 

Han er heller ikke redd for å gå inn i situasjoner som kan gjøre ham til latter, men han virker å ha full kontroll på oppgavene sine. 
Jackson Nicoll er en viktig grunn til at Bad Grandpa fungerer så godt som den gjør. 

Jackass Presents: 
Bad Grandpa er nok først og fremst myntet på de som allerede kjenner til Jackass-serien, og er inneforstått med humoren. 

Regissør Jeff Tremaine har også produsert filmen sammen med Johnny Knoxville og Spike Jonze, og de pusher grensene for sømmelighet også denne gangen. 

Den tynne historien i filmen er kun et redskap for å få Jackass-humoren i gang, men jeg synes dette fungerer bedre enn det kanskje burde. 
