The Borgias S01
Grums og faenskap i Vatikanet. 

Premiere 
- 11.3 - VOX 
- 21:00 

Førsteinntrykket mitt av The Borgias var Jeremy Irons med den absurd høye pavehatten. 
Jeg så traileren på nettet, og bildet av Irons ble værende når jeg lukket øynene. 
Lenge. 
Jeg har veldig sansen for Irons, men der går grensa. 

Sex, intriger, litt humor og drap 

Heldigvis er The Borgias så mye mer enn høye hatter. 
Det er en skikkelig god maktspillserie som sender tankene mot HBO-serien Rome; store deler sex og intriger, litt humor og drap - det er til tider bare et kostymeskift som skiller Showtimes påkostede dramaserie fra HBO-klassikeren. 

De skitneste triksene i boka 

Regissør Neil Jordan seriedebuterer med fortellingen om Borgia-familien - en av historiens mest beryktede familier - og serien utspiller seg i renessansens tid i Italia, hvor Rodrigo Borgia (Irons) bruker de skitneste triksene i boka for å komme til makten. 
Det vil si: bli valgt som pave Alexander VI. 
Irons gjør sitt beste for at jeg i det ene øyeblikket skal trekke på smilebåndet av pavens seksualdrifter og la meg røre av hans inderlighet i det neste. 
Det faktum at inderligheten har en dobbelt bunn, gjør det bare enda mer imponerende. 
Irons storspiller som pave Alexander VI - det samme gjør et samlet skuespillerkorps. 

Glimrende skuespillerprestasjoner 

Pave Alexander VIs innerste krets består av eldstesønnen Cesare (François Arnaud), datteren Lucrezia (Holliday Grainger), sønnen Juan (David Oakes) og kona Vannozza dei Cattanei (Joanne Whalley) - familiemedlemmer som på hvert sitt vis må ofre noe av seg selv for å sikre pavens plass. 

I tillegg har The Borgias et par glimrende biroller i Sean Harris som leiesoldaten Michelotto Corella, Ronan Vibert som den sykt arrogante Giovanni Sforza og Michel Muller som den veldig fornøyelige kong Charles VIII av Frankrike. 

Historisk komedie 

Jeg lar meg lett fascinere av et helt annet sett spilleregler, som maktspilletjeg får presentert i The Borgias. 
Og at én av verdens etter sigende mest 'hellige' institusjoner fremstilles gjennom så mye grums og faenskap er nesten nok til å plassere The Borgias i kategorien 'historisk komedie'. 

Skjenk opp litt vin og sett på TV-en i kveld for å nyte velgjort renessansekonspirasjon. 

The Borgias har premiere på VOX søndag 11. mars, 21:00. 
