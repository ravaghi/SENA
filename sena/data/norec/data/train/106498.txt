Lindsey Buckingham «Under The Skin»
(Reprise/Warner) 

Fleetwood Macs mesterhjerne fyller 58 i dag. 
Den beste gaven har han laget selv. 

Som vokalist, gitarist, produsent og viktigste låtskriver i Fleetwood Mac er han en megastjerne med nærmere 100 millioner solgte plater å vise til. 
På egenhånd er Lindsey Buckingham noe av en kultfigur, men de som følger ham, gjør det fanatisk. 
Og det er en grunn til at vi gjør det. 

«Under The Skin» er hans første soloalbum på 14 år, og føles verdt hvert sekund av ventetiden. 
Det er en intim plate med Buckingham i sitt ess: 
Alene med sin gitar, sine tanker og sitt studio. 
Men dette låter ikke som enda en fordømt singer/songwriter-plate, og en viktig forskjell er at mannen bak er et produsent-geni som får de mest lavmælte viser til å lyde som mektige widescreen-verk med hele fargespekteret i bruk. 

Flere av låtene her er blant hans mest rørende noensinne, med eller uten moderbandet. 
Buckingham har aldri vært så introspektiv og personlig tidligere, og går rett i hjertet på lytteren. 
Gitarspillet hans er overalt, hele tiden, den sterke, maskuline stemmen likeså. 
Vi må tilbake til soloplaten «Go Insane» (1984), kanskje helt til Fleetwood Macs «Tusk» (1979), for å finne tilsvarende styrke i hans aldri likegyldige katalog. 
Dette er Big Mac. 
ANBEFALTE KJØP: 
«Show You How», «Under The Skin», «I Am Waiting», «Someone's Gotta Change Your Mind», «Flying Down Juniper» 
