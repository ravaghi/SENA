Alle er redde for reven
Svensk tegnefilm med snille dyr og ufarlig intrige. 

FILM: 
Som alternativ til de minste barna er den håndtegnede animasjonsfilmen «Gordon & Paddy – nøttemysteriet i skogen» en snill og rolig opplevelse, en god kontrast til det gjengse tilbudet av frenetisk kvekkende ender og bråkete bavianer. 
Detektiv Gordon er en svensk figur, en litt underfundig type som er kjent fra bøkene til Ulf Nilsson. 
Linda Hambäck står bak animasjonsfilmen, en 60 minutter lang historie som er akkurat passe spennende for de minste. 

God moral 

Ikke særlig skummel, altså, men med masse god moral. 
Detektiv Gordon er en padde og eneste politimann i skogen der en frekk nøttetyv er på ferde. 
Alle nøttene til stedets førskolelærer, ekornet Valdemar, er plutselig borte. 
Detektiven spaner så lenge at han snør inne, og må få hjelp av en liten skogmus til å komme løs. 
Musa har riktignok stjålet en nøtt, men tilgis fordi hun var sulten, og da er det ingen forbrytelse. 
Gordon stempler saken som opp og avgjort, og utnevner musa Paddy til sin assistent. 

Reven er hovedmistenkte – rever er alltid det – og alle smådyra i skogen skjelver bare ved tanken på det snerrende monsteret. 
Intrigen i denne filmen er ikke spesielt avansert, og saken blir oppklart før barna har rukket å rope om at dyra må passe seg. 
Men så oppstår det andre komplikasjoner. 
Det hele foregår i laaaangsomt tempo. 

List og kløkt 

Her er mange sjarmerende scener som ungene kan kjenne seg igjen i. 
Musa som er mørkredd og må sove med tent lommelykt. 
Kaninforeldrene som forklarer hvorfor det lurt å passe seg for rever. 
Detektiven som heller vil spise småkaker enn å gå på forbryterjakt. 
Strektegningene er enkle og naivistiske, skogen er frodig og tett. 

Moralen er, som i de fleste barnefilmer, at smådyr klarer seg mot overmakta ved hjelp av list og kløkt. 
Og dessuten, man skal ikke forhåndsdømme noen, ikke engang rever. 
