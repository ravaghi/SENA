Dette er pop på hipsterkommersiell makspuls
M83 med usjenert dobbeltalbum. 

ALBUM: 
Få plateutgivelser har denne høsten vært forfulgt av større forhåndshype i en like perfekt timet hipsterkommersiell makspuls enn Anthony Gonzalez og hans «Hurry Up, We're Dreaming». 

Under navnet M83 har Gonzalez og hans gode hjelpere med vekslende hell ført sin musikalske penn over elektroniske landskap av sonisk ambient art — noen ganger irriterende intetsigende, til tider så grensesprengende vakkert at hjertet slår kollbøtte i ekstase. 

Prosjektet Gonzalez nå gir seg i kast med har dramatisk fallhøyde - for dobbeltalbum er farlige saker som skriker stormannsgalskap lang vei. 
Dobbeltalbum er materieskyldige inntil det motsatte er bevist. 

God tid Gonzalez har tatt tiden til hjelp - tre år har blitt brukt på «Hurry Up, We're Dreaming» - og førstesingelen «Midnight City» bar vitne om at noe virkelig stort var på gang. 
Tjueto spor er en i overkant stor musikalsk munnfull, og ikke alt smaker like godt. 

Variasjonen er riktignok imponerende; fra den surrealistiske froskehistorien på «Raconte-Moi Histoire» via massive dansemonstre som «Claudia Lewis» og allerede nevnte «Midnight City», til bekmørke og filmatiske epos som «Echoes of Mine» overveldes lytteren av et innblikk i en kreativ verden hvor drømmene flyter uhemmet. 

Anthony Gonzalez veksler uanstrengt mellom fortid og fremtid 
- Vangelis møter Daft Punk i døra, slap-bass og slesk saksofon innhentes av påtrengende housesynth og utslitte elektronikatriks får nytt liv i en produksjon så følsomt skrudd at selv Giorgio Moroder bør bli vill i blikket. 

Gonzalez avbryter også seg selv abrupt midt i «Outro» nærmest for selv å påpeke at ja, dette kunne fortsatt til evig tid, men et sted må grensen faktisk gå. 

Ny kurs M83 frikjennes for dobbeltalbumets forbrytelse. 
Ikke bare er lengden forsvarlig, den er nødvendig for å gi rom til drømmemangfoldet. 

Dessuten - i en sjanger hvor majoriteten av målgruppen lagrer utgivelser på eksterne harddisker i stedet for å bygge platehyller - setter «Hurry Up, We're Dreaming» presedens for kommende utgivelser av et utrydningstruet format. 

Electronica-albumet har gjenoppstått. 
