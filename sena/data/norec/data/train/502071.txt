«Emir» overbeviste på alle måter
Rapperen Onge Sushimane innfrir i sin nye rolle som popartisten Emir. 

Han har blitt spådd en lysende karriere. 
Og Emir innfrir absolutt på alle måter under sin halvtimeslange bylarmkonsert fredag kveld. 

Han etterlater ingen tvil om at det her er potensiale til å nå langt utenfor det tradisjonelle hip hop-publikumet. 

Emir Hvidsten Hindic har tidligere opptrådt både på Bylarm og Roskildefestivalen. 
Da under aliaset «Onge Sushimani» i rapduoen «Sushi X Kobe». 

I år debuterer han på Bylarm under sitt eget navn Emir, foruten at han også spiller med den bergenske rapgruppen Softcore Untd. 
Det betyr ikke at han har lagt Sushi X 
Kobe på hyllen, for her kommer det også album i løpet av året. 

Nylig fikk soloartisten Emir kontrakt med det internasjonale plateselskapet Sony. 
Foreløpig har han sluppet to singler som begge har fått gjennomgående gode anmeldelser og gjort en liten håndfull opptredener. 

Men årets Bylarm er den store ildprøven. 
Ikke minst fordi musikkmedia har nevner ham som et av årets store navn i 2018. 

Den lille rockeklubben Ingensteds ved Akerselva er absolutt ikke stedet for folk med klaustrofobi denne kvelden. 
Smekkfullt er bare fornavnet, og det er tydelig at bylarmpublikum er nysgjerrig. 

Så er det bare noen få måneder siden Sushi X 
Kobe spilte i Oslo for et fullsatt Rockefeller. 
Og solgte ut Røkeriet på USF i Bergen. 

Denne kvelden har Emir også med seg tre musikere på scenen i form av medlemmer av de bergenske bandene Verdensrommet og Great News. 

Men med dj, tangenter og elektroniske trommer låter det likevel ikke så veldig annerledes enn en tradisjonell rapkonsert. 

I rollen som soloartist er Emir kanskje mer pop enn hip hop. 
Han synger mer enn han rapper, og kanskje man skal kalle det hip pop. 

Mykt og ørevennlig og avlevert med selvsikker autoritet på scenen. 
I sin nye karriere fremstår også tekstene til Emir atskillig mer lyriske og gjennomtenkte enn de til tider noe enfoldige «grisetekstene» til Sushi X Kobe. 

Det blir et halvt dusin låter. 
Inkludert en duett med Charlie Skien, (som egentlig heter Andreas) og Sushi X kobe-låten «Aldri for mye». 

Og han avslutter med sine to singler «Alltid» og «Faller». 

Sanger som garantert snart kommer til en radiokanal eller spilleliste nær deg. 
