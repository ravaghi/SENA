Big K.R.I.T.:«Live from the Underground» 

Hetebølger fra sørstatene. 

Det er rart å kalle dette en debutplate når Mississippi-gutten K.R.I.T har utlevert seg så enormt i de siste gratisteipene sine. 
Men nå er sørstatsunderet offisiell, og heldigvis like kompromissløs. 

Som rapper er Big K.R.I.T. enestående. 
Sidestilt med Black Hippy-kollektivet, har hans folkelige besettelser og reflekterte sjel vært det mest spennende i gatelandskapet de to siste årene. 

Men de selvproduserte beatene imponerer mest. 
Saftige basslinjer, gnistrende trommer og lidenskaplige licks er ren sommerkveldsidyll. 
Også har han jaggu fått BB King til å bidra i den nydelige «Praying Man». 
King Remembered In Time er i ferd med å leve opp til navnet sitt. 

BESTE LÅT: 
«Hydroplaning» 
