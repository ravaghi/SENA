Nye stjerner på alternativhimmelen
Litt folk, litt fuzz og litt pop. 

Boygenius: "Boygenius" (Matador/Playground) 

Musikerne og låtskriverne Phoebe Bridgers, Lucy Dacus og Julien Baker fant tonen sammen som band, etter å ha skutt fart som nye stjerner på alternativhimmelen. 
Bridgers med folk-aktig pop, Dacus med gitardrevet indie og Baker med en slags emo-indie. 

Hver tok med seg en egen låt og en låtskisse som de skulle samarbeide videre med. 
Vi hører hver artists særpreg og hvordan de fungerer sammen, men som helhet spriker den seks låter lange ep-en litt for mye. 

Ei heller er låtene i seg selv så fryktelig originale, selv om tekstene er fine. 
Motivene kretser rundt ensomhet og forhold som faller sammen. 
Drømmefangere og motorveier. 

Med nydelige, såre «Stay down» får Baker hårene til å reise seg. 
På samarbeidet «Salt in the wound» ender det i en vegg av fuzz og harmonier, hvor de tre tar plass ved siden av hverandre. 

Boygenuis kan overbevise mange og skaffe hver artist nye tilhengere, men jeg venter på en eventuell oppfølger før jeg kaller dem en supergruppe. 

Beste spor: 
«Salt in the wound», «Stay down». 
