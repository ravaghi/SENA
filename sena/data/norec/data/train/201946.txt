Kolonial.no - ukemeny
Navnet er gammelmodig, men Kolonial.nos nettbutikk og middagsabonnement kan være akkurat det vi har lett etter. 

Nytt år, nye muligheter - og nye aktører vil hjelpe oss med å bestemme hva vi skal ha til middag. 
Kolonial.no er en av dem. 

Kolonial.no er i utgangspunktet en nettbasert dagligvarebutikk, men som også kommer med forslag til oppskrifter eller ukemenyer, og du kan enkelt bestille en ukemeny, slik som med andre middagsabonnementer. 

I fjor testet vi fem ulike middagsabonnementer, og det var store variasjoner. 
Hvilke vi likte og hvilke vi ikke var fullt så begeistret for kan du se her: 
Test av middagsabonnement. 

Dette er Kolonial.no 

Konseptet er enkelt: 
På Kolonial.no bestiller du varene du vil ha. 
Du velger om du vil hente dem selv på et avtalt tidspunkt, eller om du vil ha varene levert på døren. 
Per i dag er det kun ett utleveringssted (Fornebu i Oslo), og det leveres kun til utvalgte postnummer i Oslo og Bærum. 

Firmaet leter imidlertid etter nye utleveringsstasjoner, og har allerede utvidet leveringsområdet én gang siden de lanserte i fjor høst. 

I tillegg til at du kan handle etter egen handleliste, legger Kolonial.no hver uke ut ukemenyer. 
Her kan du enkelt velge antall personer du ønsker å lage mat til (en til ti), og med et lite museklikk putter du alle ingrediensene i handlekurven. 

Tidligere ukemenyer ligger også tilgjengelig, og du kan også velge mellom en rekke enkeltoppskrifter. 

Slik testet vi 

Vi har bestilt, tilberedt og spist oss igjennom den foreslåtte ukemenyen. 
Oppskriftene er stort sett levert av offentlige opplysningskontor (både frukt og grønt og matprat), samt matblogger Trine. 

Her er ukemenyen vi bestilte: 

Bestilling og levering 

Selve bestillingen og registreringen var rett frem. 
Vi registrerte oss, valgte en ukemeny til to personer. 
Før vi betalte, fant vi ut at programmet den uken bare tillot fire dager middagslaging hjemme, så da kuttet vi ut den siste middagen (tacofredag). 
Vi bestemte oss å gå for menyforslaget, men ønsker du å bytte ut en av rettene med en annen oppskrift, er dette også relativt enkelt. 

Når du har bestilt én gang, har du favorittene dine lett tilgjengelig: de mest bestilte matvarene popper opp på fronten, og under fanen som er illustrert med en liten kokk og navnet vårt (Elisabeth) får vi opp de mest brukte oppskriftene. 

Da vi hadde lagt hele menyen i handlevognen, gikk vi inn for å se hva det var vi faktisk hadde bestilt. 

Ny favoritt 

Og så kommer det som gjør at Kolonial.no seiler opp som en av våre favoritter: 
I handlekurven ble varene gruppert etter rett, og det var enkelt å gjøre endringer eller kutte ut matvarer vi allerede hadde i skapet. 

For eksempel: vi er ikke overbegeistret for kyllingkjøttdeig, så til suppen mandag byttet vi ut kjøttdeig med filet. 
Flere av matvarene hadde vi allerede, blant annet melk, fersk ingefær og karri, så disse avbestilte vi. 
Og for dem som er opptatt av at melken eller rømmen skal ha lite eller mye fett, er det også enkelt å bytte ut. 
Og ikke minst er det perfekt i familier med en eller flere ulike matallergier eller intoleranser. 

Vi valgte levering på døren, og som en bonus leverer Kolonial.no alle ukedager, ikke bare mandager, så vi slapp å droppe ukens morsomste treningstime for å sitte hjemme og vente på middagsabonnementlevering. 
I stedet for den sedvanlige mandagsleveringen, fikk vi varene på en tirsdag. 
Det var også kjapp responstid. 

Her var det ikke noe første levering om to uker-begrensning: 
Første levering var dagen etter. 

Derfor var vi fornøyd med leveringen 

En liten hake er at leveringstidspunktet er fra tre til seks, noe som ikke nødvendigvis kan kombineres med alle jobber, men man kan altså kjøre og hente varene selv, helt til syv på kvelden. 

Selve leveringen gikk som en drøm. 
Etter å ha ventet "i blinde" på en rekke andre aktører, som ga oss et vindu på fire timer uten forvarsel om når i løpet av perioden de kom, ble vi positivt overrasket over tekstmelding rett før tre som minnet oss på at de skulle komme mellom tre og seks (avtalt tidspunkt). 

Vi var like fornøyd med tekstmeldingen som tikket inn en timestimes tid senere, som sa at jeg var neste på listen, og kunne vente dem om et kvarter. 

(For dem som velger å hente selv, bærer Kolonial.no varene ut i bilen. 
Men enn så lenge, er ikke utleveringssted spesielt praktisk, og vi betalte gladelig 99 kroner for å slippe å stå i kø hjem fra Fornebulandet en ettermiddag.) 

Slik så maten ut etter at vi tok den ut av posene: 

Hvordan var maten? 

De som har lest våre tidligere tester av middagsabonnementer vet at vi liker å klemme og lukte på maten før vi kjøper. 
Og vi ble stort sett positivt overrasket her. 
En ørliten skjønnhetsflekk på en hvitløk kan vi leve med, men vi ble likevel skuffet av én ting: frossentorsken. 

Datoen var fin, men den var helt på grensen av hva vi har lyst til å spise og servere. 

Oppskriftene var enkle å følge, og det var ingen store avvik i fremgangsmåte eller tidsbeskrivelser på de oppskriftene vi laget. 
Nå gjorde vi med vilje ingen enorme forandringer i menyen, men to dager kylling på én uke ble litt i overkant for mye for oss. 
Og i stedet for serveringsforslaget med svinekjøtt til bulgursalaten, valgte vi å steke et stykke laks. 

Middagsrettene var ikke de mest avanserte når det kom til smak heller, og grønnsakssuppen på mandagen måtte sprites opp litt (vi gikk amok i urtehagen på kjøkkenet). 
Både grynsalaten og den indiske suppen kommer vi imidlertid til å lage igjen. 
Torsken skulle vi også gjerne sett litt mer grønnsaker til. 

Tilpass oppskriften! 

Oppskriftene er stort sett beregnet på fire personer, men noen på to-tre, så husk å sjekke dette og tilpass oppskriftene deretter. 
Vi endte opp med en litt for stor suppe den ene dagen, og gikk i minus på kylling en annen dag, men det var ikke verre enn at vi frøs ned et par porsjoner suppe - og kjøpte en ny kyllingpakke. 

Prisen var det heller ikke noe å si på. 
Handleliste for fem middager til både en og to personer kom på 837,76 kroner, og til tre eller fire porsjoner ble prisen 941,08 kroner. 
I tillegg kommer 99 kroner for frakt. 

I motsetning til de fleste middagsabonnementene ble vi her sittende igjen med relativt stort overskudd av matvarer. 
Disse vil vi jo spise opp, så hvis vi skal bestille neste ukes meny må det nok mye triksing og bytting til. 
Men om man velger en pakke til fire vil nok mengdene være bedre tilpasset. 

Har du ofte ferskvare til overs? 
Med en vakuumpakker holder maten fem ganger lenger 

Men som en ekstra bonus kunne vi også bestille opp noen varer vi holdt på å gå tomme for, og som vi trengte uansett: 
Ekstra brød og melk, pålegg, juice og liknende. 

Konklusjon 

Dette fungerte over all forventning. 
Vi må trekke litt for fisken som var litt på grensen (men så måtte den også være med på fotoshoot for denne testens skyld og fikk seg ti minutter ekstra tid på benken), men den var ikke uspiselig. 

Ja, det er hakket mer jobb enn å passivt få en pose på døren hver mandag kveld, men at det er så mye mer fleksibelt veier opp for det - og vel så det. 

Foreløpig dekker ikke Kolonial.no store området, men de ser mot å utvide. 
Det bør du håpe på, om de ikke leverer til deg i dag. 
Vi kommer garantert til å bruke Kolonial.no igjen, og vil anbefale det til alle som ønsker litt hjelp og inspirasjon til middagene, men samtidig har lyst til å kunne tilpasse egne behov. 
