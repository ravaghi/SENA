Forelska i keeper'n
Fin kjemi mellom gutt og jente, men «Amors baller» byr på mye tversoverspill. 

FILM: Lucas fra Stockholm flytter til Norge og småbyen Grimsrud. 
Før flyttelasset er i hus, får han et ball i hodet, hilsen Susanne, den vakre, blonde keeperen på fotballaget. 
Susanne er kjæreste med Petter, kapteinen på guttelaget til Grimsrud, som tydeligvis er ganske gode, siden de har vært i semifinalen i Norway Cup. 

Lukas spilles av Kåre Hedebrant (f. 1995), som er blitt noen tydelige år eldre siden han imponerte som vinterhvit vampyrvenn i den stilfulle og mye omtalte forstadsgrøsseren «La den rette komme inn». 
I «Amors baller» blir han fortsatt mobbet av gutta, men han har funnet seg en mer kjernesunn og mindre blodtørstig jentevenn. 

Lettbeint 

«Amors baller» er en lettbeint komedie, i det forstand at filmskaperne verken behandler fotball, rivalisering eller famlende kjærlighet med den seriøsitet de fortjener. 
De mer rølpete komiske elementene skurrer i samspillet med «gutt møter jente»-historien. 
Det er denne kjemien mellom Lukas og Susanne (debutanten Eira K. Stuedahl) som er filmens styrke. 
Hver gang de er på tomannshånd, blir jeg nysgjerrig på hvordan forholdet dem i mellom vil utvikle seg. 

Problemet er at rammen rundt virker noe påtvunget og er langt mindre engasjerende. 
Her finnes det ingen regler for sannsynlighet: 
Lukas, en hengslete spjæling med ballfølelse som et dådyr, blir med i stallen til et guttelag som er blant de beste i Norway Cup! 
Filmen gir heller ikke mye hjelp for den som vil tro på at Susanne slites mellom stjernespilleren Petter og mobbeofferet fra Sverige. 

Svakt manus 

Regissør Kristoffer Metcalfe (f. 1978) er spillefilmdebutant, utdannet med Filmskolen på Lillehammer. 
Sammen med produsent Frederick Howard har han skrevet et manus som er filmens største svakhet. 
Det er lite sprut i replikkene og dramaturgien er trygg og forsiktig. 
Filmen er teknisk kompetent, men klarer ikke å smelte sammen romantikken og komedien til en vellykket helhet. 
