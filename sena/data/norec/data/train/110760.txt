Curry-vrøvl
«Love Guru» 

En skjegget Mike Myers i festlige gevanter, med en strøm av dårlige viser, underbuksehumor og annet smågodt. 
Bør testes før påsyn. 

MED: Jessica Alba, Justin Timberlake, Mike Myers, Meagan Good, Jessica Simpson, Ben Kingsley, Verne Troyer, Romany Malco 

HANDLER OM: 
Pitka ble en gang etterlatt utenfor et vismannstempel i India. 
Nå er han voksen og «guru», og bestemmer seg for å dra til USA der det meste kan selges. 
Når ishockeystjernen blir forlatt av sin kjæreste, og mister all sin kraft til å score, da er det tid for «Kjærlighets-guruen»! 

DOM: 
Dette er så dumt, at det nesten er godt nok. 
Det er en omfattende fjolleri-gryte tilsatt den mest usannsynlige krydderblanding, av indisk og amerikansk art - samt en dæsj kjendisvenner av Mike Myers. 

Filmen har visstnok fått visse religiøse ledere til å snakke om blasfemi. 
En amerikansk hinduleder har endog kritisert det norske Medietilsynet for 11-årsgrensen. 
Gurimalla! 

På den annen side: 
Skal man bruke tid på dette vrøvlet, bør følgende, ikke helt oversettelige gåtetest passeres: 

Spørsmål: 
«Ballespark», en asiatisk hovedstad? 
Svar: 
Bang-cock!! 
Synes du dette er rasende festlig; vær så god! 

PS: 
Filmens eneste, virkelig dyrebare øyeblikk av genuin, glitrende humor, kommer under ettertekstene av den kortvokste skuespilleren Verne Troyer («Mini Me»). 
Disse tre sekundene er kanskje verd billettpengene alene. 
