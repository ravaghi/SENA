En annerledes gitarhelt
Forheksende folkpop fra Thurston Moore. 

ALBUM: 
Thurston Moore har gjennom tretti år som virkende kunstner hatt en enorm påvirkning på alternativrocken med sin definerende gitarsignatur, seksten album med bandet Sonic Youth og som ivrig impresario for støy- og impromusikk. 

52-åringens fjerde soloplate beveger seg imidlertid vekk fra de mest voldsomme støyeksessene og inn i en dempet, akustisk folkmusikk. 
Det låter likevel umiskjennelig Moore — med rart omstemte strenger og fyldig, flanerende spill. 

Fiolinist Samara Lubelski har en sentral posisjon i lydbildet — slik hun også hadde på den glimrende og noe mer bråkete forløperen «Trees Outside The Academy» fra 2007 — og skaper et dirrende bakteppe for Moores låter og nesten mumlende syngestil. 

Selv om «Demolished Thoughts» i begynnelsen kan virke noe grå og liksom retningsløst tuslende, vokser den voldsomt og utvikler seg raskt til en varm, forheksende tilstand du får lyst til å være lenge i. 
