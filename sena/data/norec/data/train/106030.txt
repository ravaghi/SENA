Spoon: «Transference»
(Anti/Tuba) 

Det var nå det skulle skje for dem. 

Texasbandet Spoon har levert solid blåskjorte-indie i halvannet tiår allerede, med en rufsete og soulinspirert stil som har gitt dem en voksende fanskare og god innpass i filmer og TV-serier. 
Deres forrige, «Ga Ga Ga Ga Ga» (2007), var den typen knallplate man varmer opp til et større gjennombrudd med. 

Men «Transference» greier ikke helt å leve opp til forventningene. 
Det er noen fullkomment magiske øyeblikk her, men albumet er såpass underprodusert og noen av låtene såpass bistert bluesrockjamrete at kjærligheten settes på prøve. 

Britt Daniel er en super sanger når han er søt og syrlig, men fæl når han er ramsalt. 
Sinnaterapi til ham, takk. 

BESTE LÅT: 
«Mystery Zone» 
