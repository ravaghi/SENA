A Walk Among The Tombstones
Liam Neeson er tøff og hard igjen. 

A Walk Among The Tombstones er bygget rundt Liam Neesons harde image fra Taken og andre actionfilmer fra det siste tiåret. 

Nå spiller han gammeldags detektiv i en film som også kan virke litt utgått på dato. 
Dette er nemlig en thriller som aldri forsøker å overraske med nye innfallsvinkler eller uventede dreininger vekk fra sjangeren. 

Men regissør Scott Frank gjør solid arbeid, og det er aldri helt bortkastet å se Liam Neeson, slik at A Walk Among The Tombstones likevel blir helt ålreit underholdning. 

Jakter på mordere 

Historien foregår mot slutten av 1999, rett før Y2K. 
Matt Scudder (Liam Neeson) er en ekspurk som nå jobber som ulisensiert privatdetektiv. 

Han blir hyret av narkotikahandleren Kenny Kristo (Dan Stevens) til å finne de som kidnappet og drepte kona hans. 

Matt oppdager at dette ikke er første gang morderne har slått til, og aner en sammenheng mellom ugjerningene og de lysskye forretningsvirksomhetene til ofrenes ektemenn. 

Matt får hjelp av en hjemløse T.J. (Brian «Astro» Bradley), en ungdom som er utstyrt med en sjelden sykdom som virker aldeles umotivert og tilfeldig. 

Det påbegynnende far/sønn-aspektet ved forholdet imploderer når Matt utsetter ungdommen for stor fare i filmens siste del. 

Jeg blir sittende og undre over Matts tilregnelighet, hva T.J.-figurens funksjon egentlig er ment å være, og hvorfor filmens begynnende fokus på årtusenskiftet bare forsvinner. 

Gjennomført stemning 

Men det negative oppveies av det positive. 
Det finnes flere scener som er fint løst av regissør Scott Frank. 

Han legger opp til en mørk og tøff stemning som er gjennomført hele veien, komplett med et regntungt klimaks som starter på en kirkegård. 

Denne sekvensen deles opp med oppramsing av anonyme alkoholikeres 12-stegsprogram, et merkelig grep som tar fokuset vekk fra spenninga. 
Men avslutningen er tøff og hard, og alle får det de fortjener, mer eller mindre. 

A Walk Among The Tombstones er basert på Lawrence Blocks populære bokserie, og forsøker kanskje for hardt å minne oss på gode, gammeldagse detektivthrillere, med gjentatte referanser til Sam Spade og Philip Marlowe. 

Filmen matcher kanskje ikke sine forbilder, men er et godt forsøk. 

Liam Neeson står nå i seriøs fare for å havne i actionbåsen for godt, men han passer veldig godt der med sitt harde, ærlige ansikt og tunge fysikk. 
