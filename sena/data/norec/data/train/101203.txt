Plateanmeldelse:Rita Eriksen - «Øyeblikk» 

Stemmeprakt i trygg drakt. 

Dæven, Rita Eriksen synger fabelaktig flott. 
Det er en nytelse å høre den perfekte «pitchen» hennes. 
Man er i de tryggeste hender. 
Aldri blir hun isnende diva-aktig heller. 
Hun er varm og ujålete som en dansebandsangerinne. 
Det er bare det at hun kunne sopt lokkalet med hvem som helst av dem. 

Plateselskapet annonserer et album som «bærer preg av hennes kjærlighet til countryartister som Gram Parsons og Emmylou Harris». 

Mon det. 
Selv når hun låner sanger fra Townes Van Zandt («Ei åben dør») og Karla Bonoff («Heim») låter «Øyeblikk» umiskjennelig som folkrock à la Rogaland, klingende av både keltisk musikk og den norske visesangtradisjonen. 

Hun har skrevet mye selv også, deriblant albumets største vokale tour de force, «Bevar meg». 
Stundom i samarbeid med Ingvar Hovland, allestedsnærværende på Sørvestlandet. 

Tekstenes milde hverdagsoptimisme vil være blaute greier for enkelte. 
Andre vil høre dem, og høre sitt eget liv. 
«Øyeblikk» er ikke for alle, men for de mange. 
Ingen kan klage på vokalisten, i hvert fall. 

BESTE LÅT: 
«Heim» 

MORTEN STÅLE NILSEN 
