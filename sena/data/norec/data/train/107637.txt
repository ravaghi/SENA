Unni Løvlid:«Vita» 

Grappa/Musikkoperatørene 

Vokalmystikk i spennende rom 

Unni Løvlid er en av vår tids mest spennende folkemusikkutøvere, som både tør og har kreativ fantasi nok til å ta tradisjonsmusikken til helt nye steder. 

Denne gang har hun alliert seg med Helge «deathprod» Sten og foreviget et dusin religiøse folketoner i Emmanuel Vigelelands mausoleum. 
Det enkle kan ofte være genialt, som her, der Løvlids velformede stemme spiller mot rommets unike klang. 
Etterklangen formes som borduntoner, dissonanser og lange klangtepper som gir fremførelsene en nær og tiltalende mystisk aura. 
Det er som om vi hører henne smile i enkelte av kuttene. 

Et tematisk samspill mellom død og liv på mange plan gir musikken spennende dimensjoner til påskehøytiden, selv om repertoaret av bånsuller og religiøsefolketoner ikke er direkte påskerelatert. 
En modig og svært vellykket produksjon som gir folkemusikken en uanstrengt samtidsmusikalsk ramme. 

Carl Petter Opsahl 
