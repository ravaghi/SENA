Blomster-Finns drømmespill
Det er kaldt og vått og mørkt i Norge. 
Men sola skinner alltid på min 360. 

Det gikk en stund før Microsofts ekstremt kostbare oppkjøp av spillutviklerlegenden Rare skulle gi seg utslag i kvalitetsspill. 
Men nå har engelskmennene endelig slått til med et spill som er like sjarmerende, spillbart og underholdende som de største suksessene de hadde på Nintendo 64. 

I «Viva Piñata» får du prøve deg som gartner i en utrolig vakker verden. 

Etter en runde med opprydning, begynner forskjellige dyr i Piñata-form å flytte inn i hagen din. 
Hvis de liker seg der kan det hende de blir boende. 
Og formerer seg. 
Noe som skjer, barnevennlig nok, med en romantisk diskodans. 

Det høres simpelt ut, men spillet gir deg hauger av muligheter til hvordan du vil utforme hagen din, og dermed hvordan den passer til de forskjellige dyreartene. 
Dermed står man som spiller fritt til å lage sin egen spillopplevelse. 

Vil du fokusere på en pen og attraktiv hage med variert dyreliv, kan du det. 
Er du ute etter å lokke til deg de sjeldneste dyrene, så kan du prøve deg på det. 

Det er med andre ord nok dybde i spillet til at både barn og godt voksne vil finne sine egne utfordringer å bryne seg på. 

Og det er denne balansegangen som Rare har fått til så utrolig bra i spillet. 
Jeg spiller spillet veldig forskjellig fra sønnen min, men vi har begge like mye moro med spillet, på hver vår måte. 

Begrepet familiespill er svært vanskelig, mange barnespill blir fort kjedelige for voksne. 
Men med «Viva Piñata» har Rare klart å lage et spill som byr på en veldig varm, koselig og underholdende spillopplevelse som får timene til å fly. 

Så pass på mor dersom hun prøver spillet. 
Det er ekstremt fort gjort å bli sittende til langt på natt bare for å høste noen flere epler, formere grevlingen sin og spare opp penger til noen nye bygninger. 

Med «Viva Piñata» kan endelig Xbox 360 få sin etterlengtede barnehit. 
Vi så på spillet og snakket med utviklerne i Botanisk Hage i Oslo. 
