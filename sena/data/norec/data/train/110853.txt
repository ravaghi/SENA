Spillanmeldelse:«Portal 2» 

(VG Nett) 
Noen spill får hjertet til å synge. 
Nå traller mitt for det enestående «Portal 2». 

Det å kalle 2007-spillet «Portal» sjarmerende er en underdrivelse. 
Det fosset sjarm og glede ut av hvert eneste puzzle, hver eneste bokstav i det glimrende manuset og hver eneste krok i de dystopiske testlabene til Aperture Science. 

Noen ganger er det bortimot umulig å ta en såpass fullkommen spillopplevelse videre. 
Andre ganger sitter utviklerne igjen med et overskudd de brenner etter å få kanalisert. 

Heldigvis for oss er det glødende engasjement og genuin skaperglede som ligger bak «Portal 2» også. 
Og da er det duket for en spillopplevelse av de helt sjeldne. 

Det har gått noen hundre år siden Chell stanset den sinnssyke AIen GLaDOS i det første «Portal»-spillet. 
Laboratoriene til Aperture Science har forfalt, og vi får raskt et gjensyn med Chell som blir vekket fra sitt dvale-fangenskap av den lystige AIen Wheatley. 

Og la oss stanse opp litt her. 
Ved Wheatley. 
For en hysterisk bra rollefigur! 
Manuset i «Portal 2» er minst like sylskarpt og genuint morsomt som i forgjengeren, og den britiske skuespilleren Stephen Merchant («The Office», «The Ricky Gervais Show») gjør en helt makeløs jobb som Wheatley. 

Makeløs er også en god beskrivelse av GLaDOS, som er like ond, gal og robot-sarkastisk som vi husker henne. 
Skuespiller J.K. Simmons gjør dessuten en strålende og utrolig festlig innsats som stemmen (lagret på bånd) til Aperture Science-sjef Cave Johnson. 

«Portal 2» er i det hele tatt en sjeldent morsom spillopplevelse, et spill som faktisk får meg til å le både ofte og høyt. 

Solide doser humor finner du også i de portalbaserte hjernenøttene - av typen «haha, hvordan i all verden fant de på dette?». 
Utgangspunktet er et våpen som kan lage to portaler, en inngang og en utgang, og i tillegg må du blant annet bruke tyngdekraft, justere laserstråler mot brytere og plassere bokser på store, røde knapper. 

Denne gangen kan du også leke deg med flytende guffe med tre forskjellige egenskaper: en blå væske som får deg til å hoppe høyere, en oransje væske som gir deg superfart og en hvit væske som gjør det mulig å lage portaler på alle typer overflater. 

Alle nyhetene i spillbarheten introduseres på logisk og rolig vis. 
Selv om det blir gradvis mer kompleks og man må gruble en del, er den logiske løsningen bestandig innenfor rekkevidde. 

Jeg føler meg smart, flink og kreativ når jeg spiller «Portal»-spillene, og det er nok det sikreste tegnet på at vi har med spilldesign fra øverste hylle å gjøre. 

VGD-bruker Superkanonen: 
Så utrolig tøft at jeg kan spille med vennene mine på PC når jeg selv skal kjøpe det på PS3! 
Portal 2 kommer til å bli revolusjonerende! 
Diskuter Portal 2 her! 

Da kan man også legge fra seg frykten om at «Portal»-konseptet ikke ville tåle overgangen fra den tre timer lange forgjengeren til den rundt åtte timer lange oppfølgeren. 
For ingen av utvidelsene er i nærheten av å være fyllmasse. 

Du får en mer omfattende handling, uten at det noen gang blir kjedelig. 
Du får flere og mer intrikate puzzles, uten at det blir for mye gjentakelse. 
Og det å utforske det tomme, nedslitte Aperture Science og alle dets rare ideer og oppfinnelser er en sann fryd hele veien gjennom. 

Så der satt jeg da, med et stort glis etter å ha fullført enspillerdelen i «Portal 2», klar til å kalle det et av tidenes beste spill. 
Uten å ha spilt et sekund av den medfølgende co-op-delen. 

Og så viser det seg at det er flerfoldige timer med fantastisk underholdning her også. 

Her snakker vi om en opplevelse som er adskilt fra enspillerdelen, men som bruker mange av de samme puzzle-mekanikkene. 
Forskjellen er at du her får puzzles man MÅ være to for å løse - enten over Internett, eller på splittet skjerm. 
Gleden av å dele alt dette med en venn er virkelig enorm. 

Og for en humor! 
Valve har plassert to roboter proppfulle av personlighet i hovedrollene, og de to blir hele veien fulgt av spydige kommentarer fra GLaDOS. 
For å si det sånn: det er like mye overskuddshumor her som i enspillerdelen. 

Co-op-oppdragene i «Portal 2» har gitt meg noen av de klart morsomste og mest givende opplevelsene jeg har hatt i et spill noen sinne. 
Seriøst. 

Samlet sett er «Portal 2» interaktiv underholdning som som varmer langt inn i sjelen. 
Det er så bra at jeg nesten blir rørt. 

PORTAL 2 Plattform: 
PC PS3 360 Genre: 
Puzzle Alder: 12 Utvikler: 
Valve Utgiver: 
Valve 
Mer info 
