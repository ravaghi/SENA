TEST:Mini-bærbar med AMD 

Packard Bell leverer sin Dot også med AMD-prosessor. 

Vi testet Packard Bell Dot med Intel Atom tidligere i sommer, og fant flere gode egenskaper hos denne. 
Formatet med 11,6-tommer skjerm gir en behagelig brukeropplevelse, også på grunn av tastaturet som er nesten like bredt som bokstavområdet på et vanlig tastatur. 

Skjermen har også en oppløsning på 1366x768, en klar fordel sammenlignet med mindre minibærbare med bare 1024x600. 

Du kan lese hele testen her 

AMD vs Intel Atom 

Men Dot leveres ikke bare med Intel Atom, du kan også få den med en AMD Athlon 64 L110 som vi har hatt på testbenken. 

Modellen vi testet tidligere hadde en svakere utgave av Atom, en Z520. 
Andre minibærbare er utstyrt med en N270, som gir halvannen gang bedre ytelse. 

AMD prosessoren kjører på 1,2 GHz, har 800 MHz FSB og 512 KB L2 hurtigminne. 
Z520 prosessoren kjører på 1,33 GHz, har 533 MHz FSB og 512 KB L2 hurtigminne 

I vår test viste det seg at AMD Athlon 64 L110 trakk det lengste strået - prosessorytelsen var 1607 i PCMark 05 mot 1065 for Intel Atom Z520. 

I praktisk bruk merket vi ikke dette så tydelig. 
Dette kan skyldes mange ting, ikke minst at Vista er tyngre å dra på enn XP. 

Avspilling av HD video både i 720p og 1080i var nesten like dårlig på denne som på Atom-utgaven. 
Det var noe lengre perioder mellom hakkingen på denne, men vi vil likevel betrakte prestasjonen som ubrukelig. 

Andre forskjeller 

Maskinene er svært like, den største ytre forskjellen er plasseringen av tilkoblingene. 
På Intel var det kortleser, 1 x USB, Kensington og VGA på høyre side, mens AMD-utgaven har kortleser, lyd inn/ut, 2 x USB, Kensington og VGA på høyre side. 

På venstre side har Intel nettverk, strøm, 2x USB og lyd inn/ut, mens AMD har nettverk, strøm, utblåsning og 1 x USB. 

En annen viktig forskjell er at Atom-utgaven hadde Windows XP installert og 1 GB minne (som er en grense satt av Microsoft for at de fremdeles skal kunne ha XP installert). 

AMD-utgaven har derimot 2 GB minne, og kommer med Vista Basic installert. 

Den største forskjellen 

For mange er batteritiden veldig viktig på en bærbar maskin. 
Her imponerte Intel Atom stort med hele 441 minutter på det beste, mens AMD bare holdt ut i 257 minutter. 
Det er det samme 6-cellers batteriet som brukes i begge maskinene, og som stikker noe uelegant ut på baksiden. 

Det er altså 7 timer og 21 minutter mot 4 timer og 17 minutter. 

Grunnene til dette er flere. 
At AMD-prosessoren og komponentene rundt rett og slett bruker mer strøm under bruk er én ting. 
Noe annet er at denne AMD-prosessoren ikke har samme strømsparingsmetoder som Intel Atom. 

Konklusjon 

Forskjellen mellom maskinene er liten i bruk, batteritiden er dét som skiller. 

Forøvrig er maskinene nette, lette og gode i bruk. 
Standard video, surfing og vanlige kontoraktige oppgaver fungerer utmerket. 
