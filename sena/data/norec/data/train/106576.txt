«Å vende tilbake» (VOLVER)
Regi: 
Pedro Almodóvar. 
Spansk komedie/drama. 
11 år. 

Sterke, flotte, sensuelle damer forfører i en herlig film om mødre og døtre og familiære gjengangere. 

STJERNER: 
Penelope Cruz, Carmen Maura, Lola Duenas, Blanco Portilla, Yohana Caho. 

HANDLING: 
Veteranen Almodovar benytter nok en gang anledningen til å fortelle kvinners historie. 
Det handler om en mors intuitive beskytterinstinkt for en tenåringsdatter, om sterke familiebånd, om en kvinne som tilsynelatende er et spøkelse. 
Mannfolk er enten diskré parkert på sidelinjen, eller de er drittsekker som godt kan dø uten at noen feller en tåre. 

DOMMEN: 
Fargene (særlig den røde) er intense, bildene er som et levende maleri og kvinnene duver mykt og sensuelt av gårde. 
De leder oss i det sanselige Almodóvar-universet der lidenskap, melodrama, tragedie og komedie veves sammen til en frodig og forførende helhet. 
Få, kanskje ingen, kan som Almodóvar skape spennende kvinneskikkelser og kvinnehistorier på film. 

I selve senteret står Penelope Cruz, rålekker, barsk og øm. 
Cruz skrider til verket med samme instinkt og besluttsomhet som den unge Sofia Loren i «To kvinner». 

Som vanlig hos Almodóvar er det en sterk historie som fortelles. 
Overgrep, incest, familiære fortielser behandles med en frapperende blanding av alvor og humor. 
Istedenfor å dvele ved de onde handlinger, fokuserer Almodóvar på konsekvensene, gjennom sine kvinners evne til å handle, til å la livet gå videre. 
Det blir en slags parallell til Ibsens «Gjengangere», sett gjennom spansk lidenskap og moderlig jordnærhet. 

«Å vende tilbake» er en fryd for øye og sjel. 
Gå ikke glipp av disse damene og deres evne til å håndtere livet! 
