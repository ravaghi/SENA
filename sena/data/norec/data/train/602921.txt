Amatørmessig action
Rob Cohen, mannen bak filmer som «The Fast and the Furious», leverer med «The Hurricane Heist» en dårlig «Die Hard»-kopi. 

En bande planlegger å stjele mange hundre millioner fra U.S. Treasury akkurat når en orkan raser gjennom byen. 
Pengene står klare til å makuleres, så ingen vil oppdage at de er borte. 
Til tyvenes store fortvilelse har ATF-agenten som har ansvaret for pengene, ikke tenkt å la dem kjøre ut av stormens øye som millionærer. 

Filmen kunne ha vært en underholdende action, men det er altfor mye som ikke stemmer og som mangler, som timing og et velskrevet manus. 
Det er umulig å ikke sammenlikne med «Die hard»-filmene, for plottet er tilnærmet likt. 
Men hvor de filmene har uforglemmelige kommentarer, kreative actionscener, sterke og fargerike karakterer – og ikke minst fabelaktig humor og timing – blir dette bare en kjedelig kopi. 

Jeg har sett noen av skuespillerne som Ryan Kwanten gjør bra ting tidligere, men her fremstår hele rollebesetningen som amatører. 
I tillegg er scenarioene som utspiller seg lite troverdige, som at de klarer fint å stå oppreist mens alt fra biler og hus svever rundt dem. 
Liker du filmer som «Sharknado» er dette filmen for deg, hvis ikke er det best å la «The Hurricane Heist» blåse forbi. 
