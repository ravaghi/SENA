Sammy Brue:Neste generasjon americana er her 

16-åringens sanger om tenåringstrøbbel tas godt vare på. 

Sammy Brue: 
"I am nice" (New West/Border) 

Conor Oberst var 13 år da han ga ut sitt første album, så Sammy Brue er for så vidt sent ute når han nå venter til han akkurat er fylt 16. 
Til gjengjeld kom Obersts kassett ut på et selskap som broren dannet, mens Brue debuterer på etablerte New West. 
I tillegg har han tre selvutgitte ep-er bak seg, så vi kan vel si at det er uavgjort. 

Produsentene Ben Tanner fra Alabamas Shakes og John Paul White, tidligere Civil War, har gitt de 12 kuttene en delikat innpakning som tar godt vare på Brues sanger om den kompliserte siden av tenåringslivet. 
Sammenlign for eksempel "I don't want you to leave" med det tre år gamle opptaket på Youtube. 

"Jealous" er en frisk låt om sjalusi, mens strykerne er på plass i "I never said". 

Brue er fra Portland og bor i Ogden i Utah. 
Han begynte å spille gitar som tiåring, og tre år senere kalte magasinet "American songwriter" ham for et vidunderbarn. 
Americana-framtiden virker å være i trygge hender. 

Beste spor: 
"I never said", "Jealous", "I don't want you to leave", "Once a lover". 
