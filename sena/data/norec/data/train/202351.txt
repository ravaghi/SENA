Acer K10
TEST: 
Den bittelille projektoren veier en halv kilo, og lager et fint 64-tommers bilde fra 2,7 meters avstand. 

Utviklingen på projektorfronten står ikke stille, selv om kategorien fikk seg en alvorlig knekk da flat-TVene ble så billige at de ble allemannseie. 
Spesielt markedet for hjemmekino-projektorer har falt som en stein de siste årene. 

Nå er det ikke akkurat hjemmekino-entusiastene som stod i hovedfokus hos Acer, da de utviklet miniprojektoren K10, men vår lille test avslører at den faktisk klarer seg overraskende bra i flere sammenhenger enn til Powerpoint-presentasjoner på møterommet. 

Se så liten! 

For det er klart at K10 er som skapt for mobile brukere som haster fra møte til møte. 
Den måler nemlig bare 127 x 122 x 
48.5 mm og veier en knapp halvkilo. 
Det betyr at har man en litt romslig PC-veske, så får man plass til både en liten bærbar og projektoren. 
Hvem hadde trodd det for bare få år siden? 

Hemmeligheten ligger i at projektoren bruker LED-lys, som blant annet utvikler langt mindre varme enn tradisjonelle projektor-lamper. 
Dermed kreves mindre lufting, og man kan klare seg med mindre chassis enn for tradisjonelle projektorer. 

En annen fordel med LED-lampen er at den varer lenge. 
Acer hevder at lampen i K10 skal vare i inntil 20 000 timer. 
Det betyr i praksis at de fleste som kjøper en slik projektor, ikke kommer til å bytte lampe i projektorens levetid. 

Ulempen ligger først og fremst i at LED-lyset ikke er like sterkt som fra tradisjonelle projektor-lamper. 
Det betyr at kontrastene avtar raskere jo større bilde du ønsker å projisere på veggen eller lerretet. 

64-tommer 

I et møterom med normal belysning bør du ikke bruke K10 på større avstander enn halvannen meter, og da får du et bilde som tilsvarer en kurant, stor flatskjerm. 
Men i vår lille test dempet vi belysningen, og fikk et klart 64-tommers bilde på beskjedne 2,7 meters avstand. 

Kontrasten var riktig nok langt fra optimal i de mørke scenene, men i de lysere scenene var det imponerende bra bilde, til tross for at veggen vi kjørte bildet mot verken var helt hvit eller på noen som helst optimalisert for projektorer. 

Hva med oppløsningen? 

Mange er opptatt av oppløsningen, og her stiller ikke K10 i toppen med sine 858 x 600 piksler. 
Men husk at en DVD-film har en oppløsning på 720 x 576 piksler, så her vil det uansett ikke være noe å hente ved å ha høyere oppløsning - med mindre du spiller av HD-materiale eller et oppskalert DVD-bilde. 

Hvis det er en PC du kobler til, vil bildet automatisk bli "komprimert", slik at det ikke er noe problem å kjøre PowerPoint-presentasjoner og lignende som er tilpasset høyere oppløsning - helt inntil 1 440 x 900 piksler. 
Det ser faktisk helt greit ut, synes vi. 

Lite støy 

Inni K10 sitter det et par små vifter, og de starter umiddelbart etter at projektoren er skrudd på, men oppleves kun som svak susing i bakgrunnen som overdøves lett av lyden fra musikkanlegget, ikke som plagsom støy. 
Acer oppgir at støynivået ligger på 28 dB. 

Bildet fra kilden (enten VGA eller kompositt analog) dukker opp etter få sekunder, og ved hjelp av en skrue i fronten jekkes K10 opp og ned. 
Bildet korrigeres deretter automatisk vertikalt i forhold til veggen. 
Rett over frontlinsen sitter en spak som du vrir på for å justere bildet skarpt. 

Konklusjon 

Dette produktet ble straks en "snakkis" i redaksjonslokalene, og etter at vi hadde kjørt en kjapp demonstrasjon for kollegene, var det flere som umiddelbart ønsket seg et eksemplar. 
Kanskje K10 og lignende ideer er hva som skal til for at projektorer skal finnes i butikkhyllene også i fremtiden? 
Vi er i hvert fall imponert. 

Hvis du ønsker flere tekniske detaljer, finner du en grei oversikt på denne siden hos Acer. 
