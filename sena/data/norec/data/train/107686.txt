Praktfullt om vinen & livet
Regi: 
Alexander Payne. 
Med Paul Giamatti, Thomas Haden Church, Sandra Oh, Virginia Madsen. 
Amerikansk. 
Komedie - 11 år, egnet voksne. 

Praktfull og utkrøpent morsom prøvesmaking på selve livet! 

«Sideways» ligger tett, tett på å være et lite mesterverk. 
Det handler om to små menn, to umake venner, som legger ut på en ukes kalifornisk vinsafari kort tid før den ene skal gifte seg. 

Miles (Paul Giamatti) er en frustrert lærer, forfatter med uutgitt bok, skilt mann med to års sorgarbeid bak seg - med misantropien hengende som en mørk tordensky over sitt lutende hode. 
Når han da ikke kan drikke god vin, for det kan han alt om! 
Jack er en mislykket skuespiller, pen mann på nedtur, overkåt på jakt etter ethvert damemenneske han kan nedlegge - og dermed bekrefte at han fortsatt kan. 
Det er Jack som skal gifte seg. 

To voksne jenter dukker opp. 
Mens Jack finner sin like - og havner direkte til sengs, møter misantropen Miles andre utfordringer: 

«Hans» kvinne er sterk, intelligent, såret. 
De to er tiltrukket av hverandre. 
Men først gjennom vinsmakingens og vinvitenskapens kompliserte og uhyre omfangsrike detaljer, kommer det i gang en samtale som blir en slags intellektuell paringslek. 
«Sideways» er en grassat detaljrik historie, som likevel aldri fortaper seg i detaljer. 
Dette er vettug amerikansk film på sitt mest «europeiske»: 
Ingen ytre action, intet storslagent manipulativt; bare mennesker på sitt dårligste og sitt beste. 
På en gang. 

Det krever litt tålmodighet å komme inn i historien. 
Og man må være i stand til å tenke en tanke eller to underveis. 

Men utover det? 
En av årets garantert bedre filmopplevelser! 
