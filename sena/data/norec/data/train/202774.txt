Singstar:Norske Hits 

Så her er altså den mye omtalte, norske utgaven av suksessen Singstar. 
Er låtutvalget tilfredsstillende? 
Er det like moro på norsk som på engelsk? 
Les vår omtale! 

I løpet av det siste året har Singstar-feberen tatt helt av. 
Undertegnede har vært vert for et uttall Singstar-fester, og spillet er fast inventar på de aller fleste arrangementene innen spillbransjen. 
Og det er jo ikke så rart, Singstar apellerer til de aller fleste, musikkinteresserte eller ikke, det er rett og slett snakk om å synge til kjente slagere uten å ta seg selv alt for seriøst, og gjerne nyte en øl samtidig. 

LES OGSÅ: 

Det er veldig kort tid siden den tredje, internasjonale Singstar-disken kom i butikk, og vi likte låtutvalget på denne svært godt, samtidig som den introduserte et par nye, morsomme elementer. 

Nå på norsk 

Singstar: 
Norske Hits bygger videre på Singstar: 
Pop-grunnlaget. 
Så mye, at 11 av låtene på Norske Hits faktisk er hentet fra den internasjonale versjonen, mens 19 sanger er fremført av norske artister. 
Og svært mange av disse synges likevel på engelsk. 

Låtutvalget er essensielt i et spill som Singstar, og det er her Norske Hits ikke lever opp til forventningene. 
Alt for mange av sangene er lite kjente, lite fengende og vi får ikke spesielt lyst å synge til dem. 
Det er viktig å huske at musikksmak har ingenting å si i denne sammenhengen, låter man personlig hater kan likevel være kjempefestlige å fyre opp i Singstar, og musikk man har sansen for kan like gjerne ikke fungere som fyllesang i det hele tatt. 
Men utvalget i norsk Singstar faller mellom to stoler, det er ikke spesielt mange store slagere her, og heller ikke overveldende mye bra musikk. 
Det er to klare allsang-kandidater som skiller seg ut  Splitter Pine og Forelska i Lærern. 
Men hvor er DDE, Raga Rockers eller til og med Postgirobygget? 
Bra eller dårlig musikk, det er sånne sanger vi vil høre Thomas Strzelecki synge på neste fest, lettere bedugget. 

Derimot må vi ta til takke med et middels utvalg av mer eller mindre kjente sanger, og bare et fåtall av disse gir oss lyst til å invitere venner på vorspiel for å vise frem den ferskeste Singstar-disken. 

Vi vet samtidig at den norske utgiveren har slitt med å spore opp rettigheter og linsenser til mange norske sanger, så det kan være grunnen til det uinspirerte utvalget. 

Ingen store nyheter 

Ellers er spillet temmelig likt Singstar Pop, med mange av de samme funksjonene. 
Du får poeng ikke bare for synging, men også for rappeteknikker (aktuelt i Philip og Sandras Sommerflørt), det er mulig å synge duetter og spillet inneholder også medleys, altså biter fra forskjellige sanger satt sammen. 

Som i de tidligere spillene er det ikke hvor bra du synger som teller, men hvorvidt du klarer å holde tonen. 
Derfor har du ingenting å tjene på å faktisk være skikkelig flink, tvert i mot blir du mest sannsynlig straffet for å synge bedre enn originalen. 
Samtidig er det relativt lett å jukse seg til bra poengsum. 
Men hvem bryr seg? 
Singstar har ett formål, og det er å underholde i sosiale sammenhenger. 

Norske Hits er et hyggelig tillegg til Singstar-familien, men låtutvalget skuffer, og det er synd at bare 19 av låtene er nye. 
Vi håper at det kommer flere norske utgaver med bedre sanger, og inntil videre anbefaler vi Singstar Pop fremfor Norske Hits, da det er et mye mer komplett spill. 

PS: 
Spillet er i salg 22. juni. 
Du kan kjøpe Norske Hits med eller uten mikrofoner. 
