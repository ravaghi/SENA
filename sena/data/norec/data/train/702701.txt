Datingsmørje i CIA
Reese Witherspoon er bra, men den romantiske komedien "This means war" er det ikke.To CIA-agenter er interessert i samme jente. 

This means war 

Action, komedie, romantikk. 
USA 2012. 
Regi: Joseph McGinty Nichol. 
Med: 
Tom Hardy, Reese Witherspoon, Chris Pine. 
Lengde: 
1 time 38 min. 
Aldersgrense 11 år. 

Filmplakaten til «This means war» kan forlede oss til å tro at det dreier seg om en spionfilm. 
Det gjør det ikke. 
«This means war» er en romantisk komedie og et trekantdrama der de to rivaliserende fyrene som kjemper om den samme søte blondinen også er CIA-agenter. 
For krydderets skyld. 

Offisielt jobber de med reiseliv, men egentlig jobber Tuck (Tom Hardy) og FDR (Chris Pine) undercover som CIA-makkere. 
Men spennende, actionfylte oppdrag i alle verdenshjørner blir ulidelig kjedelig skrivebordsjobbing etter at et oppdrag skjærer seg. 
Det er da Tuck kjenner at han kunne tenkt seg en kjæreste. 
Samtidig, et annet sted i byen, sitter single Lauren og øser ut sin frustrasjon til sin ekstremt irriterende besserwisser-venninne. 
Tuck og Lauren hooker opp på nett, men så treffer også FDR Lauren... 
Konkurranseinstinktet kicker inn hos de to bestekompisene i kampen om Laurens gunst. 
Ingen teknologi er ubrukbar, ingen midler for smålige når det gjelder å sikre seg fordeler. 
Men kan vennskapet overleve en slik konkurranse? 
Og hvem ender opp med Lauren til slutt? 
Før vi får vite det, må vi gjennom en smørje av amerikansk datingkultur og dårlige venninneråd. 

«This means war» er en ren underholdningsfilm, usannsynlig og oppkonstruert, laget for å tekkes både mannlige og kvinnelige seere. 
Derfor er den spekket med grep som har vist seg å funke før. 
Passe morsom, pene, unge skuespillere, noen heftige actionscener. 
Ikke mer. 
Begge de to mannlige hovedrolleinnehaverne er passe tøffinger og passe damemagneter. 
Britiske Tom Hardy, sist sett i «Muldvarpen», men også kjent fra «Inception» er tøffingen med mykt blikk som derfor spiller fyren med myk, romantisk kjerne. 
Chris Pine («Star Trek», «Unstoppable») er den klassiske kjekkasen, som derfor spiller en fyr med et litt mer kynisk blikk på livet og kjærligheten. 
De kan ikke forhindre at «This means war» bare er helt ordinær tidtrøyte. 

Det som likevel løfter «This means war», er at ting likevel ikke er akkurat slik du tror, og at Reese Witherspoon som vanlig er glitrende i det som er hennes paradesjanger. 
