Toshiba Qosmio G30 - 163
Den nyeste multimediemaskinen fra Toshiba har en HD DVD-spiller, flott skjerm og koster mange penger. 
Kan den være verd det? 

Denne 17-tommers bærbare er vanskelig å klassifisere, og stiller utstyrsmessig i omtrent samme divisjon som Acer Aspire 9800, men altså mindre i størrelse og vekt. 
Likevel, med en vekt på oppunder fem kilo er den ikke akkurat blant de mest portable maskinene vi vet om. 
Denne gjør seg så avgjort best godt plantet på pulten, eller som bærbar for treningsnarkomane. 

LES OGSÅ: 

Qosmio G30 kommer med et lite hav av (her overeksponerte) klistremerker. 
Den er mye kulere uten. 

Spesifikasjoner: 

Intel Core Duo T2500 @ 2,0 GHz 17" skjerm i bredformat (1920 x 1200 piksler) 1 GB DDR-minne (2 x 512 MB) 2 x 120 GB harddisk (5400 rpm) i RAID HD DVD-ROM / DVD-RAM/DVD(dual-layer)/CD-brenner nVidia GeForce Go 7600 (256 MB minne) 54 Mbps WLAN (a/b/g) Gigabit LAN og modem Blåtann 4 x USB, 1 x FireWire (4-pin), lyd inn/ut 1 CardBus og 1 ExpressCard kortplass Kortleser: SD, MMC, Memory Stick/Pro, xD VGA, S-Video og HDMI-utgang TV-kort med AV-inn og antenneinngang (digital/analog), pluss fjernkontroll Dimensjoner (B/D/H): 
40,5 x 29,5 x 5,5 cm Vekt ca. 4,7 kilo Pris: ca. 27.000 

Skjerm og konstruksjon 

Skjermen, som heter "TruBrite® WUXGA TFT" på toshibask, er blank og lar farger og kontraster komme godt frem. 
Den skal etter sigende være i toppklasse og vi finner ingenting som ikke tyder på akkurat det. 
Oppløsningen er det heller ikke noe å si på, 1920 x 1200 på "bærbar-avstand" fungerer fint på en 17" med mindre du trenger kraftige briller. 
Lokket er solid, godt henglset og selve panelet er såpass godt beskyttet at trykking bak på lokket ikke merkes på skjermen. 

Når vi først er inne på solid så er det noe som faktisk kan sies om hele maskinen. 
Selve karosseriet er stivt nok til at du ikke blir nervøs av å løfte de fem kiloene ved å ta tak i et hjørne. 
Forøvrig er heller ikke designet noe å le av, på tross av at det er litt kantete føles maskinen mindre "plastikk" enn den gjenge bærbare. 

Tastaturet er ikke av de absolutt stilleste vi har hørt, men det kan ikke kalles for bråkete heller. 
Det er mykt og behagelig å skrive på. 

Touchpaden (som burde vært i bredformat) med tilhørende knapper virker litt liten i forhold til resten av maskinen, men til sitt forsvar er den platen følsom og meget god i bruk, med skrollfelt i alle retninger. 

Over tastaturet er det oppskriftsmessig en del knapper i tillegg til av/på-knappen. 
Disse er hovedsakelig for medieavspilling, med snarveier til TV, musikkavspiller og lydoppsett i tillegg. 
Også skjermens lysstyrke justeres med to av disse knappene. 

Tilkoblinger finner vi rundt på maskinen: 

På høyre side er det plassert video-inn (S-Video), kompositt video inn (minijack) modem-kontakt og plass for kensingtonlås. 
Oppå finner vi et hjul til å skru volumet opp og ned. 

Venstresiden har 2 USB, ExpressCard- og en CardBus-slot (PCMCIA), minnekortleser, firewire samt lyd inn og ut. 
er DVD-spilleren (slot-in) plassert. 

Bak mot venstre finner vi en liten inngang for antennekabel (overgang følger med). 
Strømpluggen går også inn her. 
På midten er det plassert LAN og 2 USB, mens det mot høyre er VGA, HDMI og S-Video ut. 
To griller for varmluft tar opp resten av plassen bak. 

Fronten holder ikke noe mer spennende enn det optiske drevet, som foruten å lese HD DVDer også kan brenne CD, DVD og DVD-RAM. 
Å jo, en liten bryter for å skru av og på det trådløse nettverket er der også. 

God ytelse og batterilevetid 

Det naturlige er å sammenligne med andre tilsvarende maskiner. 
Problemet er at det er noe som i liten grad har vært testet - i den grad de da finnes. 
En gyldig kandidat (utenom den nevnte Aceren som på den tiden hadde ytelsesproblemer, er likevel Dell XPS M1710, siden den har omtrent samme størrelse og pris. 
Det er likevel viktig å huske at XPSen er rettet mot spillere, mens Qosmioen er en allround multimediemaskin. 

Resultat i sekunder, lavere er bedre. 
Både Dell XPS og Toshiba Qosmio har solide Intel Core Duo prosessorer. 
XPSen er klokket litt høyere og gjør det derfor også litt skarpere. 

Resultat i poeng, høyere er bedre. 
Med et mye kraftigere grafikkort ligger også Dell-maskinen langt foran på dette punktet. 
Men i praktisk, normalt bruk (utenom spilling) vil det ikke være mye forskjell å merke på disse to PCene. 

Qosimo har et relativt godt grafikkort, men det ligger ikke i toppklassen som på en god spillemaskin. 
Derfor vil det ikke la seg gjøre å spille det aller nyeste i 1920 x 1200 piksler, som jo hadde vært det beste med denne gode skjermen. 
Men heldigvis er den også mer enn dugelig i andre oppløsninger. 
For eksempel vil Half-Life 2 i 1440 x 900 fungere utmerket. 

Qosmio G30 imponerer egentlig når det gjelder batterikapasitet. 
Det har nemlig typisk vært Dell som med sine kraftbatterier har ligget et stykke foran konkurrentene, men Toshibaen holder her nesten tre timer i Batterymark. 
Og det er meget sterkt for en 17-tommer med to harddisker. 

Støymessig er det vanskelig å klassifisere Toshibaen. 
På den ene siden gir den fra seg en jevn svak susing fra harddisker og vifte, den blir aldri helt stille. 
Men samtidig er det ikke mye støy vi snakker om, og selv om vifta naturlig nok spinner opp under belastning går den ned til normalnivå så å si umiddelbart etterpå. 
Så har du litt bakgrunnsstøy vil du nok være fornøyd med maskinen. 
Ser du etter en helt stille sak er nok heller ikke dette PCen for deg. 

HD DVD 

Som en av frontkjemperne for HD 
DVD er det viktig at Toshiba får spillere og andre enheter med denne teknologien ut på markedet. 
Frem til nå har vi i praksis ikke sett noe av verken dette eller det konkurrerende formatet Blu-ray. 

Men Qosmio G30 - 163 er altså spydspissen med en kombinert HD-DVD ROM (1X!) og CD/DVD/DVD-RAM brenner. 
Toshiba var faktisk også fremseende nok til å sende med en HD DVD-film: det gripende, romantiske og episke dramaet Doom. 
Men hvem klager, det er jo HD... 

Vi var likevel redd for TV-kvelden etter at den medfølgende HD DVD-programvaren for femte gang krasjet uten å komme lengre enn til tittelen. 
Heldigvis lå det ute en oppdatering av både spiller og skjermdrivere på Toshibas sider, noe som fikset biffen. 

Og avspillingen ja... det er uten tvil lekrere bilde enn DVD. 
Men oppkoblingen er ikke smertefri, blant annet slår kopibeskyttelsen inn hvis vi prøver å se både på PCens og TVens skjerm samtidig (klonemodus). 
Under avspillingen merker vi også litt ujevnheter i scener med mye kamerabevegelse. 
Om problemet her ligger i maskinvare eller programvare vet vi ikke... 

Men nesten alt er glemt og tilgitt når vi kan konstatere at soldatfyren "The Rock" spiller tydeligvis driver med dyprensing av ansiktsporene på fritiden. 
Pyse. 

Konklusjon 

Toshiba Qosmio G30 - 163 kan ved første øyekast virke nesten fullkommen. 
Pen i tøyet, bra ytelse, fin lyd, god batterilevetid, mye diskplass, flust med tilkoblingsmuligheter, et mer enn anstendig grafikkort med HDMI, TV-kort, fantastisk skjerm, og er dessuten velsignet med en av de nye HD-formatene. 

Vårt motargument til denne bærbare - i tillegg til om en maskin på nærmere fem kilo skal gå som "bærbar" - er noe så enkelt som å å se på prisen. 
Til litt under 27 tusenlapper er det jo ikke akkurat peanøtter du må ut med. 
Strengt tatt: dersom du ikke er pokka nødt til å ha alt i ett kan du kjøpe deg en god (og mer portabel) bærbar, en stasjonær til heimen (våre PC-tilbud er fine) og en frittstående HD-spiller. 
Og fremdeles ha nok til filmer og pizza. 

Men er ditt ønske en komplett pakke det er egentlig ikke mye å utsette på Qosmio G30, og må sees på som en seriøs kandidat til sitt bruk. 
