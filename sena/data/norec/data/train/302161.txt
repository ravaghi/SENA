- Grei skuring for tenippende engelske fruer over 50
Men der stopper det, skriver Dagbladets anmelder om George Michaels bryllupshyllest. 
Hør låten her. 

LÅT: 
29. april er det duket for kongelig bryllup av episke proporsjoner. 
Da skal nummer to i arverekkefølgen til den britiske tronen, prins William og Kate Middleton, smis i hymens lenker. 

Slikt går ikke upåaktet hen. 
Nå har avdøde Diana Spencers skandaleombruste venn, George Michael, spilt inn Stevie Wonders «You and I (We Can Conquer the World)» for å hylle hennes sønn og vordende brud. 

Situasjonen krever kanskje en viss andektighet og det er der Michael har lagt seg. 
Til et bakteppe av sakrale korstemmer og lett klimprende pianotoner, crooner han sine bevrende verselinjer med vekselvis stor patos og hikstende hvisking. 

Stevie Wonders har laget noen av tidenes flotteste ballader, og enkelte som kvalifiserer til noe helt annet. 

Anført av George Michaels affekterte sang, blir appellomfanget her ganske begrenset. 
Man skal ha en rimelig god mage for oppblåste og søtladne svisker for å ikke bli tørr i svelget før denne seansen er over. 

Med andre ord, kanskje grei skuring for tenippende engelske fruer over 50, men det stopper nok der. 
