Sigurd Køhn Quartet:«This Place» 

(KR/Musikkoperatørene) 

Da Sigurd Køhn og sønnen Simen forsvant i tsunamien i fjor, mistet Norge en av sine fremste instrumentalister. 

Gjennom grupper som Real Thing og plater og turneer med alt fra Lava til a-ha, satte Sigurd Køhns umiskjennelige altsaksofon preg på det ypperste i norsk musikkliv. 

Nå foreligger hans siste studioinnspilling, med vakker og stemningsfull musikk med repertoar hentet fra hva som kan kalles «the Norwegian Songbook.» 
Her er Erik Byes «Hildringstimen», Edvard Griegs «Ved Rondane» og Egil Monn-Iversens «Ole Elveplassen» fra Bør Børson. 
Dessuten Geir Tveitts «A Wooing», som har fått et særdeles funky uttrykk. 
Køhns originale komposisjoner gjør også et sterkt inntrykk, ikke minst lengselsfulle «Loosing It». 
Kvartetten, med pianisten Anders Aarum, bassisten Jens Fossum og Andreas Bye bak trommene spiller lydhørt og elegant på dette som blir en av årets sterkeste norske jazzplater. 

CARL PETTER OPSAHL 
