Tilbake der de er best
Mannsgjengen i Ryfylke har etter 22 år funnet en erstatning for Rønnaug Foss Alsvik. 
De markerer dette ved å åpne platen med "Vie dagen te solå" – et av Alsviks gamle paradenumre, nå med Anita Nymann Tønnesen som vokalist. 
Melodien fra 1985 er komponert av Ryfylke-veteran Bjørn Aslaksen, som sammen med veteran-kollega Bjørn Vige er gruppas låtskrivere. 
En flott sang, selv om den understreker at Ryfylke ikke lager fullt så gode ting som dette lenger. 

Påfølgende "Holda deg i hånda" er likevel ikke noen dårlig vise, sunget av Bjørn Vige og Anita Nymann Tønnesen. 
Sangen er av godt, gammelt Ryfylke-merke, og den følges av "Kom vind" med tekst av Gunnar Roaldkvam. 
Denne gang er Holger Austvoll duettpartner til Anita. 
Så følger to sanger om Angelica, der en sankthansnatt i Ryfylke ender med kul på ungpikemagen.Resten av de 15 kuttene holder også et godt nivå, og Austvoll forsvarer den mannlige sangerære i "Slepp meg inn, Elisabeth". 
Tor Selvær gjør også en flott vokalinnsats i det vare tittelkuttet "Ei striba med lys". 

"Farvel" skal visstnok være en gammel sang som Bjørn Aslaksen skrev for Barock, som han var med i før Ryfylke-tiden. 
Bonuskuttet "Kvide jul" er en aldeles nydelig sang, men dessverre ikke nevnt i heftet. 
Spill den fram mot jul likevel. 

Det var opplagt at Ryfylke manglet en kvinnelig vokalist på fjorårets comeback. 
Nå er hun der, og hun var vel verd å vente på. 
Beste spor: 
"Vie dagen te solå", "Kom vind", Ei striba med lys", "Kvide jul". 
