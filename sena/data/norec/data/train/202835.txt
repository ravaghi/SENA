D-Link DIR-605L Cloud ruter
Enkel ruter med tjeneste attåt 

I det siste har vi hovedsakelig testet rutere i toppsjiktet, med vekt på ytelse og egenskaper. 
Disse ligger i prisklassen rundt tusenlappen, helst noe over, og er de raskeste og har best dekning. 

Men det er ikke alle som er like opptatt av topp ytelse, eller er villig til å betale for noe de mener at de ikke trenger. 
Dessuten har denne ruteren noen andre muligheter i tillegg. 

D-Link DIR-605L 

Selve ruteren er en kompakt, sort og blank enhet med to utvendige antenner. 

På baksiden finner vi de vanlige 4 nettverksportene og en port til internettforbindelsen. 
Det er ingen USB-kontakter for tilkobling av annet utstyr. 

De fire nettverksportene støtter 100 Mbit nettverk, ikke Gbit som de større ruterne. 

Ruteren støtter bare 2,4 GHz og to strømmer på 300 Mbit. 

Installasjon 

Det er ikke lenger nødvendig med CD, og godt er det siden mange bærbare ikke lenger er utstyrt med denslags. 
Ruteren kobles til og oppdages av Windows, nettleser startes og man kan kjøre veiviseren. 

Veiviseren oppdaget riktig variant av internettforbindelse med det samme, noe som ofte tar vesentlig lenger tid eller ikke fungerer på langt mer avanserte rutere. 

Øvrige innstillinger var helt i tråd med D-Links standard brukerflate, som har vært ganske uforandret de siste årene. 

Ytelse 

Vi testet med samme PC som vi har testet andre rutere med i det siste og fikk et resultat som ikke var imponerende. 
Det var imidlertid helt kurant til nettsurfing, her ligger ofte flaskehalsen helt andre steder. 

Men skal du overføre filer, spille av video fra en annen maskin eller NAS over trådløs forbindelse - da blir det trangt. 
Kobler du til kablet nett blir det selvsagt noe annet, men 100 Mbit har også sine begrensninger. 

Mydlink cloud 

En egenskap ved denne ruteren er mulighet for fjernadminstrasjon via tjenesten Mydlink cloud. 
Via en annen PC/Mac koblet til internett eller en app som kjører på en mobil, skal man kunne fjernbetjene ruteren. 
Et av bruksområdene som blir nevnt skal være at foreldre kan overvåke og styre barnas nettbruk ved hjelp av denne tjenesten. 

Det er delte meninger om slikt, men vi fikk ikke testet tjenesten. 
Den eneste responsen vi fikk var at "server might not be running". 
Videre testing av dette vil vi komme tilbake til. 

Konklusjon 

Resultatet var omtrent som forventet, en enkel, rimelig ruter klarer ikke å matche toppmodellene, og krevende bruk som tunge filoverføringer og trådløs videoavspilling over trådløst nett krever kraftigere ruterløsninger. 

D-Link DIR-605L 
