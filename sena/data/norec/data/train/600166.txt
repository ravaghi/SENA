Ond visitt fra Rommet
Regi: 
Colin Strause, Greg Strause 

Manus: Joshua Cordes, Liam O’Donnell 

Musikk: 
Matthew Margeson 

Skuespillere: 
Eric Balfour, Scottie Thompson, Donald Faison, Brittany Daniel 

Sensur: 
15 år 

En krets av unge voksne våkner en morgen i LA opp til et syn som føles som et snøskred midt på sommeren: 
Himmelen er dekket av enorme saker som ser ut som groteske biller. 
Disse tingene tilhører ikke vår egen verden og de er ikke kommet på høflighetsvisitt. 
I tillegg skyter de ut noe som ser ut som skilpadder med meget lange tentakler, pluss noe som likner dinosaurskjeletter med påmonterte lys og aggressiv fremferd. 

Det er helt sikkert en meget påkostet produksjon, men filmen er billig i ånden. 
Det som utvikler seg er, etter hvert, en larmende og banal actionfilm, med mye oppsperrede uttrykk og sammenbitte og/eller skingre replikker som ”Bli her!”, ”Kom igjen!” og ”La oss for helvete komme oss vekk herfra!” 

Filmen har hentet, lånt, stjålet mye ild fra filmer som Blade Runner og for eksempel en regissør som Roland Emmerich, uten at den får noen alvorlige drag av verken Blade Runners sofistikerte eleganse, visuelt sett, eller Emmerich lekne fortellerlyst. 
Her virker det som om ødeleggelseslyst er parret med karakterene i et videospill. 
