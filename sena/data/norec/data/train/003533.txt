Engler & Demoner
Helt grei Hollywoodsk underholdning. 

”Engler & Demoner” er kanskje ikke årets mest etterlengtede oppfølger, men når den først er her, er det like greit at filmen i det minste er helt grei Hollywoodsk underholdning. 

Akkurat som i ”DaVinci-koden” blir vi med på en hektisk jakt etter mystiske symboler som viser veien videre. 
Tom Hanks er en trygg og god skuespiller, og gir filmen nødvendig tyngde, selv der manuset er i ferd med å lette fra bakken. 

Handlingen er basert på Dan Browns bok, skrevet for film av ringrevene David Koepp og Akiva Goldsman: 
Paven er død, en ny må velges, men fire av de fremste kandidatene kidnappes. 
Spor leder professor Robert Langdon (Tom Hanks) til Illuminati, en hemmelig forening av vitenskapsmenn som ble dødelige fiender av den katolske kirken for flere århundrer siden. 
Nå truer de med å ødelegge hele Vatikanstaten. 
Langdon hjelpes av den avdøde Pavens nærmeste medarbeider (Ewan McGregor), men motarbeides av sjefen for Sveitsergarden (Stellan Skarsgård). 

Få dødpunkter 

Jakten gjennom Romas gater er spennende og interessant, med kampen mot klokka som velbrukt, men effektivt element. 
Regissør Ron Howard holder tempoet oppe, og filmen har relativt få dødpunkter til tross for en litt for lang spilletid på 138 minutter. 
Dessuten har fotograf Salvatore Totino virkelig benyttet seg av Romas nydelige arkitektur i sine vakre scope-bilder. 
De tilfører historien en god mengde religiøs mystikk. 
Vi rives med gjennom kapeller, krypter og hemmelige ganger. 

Belærende skoletime 

Filmen har noen negative sider. 
En av dem er nesten uunngåelig. 
Disse ekspertene må til stadighet overforklare selv de enkleste ting til hverandre, noe som burde være unødvendig. 
Men det er selvsagt VI som må belæres i historiske fakta og kirkelig praksis. 
Jeg skjønner jo at det nesten må være slik, for her er det mange intrikate detaljer å holde styr på, men samtidig virker det litt for kunstig at prester, professorer og politimenn må bruke dyrebar tid på å forklare ting de må vite fra før. 

God underholdning 

Det største ankepunktet jeg har mot filmen er at løsningen er litt for lett å gjette. 
Filmskaperne anstrenger seg mye for å villede oss, men vi er ikke lette å lure. 
De anstrenger seg også mye for å underholde oss, og DET klarer de derimot ganske godt. 
”Engler & demoner” oppleves derfor som en morsom blanding av religiøs mystikk, symbolikk og dramatikk 
