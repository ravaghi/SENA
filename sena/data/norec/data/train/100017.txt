Quiz-fest på PS3
PS3-versjonen av quiz-spillet «Buzz» sprudler over av gode og velkomne nyheter. 

OK, grunnkonseptet er temmelig likt. 
Bak en lekker grafisk overhaling finner du de samme mekanikkene og den samme lekne tonen som har gjort quiz-serien «Buzz» til en gigasuksess på PS2. 

Men nyhetene er mange og gode, noe som samlet sett gjør «Buzz: Quiz TV» til en potensiell folkefest på PS3. 

For det første er kabelhelvetet over - buzzerne har blitt trådløse. 
Trådløse! 
Spillet har i tillegg flere spørsmål enn noen gang, rundt 5 000 av dem, noe som har gjort underverker med frekvensen på gjentakelser. 
Mange vil sikkert også kunne kose seg med muligheten til å spille multiplayer over Internett. 

Såre vel, alt sammen. 
Men den aller største nyheten er muligheten til å både lage dine egne quizzer og til å laste ned quizzer andre har laget. 
Her kan rett og slett «Buzz: Quiz TV» nå stratosfæriske høyder for kunnskapstørste. 

PS: 
Spillet koster ca. 600 med buzzere og ca. 400 uten. 
Du kan bruke PS2-buzzerne til PS3-versjonen. 
Verktøyet for å lage egne quizzer finner du på www.mybuzzquiz.com. 

Trailer fra PS3-spillet Buzz: Quiz TV. 
