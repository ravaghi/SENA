BMW M4 Cabriolet kurerer høstdepresjon
BMWs nye cabriolet er blitt raskere, tøffere og mer avansert enn sin forgjenger, samtidig som prisen er gått ned. 
Kan det egentlig bli bedre? 

Vindstøyen begynner å bli noe plagsom i det jeg gløtter ned på head-up-displayet for å sjekke farten. 
266-267-268 km/t. 
Skånsomt kjenner jeg at fartssperren på 250 km/t trer inn. 

Med litt feilvisning rimer det bra med hva speedometeret nå viser. 
Aldri har jeg kjørt så fort på Autobahn fra München i Tyskland mot Tyrol i Østerrike. 

Vi har tidligere kjørt nye M3 og M4, men nå er det toppløse M4 sin tur. 
Nykommeren er kort og godt styggrask, og byr på et vanvittig lydbilde du kan nyte til det fulle med taket nede. 

For der forgjengeren hadde en 4-liters V8-motor på 420 hester, har etterfølgeren fått den sekssylindrete motoren på 3-liter med twin power-turbo og 431 hester. 

Tre ulike moduser 

Den avanserte teknologien betyr at du kan glemme alt som på gamle turbomotorer ble kalt «turbolag» (ventetid), før kreftene kommer. 
Her får du maksimalt dreiemoment på 550 
Nm helt fra 1850 til 5500 omdreininger. 

Et par trykk på M2-knappen på rattet forvandler den komfortable fireseteren om til et villdyr med en høypotent metallisk lyd. 
En lyd som spesielt i tunneler er velegnet til å blåse bort enhver gryende høstdepresjon. 

4,4 sekunder 

I samme slengen endres styring, dempere og gassrespons fra Efficient-modus, via Sport til Sport Plus. 
Med dobbeltclutch-girkasse (DKG) spurter M4 Cab til 100 km/t på utrolige 4,4 sekunder. 
Det er 0,3 sekunder treigere enn M4 med fast tak. 

Den økte tiden skyldes at den toppløse varianten veier rundt 250 kilo mer, til tross for BMWs bestrebelser på vektsparing med utstrakt bruk av karbon og aluminium. 
Videre er det også noen ulemper du ikke kommer bort fra med en cabriolet, og det er tapet av stivheten i karosseriet. 

Se eksteriørbilder her 

Vobling 

Utviklingen på dette området er heldigvis blitt bedre enn hva tilfellet var med gamle, åpne biler, for eksempel førstegenerasjon VW Golf Cabriolet. 
Likevel er det umulig ikke å kjenne vobling (torsjonsvridning) og fleksing i karosseriet idet vi passerer større ujevnheter i veibanen. 

En annen ulempe er også at bagasjerommet er betydelig mindre enn på Coupé-utgaven, særlig om du legger taket ned. 
Da reduseres volumet fra 370 til 220 liter. 
Heldigvis kan bakseteryggen legges ned i tilfelle du har bruk for ekstra bagasjeplass. 

Men bryr du deg om slike detaljer, er neppe noen toppløs bil noe for deg uansett. 
Aller minst en M-bil. 
Nei, de ytterst få kjøperne av M4 Cabriolet setter heller pris på ytelsene, lyden og imponerende kjøreegenskaper sett i forhold til de fleste andre åpne biler. 

173 000 kr billigere 

Dessuten vil de sette stor pris på at bilen er blitt billigere. 
Faktisk hele 173.000 kroner i forhold til gamle M3 Cabriolet. 
Årsaken til det er at nykommeren veier 60 kilo mindre og har redusert CO2-utslippet fra 297 g/km til 213 g/km. 
Snittforbruket har falt fra 1,27 l/mil til 0,87 l/mil. 

Samtidig må du naturligvis være klar over at det er mye godsaker på ekstrautstyrslisten å bruke penger på. 
Nakkevarmer i nakkestøtten (slik Mercedes har hatt lenge), head-up-display, DKG-girkasse, keramiske bremser og førerassistanse-systemer er bare noen av dem. 

Se forvandlingen fra coupé til cabriolet 

Hissigere enn noensinne 

Det er 26 år siden første vi først stiftet bekjentskap med M3 Cabriolet. 
Den ble datidens raskeste fireseters cabriolet med toppfart på 239 km/t. 0–100 km/t presterte den på oppsiktsvekkende lave 7,3 sekunder. 
Siden fulgte tre generasjoner M3 Cabriolet med stadig sterkere motor, bedre prestasjoner og skarpere kjøreegenskaper, før tre dørs 3-serie ble omdøpt til 4-serie i fjor. 

Det er nok ingen som synes det er dumt i dag, spesielt ikke om de får kjørt bilen, men heller ikke om de skal dømme etter utseendet. 
M4 Cab ser hissigere ut enn noen av M3 Cab-ene gjorde med sin sinte front, de svulmende hjulbuene og fire rake rør stikkende ut av stussen. 

Genial løsning 

Ståltak-løsningen er genial på den måten at bilen kan være enten en coupé eller en cabriolet. 
Med taket på er støynivået behagelig lavt ettersom polstringen er tykk og solid. 
Prosessen med å ta taket ned tar 20 sekunder og du må holde deg under 18 km/t. 
Rart den ikke klarer operasjonen i opptil rundt 40 km/t. 

BMW M4 Cabriolet er uten reelle konkurrenter ettersom verken Audi RS5 eller Mercedes C-klasse Coupé er å oppdrive i åpen versting-utgave. 
BMW M4 Cabriolet kommer til Norge i oktober. 
