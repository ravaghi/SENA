Vondt.Fælt. 

Nok en gang: 
Det er umulig å finne ut hvem som har ansvaret for de norske stemmene i fiaskoen «Pusur 2». 
Når man har sett en underholdningsfilm der feilanvendte norske skuespillere bidrar til å snakke en film ned i toer-helvete, føles det nyttig å vite hvem de var. 
Filmweb er bransjens informasjonsside på nett. 
Ikke ett ord. 
Fox Film har importbyråets norske hjemmeside på nett. 
Ikke ett ord. 

«Pusur 2» forteller en uferdig Tiggerprinsen-historie om at den lasagne-elskende katten Garfield har en dobbeltgjenger i slott i England. 
Som ved et logistisk mirakel havner den amerikanske pelspølsa i London og kan delta i den felles-dyriske utmanøvreringen av ond adel. 
Pusur er et animasjonsvesen. 
De andre dyrene er strevsomt fotograferte virkelighetsvesener med mindre karisma enn en slaktekø, og filmen maser virkelig grotesk i sine gjentatte forsøk på å erstatte humor med humør. 

Replikkene smisker for voksne. 
Bildene lefler for Disney-seere fra den fortida da folkevogner var vittige dyr, og handlingen er en slags verdenshistorisk begivenhet ved at den faktisk ikke inneholder én eneste god scene. 
