Den nye Fitbit-en er både treg, raus - og til tider sur
Det beste med Fitbits nye Charge er fremdeles at den er enkel å bruke - og at den har en strålende app. 
Men at aktivitetsklokka rett og slett blir sur på oss, er mindre hyggelig. 

Charge i ulike varianter er en velkjent storselger fra Fitbit. 
Det startet med Charge og Charge HR, med ganske liten skjerm, som fikk større skjerm og flere funksjoner i Charge 2. 

Nå har det altså kommet en Charge 3. 
Noen av de nye funksjonene i den nye Charge-modellen er at du kan sveipe deg fram og tilbake mellom informasjonen, den er vanntett slik at du kan dusje og bade med den. 
Og du kan betale med den i butikken, dersom du har Fitbit Pay. 

Alt dette er vel og bra - og Fitbit skal ha all ære for å lage en aktivitetsklokke som er enkel å bruke for de aller fleste. 

Men vi er ikke veldig glad for at klokka blir sur på oss - og går i langvarig furt. 

Du kan lese mer om humørsvingningene til Charge 3 lenger ned i artikkelen. 

Det er bare enkelt 

Fitbit har mange ulike aktivitetsarmbånd, og vi har testet mange av dem tidligere: 
Fitbit Charge, Fitbit Charge HR, Fitbit Flex, Fitbit Alta, Fitbit Ionic og Fitbit Versa. 

De fleste har fått skryt for enkelt oppsett, brukervennlig app og gode sosiale funksjoner. 
Og her er ikke nye Charge noe dårligere enn sine forgjengere: 

Det er enkelt å sette den opp og synkronisere den opp mot telefonen - og appen er fremdeles en av våre fremste favoritter på området: 

Du får oversikt over søvn, aktivitet og trening - og du kan følge aktiviteten til andre du kjenner som også har en Fitbit-klokke. 
Og ja, det er fremdeles gøy å bli belønnet for aktive dager med morsomme diplomer i innboksen. 

Sveip deg mellom informasjonen 

Nytt i Charge 3 er at du kan sveipe deg mellom ulike vinduer på klokka, hvor du kan få ulik informasjon - og dette synes vi fungerer greit. 

I appen kan du selv velge hvilken informasjon av et forhåndsdefinert utvalg du ønsker å ha tilgang til på klokka. 
Noe av det du kan velge å ha informasjon om på klokka, er været på dine utvalgte steder, timer, stoppeklokke, trening, skritt, puls, aktivitetsnivå, søvn, forbrenning og en del annet. 

Du kan også velge å starte treningsøkter fra klokka, ut fra hvilke treningsformer du har valgt du ønsker tilgang til. 

Charge 3 er også utstyrt med en smart aktivitetssensor som vil oppdage om du for eksempel er ute og løper - og vil registrere dette som en treningsøkt. 

Alt dette synes vi fungerer fint. 

Treg og raus 

Det vi ikke er så fornøyd med, er responsen på klokka når vi ønsker kontakt med den; det være seg når vi hever amen for å se på klokka eller når vi tapper på skjermen for å vekke den til live. 

Vi opplever at den ikke alltid skrur på skjermen når vi løfter armen for å se på klokkeskiva - og at den ikke reagerer på tapping på skjermen. 
Her kunne Charge 3 med fordel vært mer på hugget. 

Men på andre ting synes vi klokka er noe mer på hugget enn strengt tatt nødvendig: 

Vi opplever at den er mer raus enn grådig, når det kommer til å telle skritt. 
Og jo da, det er jo fint at vi får gratis skritt hver gang vi vasker hendene - men det ville vært å foretrekke at vi ikke fikk anledning til å lure oss selv på denne måten ... 

På den annen side: 
Klokka vil likevel si noe om forholdet mellom ditt aktivitetsnivå den ene dagen kontra den andre - for bevegelsesmønsteret hos en og samme person er ganske likt. 

Batteritida imponerer 

Charge 3 har fått en ny type, berøringssensitiv knapp, som ifølge produsenten skal ha bidratt til at det er plass til et større batteri - og med det bedre batteritid. 

Og batteritida er faktisk betraktelig forbedret: 
Etter vår erfaring holder batteriet i godt over ei uke, før vi igjen må lade - og det er ting vi liker! 

Fitbit fortsetter imidlertid med sine særegne ladere. 
Som vi gjerne ville vært foruten. 
Det hadde vært praktisk å kunne bruke en tilfeldig, standard USBC-kabel - slik at vi slapp på havne i trøbbel om vi skulle glemme laderen hjemme - eller på kontoret. 

Sur? 
På meg? 

Vi kommer ikke utenom å nevne historien om da vår Charge 3 gikk skikkelig i furt og blei sur på oss: 

Det skjedde på en ellers fin lørdag morgen, og Charge 3 var rett og slett sur hele helga. 
Et søk på Fitbits brukerforum forteller oss at dette faktisk er et problem som mange har opplevd. 

Vi har spurt Fitbit om en kommentar og en forklaring på problemet. 
Dette vil du kunne lese i en egen artikkel på Dinside. 

Ettersom Dinside.no låner testprodukter, fikk vi levert en ny - og vi har ikke hatt det samme problemet med den. 

Alt i alt: 
En enkel aktivitetsmåler for «alle» 

Charge 3 er enkel å sette opp, enkel å bruke - og det krever ikke mye teknisk innsikt for å forstå hvordan verken klokka eller appen virker. 

Vi liker at du kan bla i informasjon om skritt og kilometer tilbakelagt, rett fra klokka. 
Batteritida er veldig bra, du kan koble den mot Fitbit Pay og betale med den i butikker som støtter dette. 

Og det er veldig enkelt å bytte rem - den kan du klipse enkelt av og på. 
Du kan bestemme hvorvidt du ønsker varslinger på klokka; som telefonanrop, meldinger og kalenderpåminnelser. 

Vi liker også at du kan få den med flere ulike remmer som gir litt ulike inntrykk. 

Trenger du en ekstra dytt for å komme deg ut av godstolen, er dette absolutt et godt valg. 
For treningsentusiasten blir den nok litt i enkleste laget. 
