Maria Mena viser fingeren
Internettmobberne får det glatte lag av popstjernen på sin nye singel. 

LÅT: 
Maria Mena er ikke kjent for å legge to fingre i mellom i tekstene sine — på godt og vondt. 
Det gjør hun ikke i denne verbale knyttneven mott netthetsere heller. 

Harde og rene ord for penga til tross, det er en ganske godlynt Maria Mena man møter rent musikalsk. 
«Fuck You» er rik på sommerlig driv og eggende rytmer, og sånn sett et forfriskende grep i forhold til de mer velkjente melankolske postkortene hun har for vane å sende ut. 

Versene har visse melodiske slektskaper til Rihannas «We Found Love» om man fjerner de mest påfallende dance-elementene og tar ned tempoet et hakk. 
Her er rikelig av pianotriller, fengende basslinjer og lette fraseringer. 

Lily Allen var kanskje noe heldigere med den musikalske og tekstmessige dualiteten med sin «Fuck You» for et par år tilbake, men den gir om ikke annet et frampek om at man kan ha nye og friske takter i vente når album nummer seks slippes om ikke lenge. 
