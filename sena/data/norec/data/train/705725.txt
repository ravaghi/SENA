Koselig moral-historie om alternativer til vold
Dette er filmen som kan å gjøre barna dine til vegetarianere. 

Ferdinand 

Sjanger: 
Animasjon / barnefilm / komedie 

Skuespillere: 
David Tennant, Anthony Anderson, Jet Jurgensmeyer, Miguel Angel, Silvestre, Raul Esparza 

Regi: 
Carlos Saldanha 

USA, 2017 

Lengde: 1 t. 48 min. 

Aldersgrense: 
Tillatt for alle 

Noen unger er antakelig født snille tvers igjennom, og uansett hva livet byr på, fortsetter de med det. 
Oksen Ferdinand er en av disse ungene. 
Mange av oss husker ham fra Disney-kavalkaden på julaften, hvor historien om det fredsommelige dyret ble formidlet på få minutter. 
Filmen er basert på en forholdsvis kort bildebok, så handlingen kan faktisk komprimeres ned til ganske kort tid. 
Og her ligger litt av problemet med regissør Carlos Saldanhas nye animasjonsfilm: 
Mangelen på ytre handling gjør at han må spe på med en god del høy for å holde det gående i over halvannen time. 

Det er heldigvis lett å glemme, siden vi også får rikelig med morsomme actionscener og møter med herlige figurer. 

Ferdinand vokser opp med på en gård som har spesialisert seg i å avle fram topptrente okser som skal ende sine liv i møte med spanske tyrefektere. 
Men det vet ikke oksene selv, så de går virkelig inn for å vise at de er store og sterke nok til å bli den neste som skal innta arenaen. 
Det vil si, alle unntatt Ferdinand, som heller vil lukte på blomstene. 
Derfor rømmer han og søker tilflukt på en idyllisk gård hos en idyllisk familie og der kunne de levd lykkelig alle sine dager, men en dag blir Ferdinand fanget og sendt tilbake til gården han kom fra. 

Ikke vold-moralen ligger litt klamt over historien, og pekefingeren mot tyrefektning er så tydelig at selv de mest tungnemme vil få øye på den. 
Det er en viss sjanse for at ungene ikke vil ha kjøttdeigsbaserte middager etter å ha sett dette. 
Men takket være en del sjarmerende og morsomme bipersoner og noen elleville actionscener, er det mye å le av også. 
Balansen mellom skjemt og alvor er sånn sett godt ivaretatt, og dermed unngår filmen å bli så moralistisk som den hadde et visst potensial for å bli. 
