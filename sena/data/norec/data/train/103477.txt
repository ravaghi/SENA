Ash: «Meltdown»
(Warner) 

Hardtslående nord-irer med fengende album. 

Nord-irske Ash har eksistert i 10 år uten at verden er gått av hengslene av den grunn. 
Det er muligens for sent å mase om megasuksess nå, men likevel er det grunn til å minne om at Ash rocker rassen av de fleste med albumet «Meltdown». 

Tim Wheeler, bandets gitarist og sanger, har også en tendens til å skrive nesten uimotståelige sanger hvor øset sukres med flotte harmonier og refrenger som limer seg fast i bevisstheten. 

Med tekstlinjen «Revolution, we're the solution» innleder Wheeler og Ash albumet med den kontante tittellåten, som umiddelbart avløses av supersoniske og velsmurte «Orpheus». 

Ash er senete, tette og stålharde, men uansett hvor hardt bandet kliner til, sniker det seg nesten alltid frem en fin melodi. 

Låter som «Out Of The Blue», «Renegade Cavalcade» og «Detonator» er ypperlige eksempler på bandets fengende miks av klassisk pop og hard rock. 
Alle som venter på det neste Foo Fighters-albumet kan trygt skaffe seg «Meltdown». 

ESPEN A. HANSEN 
