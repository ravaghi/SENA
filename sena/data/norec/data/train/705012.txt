Hurra for hvitevare-torpedoene!
Hvitevarer er anvendelige tingester, gitt. 

Du kan stryke, kjæle, file, sage og slå på dem og dermed lage de kosteligste rytmelyder. 
Du kan ta ut trommelen av en halvautomatisk vaskemaskin og la den møte den elektriske hjulvispen for mer gromlyd. 
Og istedenfor å knuse gitaren, som noen rockestjerner syntes var en kul ting å gjøre i hine hårde dager, er det minst like rock 'n' roll ta en gammel komfyr på strak arm og knuse den mot en sentrifuge. 

Alt dette gjorde Hurra Torpedo i Folken lørdag kveld. 
Med svensk språkdrakt gjorde Farbror Blå og de alle nevnelige og unevnelige ting som gjøres kan med hvitevarer. 
Alle rockhistoriens klisjeer tas helt ut. 
Og når de mot slutten knuser en komfyr med en felg, så blir det en snev av Kaizers-ironi. 
Paret med Rammsteins drønnende seighet. 
Rammet inn av bassvibrerende vegger. 

Og en ting er sikkert: hvitevarer tåler mer vold enn du kanskje tror, så fort som de går i stykker bare ved å stå der i heimen. 
Men også de blir knekt til slutt. 

Egentlig er en Hurra Torpedo-konsert like mye av et humorshow eller en performance som en tradisjonell rockekonsert. 
Men så blir du sannelig besnæret av musikken også. 
Om Bonnie Tyler-klassikeren «Total eclipse of the heart» er uimotståelig og uforglemmelig: vent til du hører bandets versjoner av t.A.T.u-hiten «All the things she said» og Britney Spears-låten «Toxic»! 
Dette er covring på et plan andre kanskje har kommet på å gjøre, men ingen har klart å gjennomføre på dette nivået. 

Jeg vi høre det om og om igjen på plate. 
Snart! 
