Plextor SSD PX-128M2P
Fra brennere til SSD - hva har Plextor å fare med? 

Plextor har gode tradisjoner som leverandør av optiske brennere i særklasse. 
Det var alltid Plextor som lå på topp når det gjaldt kombinasjonen av ytelse og stabilitet, selv om andre produsenter ofte var tidligere ute med bruk av ny teknologi. 
At en Plextor-brenner kostet noen hundrelapper mer kunne entusiastene fint tåle, det sparte man fort inn igjen på fravær av ergrelser og irritasjoner. 

Markedet for brennere av optiske plater er i fritt fall siden bruken av hjemmebrente optiske plater har blitt erstattet av minneplugger og lagringsløsninger på nett. 

Men det lagringsproduktet som er i sterkets framvekst er SSD, og her satser Plextor. 
De har nå sluppet tredje generasjon SSD etter at de kom inn på arenaen for 18 måneder siden. 

PX-M2P serien 

Serien består av to modeller på henholdsvis 256GB og 128GB og byr på noen egenskaper som er litt spesielle. 
I informasjonen fra Plextor er det hastigheten med alle typer data som det legges vekt på, sammen med smart styring av bruk av lagringscellene. 
Summen av det hele kaller Plextor True Speed. 

SSD med SandForce-kontrollere komprimerer data ved skriving og gjenoppretter ved lesing, dette gir hastighetsgevinst siden mindre data faktisk skrives og leses. 
Men allerede komprimerte data, som video og MP3-lyd, lar seg ikke komprimere ytterligere og man oppnår da ikke noen hastighetsgevinst. 

Plextor bruker en 88SS9174-kontoller fra Marvell som gir full hastighet uansett om data er komprimert eller ikke, og i kombinasjon med Toggle-mode NAND-flash fra Toshiba og en generøs RAM buffer er komponentvalget rigget for mer strabasiøse profesjonelle brukermiljøer enn hos den jevne entusiast. 

Vår kommentar er at typisk bruk av SSD er som systemdisk. 
Lagring av komprimerte filer for avspilling har ikke noe for seg på en SSD, bortsett fra de tilfellene hvor SSD er det eneste lagringsmediet på en bærbar. 
Men hastigheten er heller ikke kritisk bortsett fra de gangene man skal kopiere over et helt bibliotek, og i et slikt scenario er det mye annet enn SSD-enheten som begrenser ytelsen. 

Derfor er kompresjon av data en helt legitim metode, den kommer definitivt til nytte i praktisk bruk, mens fordelen ved å ikke bruke dette er helt marginal. 

I pakken 

Plextor leverer SSD-en sammen med en festebrakett og skruer for montering i en 3,5" brønn. 
I tillegg følger det med en CD med programvaren Acronis True Image, som er praktisk for overføring av innhold fra harddisk til SSD når du skal bruke den som systemdisk. 

Selve enheten er forseggjort med et hus av børstet grå eloksert aluminium. 
Det er festet med fire skruer, men garantien brytes hvis man demonterer og bryter forseglingen. 
Det har andre gjort, og det mest interessante er at det sitter varmeledende puter som overfører varme fra brikkene over i aluminiumsdekselet. 
Effektforbruket er maks 6 W ved oppstart, under bruk ligger den på opptil 5W og i dvale under 1W. 

Formatert kapasitet er 128 033 222 656 byte eller 119 GB. 

Ytelse 

Hastigheten målte vi til noe under de oppgitte spesifikasjonene, men det er ingen overraskelse. 
Ytelsen er likevel meget god, blant de bedre SSD-ene. 

Konklusjon 

Plextor leverer god ytelse, stabile komponenter, programvare og monteringsbrakett. 
Den er ikke av de billigste, men er rigget for å levere god og stabil ytelse i hele levetiden. 

Plextor PX-128M2P 128GB 
