Sentimental søndagsmatiné
Regi: 
Shawn Levy. 
Genre: 
Familiefilm. 
Amerikansk 

STJERNER: 
Ben Stiller, Carla Gugino, Dick Van Dyke 

HANDLER OM: 
Larry (Stiller) trenger jobb. 
Trenger å beholde leiligheten sin, slik at han slipper å flytte ut av Manhattan og til Queens. 
Trenger å overbevise sønnen Nick om at han ikke er en total fiasko. 
Han tar seg jobb som nattevakt på et naturhistorisk museum. 
Hvilket jo sikkert kunne blitt både ensomt og kjedelig, om det ikke hadde vært for at alle utstillingsobjektene hver natt blir livs levende igjen, inkludert en dinosaur og tidligere president Theodore Roosevelt. 

DOM: 
Nokså gammeldags familiefilm av søndagsmatinétypen, med Stiller i sin etter hvert patenterte rolle som sympatisk hverdags-dustemikkel. 
Filmen er, til amerikansk og barnevennlig å være, relativt pedagogisk - «hei, historie er kjempespennende altså, vi lover» - og som sådan selvsagt mest opptatt av amerikansk fortid. 
Gamle «helter» som Dick Van Dyke og Mickey Rooney (ja da, han lever) gjør gjesteopptredener, likeså britiske Steve Coogan og Ricky Gervais. 
Sistnevnte gir filmen et sårt etterlengtet snev av snodighet, men alt i alt har ikke «Natt på museet» overskudd nok til å overleve sin middelmådige sentimentalitet. 

MORTEN STÅLE NILSEN 
