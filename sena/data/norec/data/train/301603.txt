Godt nytt fra vestkysten
I «Looking» skildres livet som ung og søkende voksen gjennom tre homofile menn. 
Det blir det universelle historier av. 

TV-SERIE: 
«Instagram-filtre har ødelagt alt, jeg kan ikke se om denne fyren er heit eller ikke», sukker Patrick, en av «Looking»s tre hovedpersoner. 

Scenen koker effektivt ned noe av det typiske for serien; forankret i et passe ungt og trendy moderne liv speiles en uklar søken - er det noe varig Patrick er ute etter, eller rask og sexy moro? 
«Ja takk, begge deler», virker å være svaret, men som han snart erfarer, kan tvetydighet fort føre til et «å nei, du, ingen av delene». 

Stolt tradisjon 

Sammen med college-kompisen Agústin og ti år eldre Dom bor Patrick i vibrerende San Fransisco, der de tre ennå ikke helt etablerte mennene gjør sitt beste for å finne ut av forhold, forelskelser, sex, karriere og framtid. 

«Looking» føyer seg dermed inn i en stolt HBO-tradisjon av morsomme og ektefølte serier om urbane, unge voksne på jakt etter sin plass i livet, fra «Sex og singelliv» til «How to Make It in America» og «Girls». 
Og den står ikke tilbake for noen av dem. 

Først og fremst handler det selvsagt om evnen til å fortelle historier som både er morsomme, treffsikre og lette å kjenne seg igjen i. 
I jakten på kjærligheten balanseres komiske, oppsiktsvekkende, hverdagslige og såre episoder, akkurat som i behandlingen av livet generelt. 
Det svir når Doms ufyselige eks spør hva som har skjedd i de åtte åra som har gått siden sist - den gangen jobben han jo som servitør? 
- og svaret er at han gjør det fortsatt. 

Sjablongfritt 

I denne sammenhengen har det svært lite betydning at hovedpersonene er homofile. 
Ikke minst derfor er «Looking» en så viktig og vellykket serie: 

Med et rollegalleri der homsene er i flertall frigjøres «homokarakteren» fra sin gjengangerbirolle som enkeltstående aseksuell bestevenn, flagrende moteekspert eller utagerende sexdyr. 
De får være individer utenfor sjablongene, og dermed blir også opplevelsene universelle. 
Det skulle jo bare mangle, men er langt fra vanlig. 

Samtidig er ikke det spesifikke ved homokulturen ofret på noe «se, vi er akkurat som dere!»-alter. 
Sauna- og park-cruising har for eksempel sin naturlige plass i handlingen, samtidig som forholdsdynamikken - blant både venner og kjærester - er påvirket av at den hviler mindre på familiekonseptet enn hva heterofiles gjerne gjør. 

«Looking» lykkes rett og slett svært godt i å skildre livet som ung, søkende voksen - på homofiles premisser, men til glede for alle. 
