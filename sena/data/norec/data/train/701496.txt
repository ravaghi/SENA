Fascinerende fra Saudi-Arabia
Saudi-Arabias første kvinnelige regissør letter på det svarte, heldekkende sløret og gir et interessant innblikk i det strenge moralregimet som saudiarabiske kvinner og jenter lever under. 

"Den grønne sykkelen" (Wadjda) Regi/manus: Haifaa Al Mansour. 
Med: 
Waad Mohammed, Reem Abdullah, Abdullrahman Al Gohani, Ahd, Sultan Al Assaf. 
Saudi Arabia 2012. 
1 time 37 minutter. 
Aldersgrense: 
Tillatt for alle. 
Egnethet: Ungdom/Voksen. 

Regissør Haifaa Al Mansour har studert litteratur i Kairo og filmregi i Australia. 
Etter å ha høstet anerkjennelse for tre kortfilmer og en dokumentar våger hun nå å presentere hjemlandets første spillefilm noensinne og attpåtil berøre en rekke tabuer. 
At reaksjonene har vært blandet i et samfunn som ikke en gang har kinoer, kan man skjønne. 

Filmskaperen lykkes godt i å levendegjøre hvordan jenter og kvinner diskrimineres på utallige vis i dagliglivet. 
Rett nok er det ikke så ille som i land der islamske fundamentalister forbyr jenter å gå på skole. 
Men gjennom en fortelling om den 10 år gamle skolejenta Wadjda kommer det klart fram hvor snevre grenser moralpolitiet i Saudi-Arabia setter for synlig utfoldelse. 

Vi hører i disse dager om hvordan tøffe saudiarabiske kvinner gjør opprør mot at de ikke får kjøre bil. 
I filmen vises parallellen blant barn: 
Den unge hovedpersonen må kjempe mot de ultrakonservatives formaninger om at småpiker ikke får sykle. 

Sett med vestlige øyne virker påbudene latterlige, og den sure lærerinnen på koranskolen framstår som ei skikkelig hurpe der hun påtaler elevenes brudd på anstendighetsregler mens hun selv har en elskovsaffære på gang. 

Regissøren synliggjør i sitt manus hvilke moralske gjerder som småjenter og kvinner støter mot. 
Fordi perspektivet er lagt til den opprørske og modige 10-åringen, er tonen optimistisk og håpefull. 
Men hennes mors fortvilelse over at ektemannen jakter på kone nr. 2 fordi han er lei av nr. 1, legger seg som en trist undertone. 
Gå og se. 
