Bad Neighbours
Rå voksenhumor med substans! 

Seth Rogen og Zac 
Efron leder an i en saftig svart stoner-komedie der både språk, handlinger og situasjoner går opp i en herlig obskøn enhet. 

Bad Neighbours er en voksen film på alle måter, og er befriende lite fintfølende eller politisk korrekt. 

Og bak all festingen, drikkingen og røykingen ligger det et tema som de fleste har et kjennskap til, nemlig den vanskelige overgangen fra bekymringsløst ungdomsliv til ansvarsfullt voksenliv. 

Alvor bak komikken 

De nybakte foreldrene Mac (Seth Rogen) og Kelly (Rose Byrne) får bråkete studenter som nærmeste naboer. 

De blir venner med Teddy (Zac Efron) og Pete (Dave Franco) for å skape et godt naboskap med dempet festbråk. 

Når det ikke fungerer, tyr de til sterkere virkemidler, og snart bryter det ut krig mellom de to husstandene. 

Bak all komikken skimtes det et alvor. 
Mac og Kelly sliter med å tilpasse seg sine nye roller som etablerte foreldre, mens de festende studentene begynner å ane konturene av det skumle voksenlivet. 

De morsomme situasjonene oppstår altså ut i fra et kjent og troverdig bakteppe som mange kan gjenkjenne seg i. 

Det gjør Bad Neighbours til en bedre film at den formidler rå humor med substans. 

Efron viser annen side 

Seth Rogen er ikke ukjent med denne typen film. 
Knocked Up tok for seg et lignende tema, og Rogen spiller sin rolle med samme slentrende løssluppenhet som vi har sett gjennom i filmer. 

Zac Efron viser derimot en annen side ved seg selv i rollen som Teddy. 
Bak den pene fasaden aner vi et mørke som av og til stikker frem. 
Efron passer utrolig godt i til dette, og markerer seg som en bedre skuespiller enn vi kanskje har trodd til nå. 

Også Rose Byrne, Dave Franco og de andre skuespillerne er fullt kapable til å takle filmens utfordringer når det gjelder skarp dialog og situasjonsbasert komikk. 

Bad Neighbours er energisk regissert av Nicholas Stoller (Dumpet av Sarah Marshall, Get Him To The Greek), og er produsert av Seth Rogen sammen med sine faste samarbeidspartnere Evan Goldberg og James Weaver. 

Dette er folk som har spesialisert seg på imbesil voksenhumor, og jeg synes resultatet i Bad Neighbours er veldig underholdende og fryktelig morsomt! 
