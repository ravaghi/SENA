Hjelp, vi flyr!
Thriller 

Frankrike/USA 2014 

Regi: 
Jaume Collet-Serra 

Skuespillere: Liam Neeson, Julianne Moore, Michelle Dockery, Scoot McNairy, Lupita Nyong'o, Corey Stoll, Anson Mount, Linus Roache 

Manus: Christopher Roach, John W. Richardson, Ryan Engle 

Musikk: 
John Ottman 

Aldersgrense: 
15 år 

Egnethet: 
Ungdom/Voksen 

Det blir stadig vanskeligere å forbinde Liam Neeson med fyren som pleide å spille i Oscar-verdige filmer som «Schindlers liste» (1993). 
I dag synes iren å være såre fornøyd med å låne bort det han måtte ha igjen av tyngde og troverdighet til stadig mer dustete actionfilmer. 
Og «Non-Stop» er mer dustete enn selv «Taken 2» (2012). 

Neeson spiller den føderale flyvakten Bill Marks. 
Sjangeren tro er han en plaget mann. 
Og som om ikke det sedvanlige alkoholproblemet og den avdøde datteren var nok, har han også flyskrekk å slite med. 
Sjansen til å vise at han duger, tross alt, kommer når han får en serie truende SMS-er: 
Hvis ikke 150 millioner dollar straks blir overført til en viss konto, vil passasjerene Marks skal passe på bli drept én etter én. 

Det lukkede rommet, den mystiske mesterhjernen, alle de mulige gjerningsmennene, den stadig mer desperate situasjonen — man burde nesten ha klart å få litt Hitchcock-aktig spenning ut av slikt. 
Men i «Non-Stop» stables i stedet ulogiskheter på klisjeer inntil vi når et klimaks nesten like lattervekkende som det i «Hjelp, vi flyr!» 
(1980). 

At Liam Neeson med tiden har begynt å ligne på salige Leslie Nielsen, er selvsagt bare en lei tilfeldighet. 
