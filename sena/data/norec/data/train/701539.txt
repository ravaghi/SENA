En vitaminpille av en film mot mobbing
"De tøffeste gutta" er en antimobbefilm, en nesten umulig sjanger fordi man så lett havner i fåfengt moralisering. 
Men regissør Christian 
Lo har laget en spenstig historie som lurer inn gode innsikter. 

"De tøffeste gutta". 
Regi: Christian Lo. 
Med: 
Anders Baasmo Christiansen, Cecilie Mosli, Hallvard Holmen, Sondre Blakstad Henriksen, Regine Stokkevåg Eide. 
Manus etter Arne Svingens bok. 
Norge 2013. 
1 time 14 minutter. 
Aldersgrense: 
Tillatt for alle. 
Egnethet: 
Familie. 

Én innsikt er denne: 
Den forsiktige skoleeleven Modulf tar feil når han lar seg plage av et par større gutter bare for at enda mindre unger ikke skal bli herset med. 
For å lære at han må ta igjen, introduseres Lise, et vidunder av ei nytilflytta jente som setter mobberne på plass og tvinger Modulf til å lære seg selvforsvar. 

Regine Stokkevåg Eide spiller Lise med herlig energi, humor og visuelt overskudd nettopp da Sondre Blakstad Henriksen i den triste rollen som Modulf framstår som taperen Domulf. 

Men mobbing er ekstremt komplisert, og det skjønner heldigvis Lo og hans medmanusforfattere, blant dem Nick Hegreberg fra Stavanger. 
Følgelig skrus handlingen rundt til en ny lærdom: 
Å ta fysisk igjen mot mobbere kan straffe seg – det får Lise smertelig erfare. 
Filmskaperne tar heldigvis ikke lettvint på problematikken. 

Neste innsikt er at mobbing gjerne foregår i et hierarki der mobbere på et lavere nivå sparker nedover for å slippe å bli plaget av noen høyere opp. 
Dette formidler Lo & Co på lettfattelig vis. 

Tusenvis av mennesker har blitt mobbet eller sett sine barn bli plaget. 
Tusenvis har tydd til mobbing for å slippe unna selv. 
Det er bare å hilse velkommen en barnefilm som så utmerket mikser humor og beinhardt alvor – i håp om at siste innsikt når inn: 
Du skal ikke feige ut, men være en venn som sier nei hvis en annen blir herset med. 

Filmen hadde verdenspremiere på Filmfestivalen i Haugesund søndag. 
Kinopremiere blir 6. september. 
