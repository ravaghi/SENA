Juleklisjeer fra USA
(Noel) Regi: 
Chazz Palminteri. 
Med: 
Susan Sarandon, Penelope Cruz, Robin Williams, Paul Walker, Alan Arkin, Marcus Thomas. 
Am. drama. 

Et forsøk på å skape varmhjertet julestemning som strander på klisjéfylte replikker og overdrevne persontegninger. 

For å sette det på spissen: 
Dette er en slags amerikanisert, julefiksert og sentimental utgave av vår hjemlige «Hawaii, Oslo». 
Også i Chazz Palminteris «Kjærlighet i New York» handler det om ulike mennesker i en storby hvis skjebne krysses i løpet av et døgn. 
I tillegg er det hjelpende engler med i bildet. 

Men der stopper enhver sammenligning. 
Det som kunne ha vært en varm og rørende beskrivelse av hvordan triste mennesker finner lyspunkt i tilværelsen, er blitt en fortelling med sterkt overdreven bruk av klisjeer. 
Det gjelder både ordbruk og handling. 

Det hjelper lite at stjernegalleriet, blant andre Susan Sarandon, Penelope Cruz, Robin Williams, Alan Arkin og Paul Walker figurerer på rollelisten. 
I vesentlig grad opptrer de mer som godt betalte skuespillere enn som personer vi egentlig bryr oss så mye om. 
Bare glimtvis aner vi ekte følelser og lun humor. 
