Tvillingtrøbbel
Men bør vi bruke mer energi på å etterlyse «den unge Tegan and Sara»? 

||| 
ALBUM: 
Mange fans bruker mye tid på å etterlyse «den unge Tegan and Sara», de litt fillete tvillingsøstrene som stilte med akustisk gitar på «This Business of Art» (2000) og «If It Was You» (2002) før de fikk større budsjetter og sansen for proff innpakning, og ga ut det perfeksjonerte popverket «So Jealous» (2004) og grønsjete «The Con» (2007). 

Når de nå har kommet opp med en hardere hybrid av disse to, slår det meg at det vi savner ikke er uklare bandbilder tatt i skogen, men et mer organisk sound. 

På de nyere platene generelt, og på denne spesielt, er hver lyd glassklar og hvert eneste hulrom fylt av en synth, et kor, med alt mulig unntatt — stillhet. 

Kombinert med jentenes repetitive låtskrivermal og skarpe stemmer, blir resultatet like ofte anstrengt som suggererende. 

Heldigvis er flere av låtene sterke nok til å bryte gjennom asfalten, både «Hell», «Northshore» og «The Ocean» poker deg i hjertet og vitner om alt det andre på plata som vil blomstre i en unplugged-utgivelse. 
