«Ramen Shop» er en film å bli sulten av
Lekker matfilm med overtydelige sekvenser. 

Dette er en film som stadig er på grensen til å bli overtydelig og sentimental. 
Spesielt starten er klossete, med en rekke stive replikker som skal hjelpe oss å forstå bakgrunn og familiære sammenhenger. 

Men så tar den seg opp, og det går an å la seg tiltrekke av en sakte, sober fortellerstil, rene, rolige bilder og ikke minst mye deilig mat. 

Delikat 

Etter hvert blir det også tydelig at dette ikke først og fremst er en film om en ung japansk kokk som kommer til Singapore for å få inspirasjon til nye matretter, men snarere en vandring i fortiden, og en historie om forsoning, mellom Singapore og Japan, og mellom familiemedlemmer som har mistet hverandre. 

Regissør Eric Khoo, leser jeg, krediteres for å ha vært viktig når det gjelder å gjenreise singaporeres tro på Singapore som filmnasjon. 
Og det jo ikke dårlig. 
Jeg kan ikke huske å ha sett filmene hans, men legger merke til en hel del som jeg liker ved fortellermåten hans, og også ting jeg sliter mer med. 

På den positive siden har han laget en varm og visuelt tiltrekkende film. 
Det er gjerne noe eget med matfilmer. 
Det å kjæle med ingredienser og tilberedningsprosedyrer egner seg rett og slett godt på film. 
Bedre enn på tv, hvor produsentene sjelden tar seg tid til å dvele lenge nok. 
Fortekstsekvensen til Ramen Shop er, som store deler av filmen, delikat. 

Vi følger tillagingen av en skål med ramen. 
Stille og rolig. 
Et egg deles med en tråd, og eggehviten, som nærmer seg oransje farge, renner litt utover, før de to halvdelene til slutt plasseres på siden av den ferdige retten, som i seg selv er et smykke. 

En deilig film 

Mat som bærer av kultur og av minner. 
Og livet som et produkt av den maten vi fikk som barn, som noen laget til oss med kjærlighet og la all sin lengsel i. 
Det er samme tanke som Pixar brukte i Rattatouille, hvor den kalde matkritikeren, en av mine favoritt-Pixar-karakterer, til slutt smelter og kommer i kontakt med sin egen ensomhet og hjemlengsel, når han får servert en perfekt bouillabaisse. 

Det Khoo er svakere på, er subtilitet og personinstruksjon. 
Han snakker rett og slett for mye, og lar karakterene si rett ut det som jeg ville ha foretrukket å forstå selv. 
Likevel griper historien tak, og blir en forsoningsprosess hvor hovedpersonen (Takumo Saito) med japansk far og mor fra Singapore, blir en brobygger som gjenreiser mormorens tillit til verden etter japanernes herjinger under krigen. 
Og alt dette skjer gjennom mat. 

Det snakkes japansk, engelsk, singaporsk og mandarin, så de språklige nyansene blir naturlig nok vanskelige å følge med på. 
Langt på vei en deilig film. 
Men altså med noen tydelige svakheter. 
