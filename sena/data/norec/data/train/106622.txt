James Dean Bradfield:The Great Western 

(Columbia/Sony BMG) 

Gatepredikant uten menighet i ryggen. 

I Manic Street Preachers sørget James Dean Bradfields emosjonelle stemme for at bandet hadde en fot både i punkleiren og i arenarock-segmentet. 
Dette førte til at de begavede og likevel litt hjelpeløse waliserne havnet mellom stoler og fadet ut mot slutten av nittitallet. 

På egen hånd sitter Bradfield trygt på arenarock-stolen. 
Han har ikke roet ned de store faktene; og kjører på med grandiose arrangementer og voldsomme koringer. 
Bradfield har alltid visst snarveien til hjerterøttene, via vokal og melodi, og hans alvorlige syn på absolutt alt her i verden krever selvsagt en viss mengde patos i fremføringen. 

The Great Western er slik solodebuter fra bandmedlemmer med lang fartstid ofte blir: ganske lik tidligere bragder, i stor grad preget av de samme kvalitetene, men uten den smittende gjengmentaliteten et tøft band utstråler. 

Og akkurat det var jo det beste ved Manic Street Preachers. 

ANBEFALTE KJØP: 
«That's No Way To Tell A Lie», «On Saturday Morning We Will Rule The World», «Still A Long Way To Go» 
