Kan «Kakekrigen» bli mer enn firestjerners kremfyll i hverdagskveldsflata?
Riktig temperatur er viktig når det bakes. 
Det mangler det litt på i FEMs bidrag til kake-tv-trenden. 

TV: 
Med den suksessen TV3 opplevde med «Hele Norge baker» i vår, er det ikke rart flere vil ha en bit av kaka. 
Nå er det TVNorge-kanalen FEMs tur til å hive seg på bakebølgen med en lokal produksjon, etter så langt å ha holdt seg til innkjøpte utenlandske varianter. 

Men har «Kakekrigen» det som trengs for å bli mer enn firestjerners kremfyll i hverdagskveldsflata? 
Tja. 

I programmet følger vi hver uke fem hobbybakere som konkurrerer om finaleplass og muligheten til å vinne heder, ære og en kulinarisk ferietur. 
Hver dag får de en bakeoppgave som må løses på tilmålt tid, mens programleder Fridtjof Nilsen jovialt henger over lett stressede skuldre. 
To fagdommere, konditor Lars Lian og matskribent Monica Csango, er de som til slutt avgjør resultatet. 

Kjendisuke 

Dessverre har TVNorge valgt å innlede sesongen med en ukes kjendis-spesial, der Shabana Rehman Gaarder, Fam Irvoll og A1s Christian Ingebrigtsen og Ben Adams konkurrerer. 

Er det én ting norske tv-skjermer begynner å få nok av, er det kjendiser av høyst varierende status som gjør ting de ikke kan, uten å imponere. 
«Kakekrigen» gjør ikke noe for å hjelpe på situasjonen. 

Da er det bedre med de oppriktig interesserte bakerne vi møter fra neste uke av. 
Selv om nivået heller ikke her er til å bli blåst over ende av, er det i det minste nok til å friste og inspirere litt. 

Men det er synd programmet i så liten grad bruker muligheten til å lære seeren noe håndfast. 
Tilløpet er der så vidt med Lians tilberedningstips på sidelinja, men så lenge de ikke demonstreres noe videre, fungerer det hele mest som noe å fylle pratetida med. 

Mye prat 

For det blir mye prat. 
Tross det store, glinsende, 50-tallsinspirerte kjøkkenstudioet, klarer nemlig ikke «Kakekrigen» å kamuflere at det som så mye annen reality er en billig og effektiv produksjon. 
Kakene bakes, snakkes om og smakes på, og det er i grunnen det. 

Når i tillegg dommerpanelet i all sin saklighet ikke akkurat stråler gjennom tv-ruta (hei, det er lov å smile!), fører det i en times program til en litt for lunken temperatur. 
Det hever ikke kaka til topps. 
