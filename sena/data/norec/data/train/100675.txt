Will.I. Am: 
«I Got It From My Mama» (låt) 

(Interscope/Universal) 

Høyst uviktig, men unektelig artig. 

Black Eyed Peas-overhodet har aldri gått av veien for å la den rene, skjære idioti utgjøre både musikalsk stamme og salgsgrunnlag for sine mange hits. 
Få produsenter og låtskrivere får det relative komplimentet «irriterende fengende» tildelt så ofte som denne karen, og her kan han notere seg nok et tilfelle. 

«I Got It From My Mama» er en rimelig utilslørt omskriving av Black Eyed Peas-låten som nok har irritert mest og flest: 
«My Humps». 
Denne anmelder er stor fan av sistnevnte, og følgelig noe skuffet over at Will. 
I. Am velger å kjøre såpass «safe» når han skal gå sine egne veier. 

Samtidig er det umulig å ikke bli litt lattermildt imponert over mannens evne til å pakke inn sludderet sitt i spretten hip hop med stor popappell, stadionriff inkludert, og det er jo ikke hver dag man hører sanger som «handler om» en snerten dame som har arvet en flott kropp etter sin mor. 
