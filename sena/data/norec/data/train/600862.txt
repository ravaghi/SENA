Vann over hodet
Drama 

USA 2014 

Regi: 
Darren Aronofsky 

Manus: 
Darren Aronofsky, John Logan 

Skuespillere: 
Russell Crowe, Jennifer Connelly, Emma Watson, Logan Lerman, Douglas Booth, Anthony Hopkins, Nick Nolte, Ray Winstone, Kevin Durand, Dakota Goyo 

Aldersgrense: 
11 år 

Egnethet: 
Ungdom/voksen 

I «Noah» er historien om syndfloden blitt til en blanding av moderne actioneventyr og økologisk fabel. 
Den er også blitt minst like oppstyltet, kitschy og overkokt som et hvilket som helst annet amerikansk bibelepos du kan komme på. 

Noah (Russell Crowe) lever i en mytisk verden, en hvor mirakler og monstre er høyst virkelige. 
Han og familien hans er tilsynelatende også de eneste med rene nok hjerter 
— Noah lar ikke barna sine få plukke blomster engang - til å utføre Guds vilje. 
Og Hans vilje er at hele den syndige menneskeheten skal utslettes, men at Noah skal redde dyrene. 

Slikt blir det selvfølgelig mange storslåtte, computergenererte tablåer av. 
Og synet av arken som kaster loss mens alle synderne blir skylt vekk, er ingenting om ikke mektig. 
Men selv om den kanskje ser ut som en eventyrfilm, er «Noahs» egentlige ærend å belære oss. 
Budskapet - at det er vår fordømte plikt som mennesker å ta vare på denne kloden - blir banket inn med gammeltestamentlig glød. 
Likevel faller filmen mellom to stoler: 
Den er for selvhøytidelig til å fungere som underholdning og for banal til å gjøre oss klokere. 

Verdens undergang og gjenoppstandelse hadde fortjent en både villere og vakrere film. 
