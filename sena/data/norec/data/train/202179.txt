BEST I TEST:Logitech Ultimate Ears Boom 

Den lille sylinderen fra Logitech imponerer oss med svært god og velbalansert lyd i forhold til størrelsen. 
Er du på jakt etter en enhet som ikke opptar så stor plass i veska (eller så mye vekt i bagasjen) er dette et knallkjøp. 

Det er imponerende hvor mye lyd Logitech klarer å levere med denne lille boksen, som altså har høyttalerelementer plassert på en slik måte at det spiller liten rolle hvor du sitter i forhold til den. 
Midt på bordet i et selskap vil derfor alle høre like godt. 

Lyden er svært fyldig og balansert, med god dynamikk og imponerende bass i forhold til størrelsen. 
Vi merker lite forvrengning av lyden når vi spiller høyt – riktignok er den godt merkbar på de aller høyeste lydstyrkene, men klarer du å ligge rett under, høres det fortsatt riktig så pent ut. 

UE Boom er også den eneste av disse høyttalerne som er sprutsikker, som kan være fordelaktig om du har med deg en på båttur. 
I likhet med Clint-høyttaleren kan du også pare den med en lik enhet, og via en app på telefonen kan du da velge om du vil sende den samme lyden ut av begge høyttalerne eller bruke dem som hver sin stereohøyttaler. 

Dessuten har den 15 timers batteritid som gjør at den varer en lang dag, og vekten bare en drøy halvkilo, som gjør at det også er den letteste høyttaleren i denne gruppa. 
