«Hva vil folk si:»Sterkt om løsrivelse 

Det er ikke noe nytt som fortelles i Iram Haqs andre film. 
Men skuespillerne gir filmen et avgjørende løft. 

Man skulle kanskje tro at Iram 
Haq ville bevege seg i en ny retning etter å ha utforsket norskpakistanske kvinners utsatte posisjon mellom to kulturer i Jeg er din. 
Men som denne filmen slår fast, er det mer å hente ut av dette krysspresset som fortsetter å skape overskrifter. 
Spørsmålet blir hva en film kan gi oss som nyhetsmediene ikke kan. 

Jeg er ikke alene om å savne fortellinger som ikke bare går bakenfor disse trøstesløse nyhetsreportasjene, men som fremstiller ofrene og overgriperne med den kompleksiteten de fortjener. 

Jeg synes Iram 
Haq her ofte lykkes med å få frem den motsetningsfulle «sannheten» vi vet eksisterer mellom frontene i den offentlige debatten. 
Til tross for hva den lite fristende tittelen gir inntrykk av, er Hva vil folk si en film om en kjærlig relasjon mellom far og datter - en relasjon som langsomt males i stykker av en æreskultur. 

Den kjente indiske filmskuespilleren Adil Hussain forsvarer denne tragiske patriarken med følsomhet og integritet, og Haq viser også denne gangen et drevent håndlag med skuespillerne – og et øye for å hente frem nye, norske talenter foran kamera. 

Mer enn lovende debutant 

Handlingen er på mange måter første fase i den frigjøring som ledet frem til hovedpersonens uavhengighet i Haqs debutfilm, Jeg er din. 
Nisha (Maria Mozhdah) lever i et lite og tett norskpakistansk miljø et sted på Sørlandet, og hun forelsker seg i en norsk gutt. 
Når faren overrasker henne med kjæresten på rommet, blir hun tvangssendt til Pakistan for å rehabiliteres. 

Så langt er historien som snytt ut av tabloidavisenes overskrifter, og det er heller ikke i ytre handling og plott at filmens kvaliteter ligger. 
Dem finner vi i samspillet mellom Hussain og Mozhdah i de to sentrale rollene. 

De har få replikker til rådighet, og spenningen og ømheten ligger i blikkene og kroppsspråket. 
Med små virkemidler får Hussain frem konflikten mellom farens evne til å sette pris på livets gleder og den autoritære rollen som avskjærer den. 

Det er likevel norske Mozhdah som imponerer mest i sin første filmrolle. 
Nesten helt uten erfaring må hun bære alle filmens scener, og det forteller mye om Haqs modning som filmskaper at hun våger å satse så mye på Mozhdahs uttrykksfulle ansikt. 
Jeg har sjelden sett en norsk film som lar en skuespillers øyne få en så avgjørende betydning, der Mozhdah effektivt veksler mellom frykt, lidenskap og opprør. 

Kvinner som undertrykkere 

Oppholdet i Pakistan er mest fortettet med dramatikk, og særlig scenene der Nisha og fetteren blir mishandlet av korrupte politimenn, er rystende og nødvendige. 
Familiens mål med å sende Nisha til Pakistan er å knuse opprørstrangen hennes, men det skjer også noe annet i løpet av disse scenene som skaper problemer for filmskaperne. 

For når Nisha vender tilbake, er hun så langt nede at det krymper Mozhdahs handlingsrom. 
Hun får mindre rom å spille på, noe som er ekstremt krevende for en skuespiller. 

Resultatet er at noe av dynamikken mellom far og datter forsvinner, og det emosjonelle hovedsporet svekkes. 
Det kunne kanskje vært unngått ved å gi noen av de andre rollefigurene en mer sentral plass, som for eksempel moren. 
Det er også verd å merke seg ved denne filmen at kvinnene i familien fremstår som de mest uforsonlige undertrykkerne, uten formildende trekk. 
