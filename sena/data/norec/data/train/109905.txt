Spillanmeldelse:«New Super Mario Bros. 
2» 

(VG Nett) 
«New Super Mario Bros. 
2» på 3DS oppleves som en ganske unødvendig oppfølger. 
Utrolig nok. 

Det er nesten 30 år siden vi møtte Mario for første gang. 
Gjennom alle disse årene har Nintendo, utrolig nok, behandlet det største ikonet spillmediet har med respekt og kjærlighet. 

Fra utsiden kan Nintendo se ut som et selskap som gjentar seg selv i det uendelige. 
Det å faktisk spille alle disse Super Mario-spillene forteller derimot en annen historie. 

Det at Nintendo bestandig har hatt en enestående evne til å lage bunnsolide og tvers gjennom velfungerende spillopplevelser er én ting. 
Langt mer viktig er at det helt opplagt ligger lidenskap bak den stadige oppgraderingen av Super Marios interaktive opplevelser. 

Det er denne lidenskapen som har gitt oss nyskapende gigantspill som «Super Mario Bros. 3», «Super Mario 64», «Super Mario Galaxy» og «Super Mario 3D Land». 
Og du fant den samme lidenskapen når Nintendo gikk tilbake til røttene med «New Super Mario Bros.» og dens Wii-oppfølger. 

Nå lurer jeg på om kanskje lidenskapen har slukket. 
«New Super Mario Bros. 
2» føles som en litt unødvendig oppfølger. 

Bare så det er sagt: 
Nintendo er fortsatt mestere i spillmekanikker og sånt. 
Rent teknisk er «New Super Mario Bros. 
2» like bra som man forventer at et Nintendo-spill skal være. 

Det er vellaget, morsomt, fint og flott, og muligheten til å spille gjennom med en kompis på hver sin 3DS-konsoll (én styrer Mario og én styrer Luigi) burde også heve spillopplevelsen. 

Men Nintendo resirkulerer veldig mye fra tidligere 2D-spill i denne serien. 
I DS-spillet «New Super Mario Bros» var retrofølelsen sjarmerende, her føles idéene litt oppbrukte og for velkjente. 

Jeg nekter rett og slett å tro at Nintendo har ligget våkne om nettene og drømt om å lage dette spillet her, slik jeg ofte liker å tenke når jeg spiller et nytt Super Mario-spill. 
Og det skuffer meg. 

«New Super Mario Bros. 
2» er bra. 
Men det burde være eksepsjonelt. 

PS: 
«New Super Mario Bros. 
U» er på vei til Nintendos nye spillkonsoll, Wii U... 

NEW SUPER MARIO BROS 2 Plattform: 
Nintendo 3DS Genre: 
Plattform Alder: 3 Utvikler: 
Nintendo EAD 
Utgiver: 
Nintendo 
Mer info (Wikipedia) 
