Kamelen:Rapper viser muskler 

Han leverer en godkjent debut med troverdige historier, men har fremdeles mer å bevise. 

Kamelen: 
"Ambivalent" (NMG/G-huset) 

Få andre artister har flydd så høyt og lenge på én låt som det bergensrapperen gjorde med «Si ingenting». 
Det er over to år siden det som må regnes som en moderne rap-klassiker med påfølgende musikkvideo ble sluppet, og med det var Kamelen på alles lepper. 

Samtidig som han var på flukt fra politiet, ga han intervjuer og dukket opp på klubbscener i Bergen. 
Alt med et lurt glis og en tårnhøy selvtillit. 
Ryktene om Kamelen ble til myter. 
Emneknaggen #frikamelen endte som tatoveringer på armene til fans. 

Flukten endte med fengselstraff i 20 måneder, men Kamelen lot seg ikke kue. 
I høst kom debutplaten, som på siste spor gir et nikk til hvor det hele begynte. 
Jeg er imponert over hvor slitesterk «Si ingenting» er. 
Her får vi den i en Gmix-versjon med selskap av labelkompiser som A-laget, Store P, Mats Dawg med flere. 
Flere av dem dukker opp andre steder på platen, som Jonas V på «D e digg». 

Den knallharde gatehiten «Beng beng beng» leverer linjer som «dårlig på ski, men har roen på snø». 
«Mitt liv» beskriver savn og såre følelser om det å bli voksen litt for fort. 
«Ville Vesten» er en advarsel om å skulle ta samme valg som han selv har gjort. 

Fra sosialblokker og diagnoser til raske penger og fete biler; Kamelen er unektelig en troverdig historieforteller. 
Bråkjekk og hardtslående med en solid flyt, men også upolert sjarmerende. 
Albumet lider likevel under mangel på tyngde og finesse. 
Det fenger, men er ikke banebrytende kreativt. 

En kan gjerne ha i mente at platen ble til da artisten satt i fengsel eller hadde perm. 
Mangelen på et skikkelig studio kan være grunnen til at noen av arrangementene og lydene her låter noe spinkle. 
«Ambivalent» låter som oppvarmingen, et nødvendig album å få unna. 

Kamelen må fremdeles bevise at han har muskler nok til å bære de skyhøye forventningene han selv har skapt til sin egen karriere. 
Jeg tror han lykkes med det. 

Beste spor: 
«Beng beng beng», «D e digg». 
