Inov-8 X-talon 212:Den ekstreme 

THOMAS: 
Det første du oppdager, er hvor fordømt godt disse engelske skoene sitter rundt føttene. 
Det andre? 
Grepet på underlaget som er av såkalt «sticky rubber». 
Du flyr nærmest fremover i skogen, og det er enormt motiverende at skoene hjelper så mye til. 
Hælen sklir aldri, selv på de mest utfordrende partiene, og sålen biter seg fast i absolutt alt. 
Men med så store knotter fungerer disse best i terrenget og ikke på skogsveier. 
Dette er vår favoritt blant de fire skoene. 
Vurdering: 6 av 6 

KRISTIN: 
Jeg er helfrelst allerede fra første steg! 
Vi er i ett med skoene allerede fra vi snører på skoene gangen hjemme; de er lette og snertne og sitter tett på foten. 
Vi kjenner konturen av steinene når vi går over grusen - og når vi kommer inn i skogen og setter opp farten, er det helt magisk. 
For disse skoene sitter. 
De sitter på gressbakker, de sitter på leirete skogbunn, de sitter over stubber og over bergknauser. 
Og vi trenger ikke bekymre oss for at vi skal gli. 

Og for en løpsfølelse disse skoene gir! 
Om du sliter med å finne gleden med løping, kan disse skoene være en skikkelig vitamininnsprøytning. 
Den tette passformen og den litt tynnere sålen gjør at du får en helt fantastisk kontakt med underlaget. 
Du kan føle stubbene og småsteinen gjennom sålene. 
Når det kommer til løpsglede og løpsfølelse, er det ingen av testproduktene som kan måle seg med denne. 

Dette er en kompromissløs terrengsko. 
Og vi elsker det! 

Om du har et stykke med asfalt eller grusvei du må forsere før du kommer deg inn i terrenget, så bør du velge grøfta; disse skoene er for harde til å løpe på hardt underlag. 
Og de er lave og gir ikke allverdens støtte ved ankelen - du må passe ekstra på for å ikke tråkke over med denne skoen. 
Vurdering: 6 av 6 
