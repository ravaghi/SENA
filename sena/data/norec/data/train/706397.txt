Visesang av beste slag
Vakre viser som ikke fikk plass på albumet. 

Iron & Wine: 
"Weed garden" (Sub Pop/Playground) 

Det tok fire år mellom det femte og sjette soloalbumet til Sam Beam, alias Iron & Wine. 
I mellomtiden ga han ut en plate sammen med Ben Bridwell og en med Jessice Hoop, men da han kom til fjorårets "Beast epic" hadde han sanger til overs. 

Resultatet er en ep på seks kutt. 
Han har gjort ferdig sangene som ble liggende i fjor, i tillegg til å inkludere "Waves of Galveston". 
Det er sang han har spilt på konserter og som har sirkulert i bootleg-markedet. 

Den står fint sammen med "Autumn town leaves" og "Talking to fog", to sanger som enhver fan av Iron & Wine bør lytte til. 
Ikke bare dem, forresten. 
"Autumn town leaves" er klassisk visesang med røtter til Paul Simon, Don McLean, Bob Dylan og den gjengen der. 
"Talking fog" er ikke like umiddelbar, men har de samme kvaliteter. 

Dessuten er "What hurts worse" en nydelig åpning med sin bønn om let's become the lovers we need. 

Beste spor: 
"Autumn town leaves", "Waves of Galveston". 
