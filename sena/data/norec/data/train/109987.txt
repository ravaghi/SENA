Anmeldelse Jan Garbarek:Klassisk Garbarek 

Tre av Jan Garbareks tidlige ECM utgivelser er samlet i denne boksen, «Sart», «Witchi-Tai-To» og «Dansere». 

I et historisk perspektiv er dette et svært interessant utvalg, der man kan høre en gradvis utvikling fra et relativt fritt og utforskende uttrykk til et sterkere melodisk fokus.. 
Alle er med pianisten Bobo Stenson og Jon Christensen bak trommene. 

Arild Andersen og Terje Rypdal medvirker på «Sart», Garbareks andre ECM utgivelse. 
Musikken er kraftfull, rocka, fri og dynamisk, men ikke uten sterke melodiske forløp. 
«Witchi-Tai-To» er uten gitar og med Palle Danielsson på bass. 
Her er melodiske spor fra det amerikanske kontinentet, med komposisjoner av blant andre Carla Bley og Don Cherry. 

Samme besetning høres på «Dansere», der musikken er mer forankret i et nordisk, kontemplativt landskap. 
Dette er tre utrolig sterke album som det låter friskt av den dag i dag. 

BESTE LÅT: 
«Witchi-Tai-To» 

CARL PETTER OPSAHL 
