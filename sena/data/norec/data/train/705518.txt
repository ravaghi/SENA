Roman:Seljestads selfie 

Sprikande kriseforteljing om forfattar i sorg over ven og skrivekrise m.m. 

Lars Ove Seljestad: 
Ta hand om deg. 
Roman. 
190 sider. 
Aschehoug. 

Oddingen Lars Ove Seljestad (1962, debut 2005) har gjennom heile forfattarskapen sin henta emne og tema frå eige opphav og eigen røynslebakgrunn, frå heimemiljøet og folk der, og frå arbeidslivet på fabrikken, men har ikkje før skrive ein roman som bare handlar om han sjøl og koss Lars Ove Seljestad har det. 

Han har mykje å kjenna på og har det ikkje greitt, men «Ta hand om deg» manglar mykje på å vera den beste boka han har skrive. 
Det skuldest for det første at «Ta hand om deg» manglar fokus, for det andre at dei sterke kjenslene forfattaren vil uttrykka, er meir påstandar enn dei kjennest opplevde og forklåra. 

Førstedelen av boka handlar om Lars Ove, eg-forteljaren, der han freistar å finna ein ny skrivestad i tyske Bremen, der han i mange år har hatt sine skriveopphald. 
Det er ikkje rom for han på det som var den faste staden, og vanskeleg å finne anna høveleg husvære. 
Han slit i det heile som forfattar, og tviler på eiga skriving. 

Så fortel han om feriedagar med familien på austlandet, der han strever for at alt skal vera bra med kjærasten og barna hennar, på same tid som han har eigne barn med den fråskilde kona si å forholda seg. 
Det verste i familiesituasjonen er at han nå bur på austlandet, i miljø han ikkje kjenner seg heime i. 
Han lengtar tilbake til vestlandske landskap. 

Det er som om det som skulle vera hovudsaka, og som har gitt romanen sin tittel, ikkje får den plassen ho skulle ha hatt: 
«Ta hand om deg» var den faste helsinga vennen og kollegaen Jan Roar Leikvoll (1974-2014) pla avslutta samver og helsingar med. 
Når han brått døyr, slår det vennen med stor sorg. 

Dessverre blir denne store sorga ståande uformidla, på same måten som lesaren ikkje får del i alle dei fine samtalane forfattaren seier dei to vennene hadde om kjærleik, litteratur og livet. 
(Men vi blir vitne til at det for ei tid skjer seg mellom dei på lite vakse vis.) 

Romanprosjektet «Ta hand om deg» blir då sprikande staur. 
Seljestad har ikkje heilt bestermt kva prosjektet er, mens boka i sum blir skildringa av ein mann i krise på mange frontar, i høve arbeidet sitt, i høve familien, i høve opphaldsstad, som alt blir forsterka i kjenslesmelta etter vennens død. 
