Venner etter livet
Regi: 
Susannah Grant. 
Genre: 
Romantisk komedie.Amerikansk. 

STJERNER: 
Jennifer Garner, Timothy Olyphant, Juliette Lewis 

HANDLER OM: 
Grays (Garner) kjæreste dør rett før de skal gifte seg. 
I ettertid blir hun boende i et kollektiv med et par av vennene hans, hvor også playboykompisen fra Los Angeles, Fritz (Olyphant), og den avdødes elskerinne (Lewis) og hennes sønn, slår seg ned. 

DOM: 
Jennifer Garner har store lepper. 
Og de er til enhver tid nesten like fuktige som øynene hennes. 

Hva gjelder skuespillerkarisma, er hun imidlertid fortsatt nærmere Jennifer Aniston enn hun er De Storleppedes Dronning Og Ubestridte Herskerinne, Angelina Jolie. 

Slike ting er det man blir sittende og tenke på under «Catch And Release». 

Olyphant-karakteren, som Garner nokså kvikt forelsker seg i, går rundt og ser ut som John «Cougar» Mellencamp og smiler og ser uutholdelig selvtilfreds ut. 
Ingen av disse folkene har det som skal til for å bære en film, selv ikke en «romantisk komedie». 

Og det er ingen, virkelig ingen, grunn til at filmer som dette skal vare i nesten to timer. 
Noen av oss har liv, vet dere. 
Ikke jeg, det er ikke det jeg påstår. 
Men noen. 
