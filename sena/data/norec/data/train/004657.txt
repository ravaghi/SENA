99 Homes
Flotte prestasjoner som fortjener å bli sett. 

Finanskrisens følger for amerikanske huseiere skildres godt og effektivt i regissør Ramin Bahranis sterke drama 99 Homes. 

Andrew Garfield er mest kjent fra de to siste Spider-Man-filmene, og fungerte godt som superhelt, men viser virkelig hva som bor i ham her. 

Han spiller med stor rekkevidde i en hovedrolle med emosjonell dybde, mens Michael Shannon overbeviser i en rolle der det må legges lokk på følelser. 

Dynamikken mellom disse to forskjellige figurene gjør 99 Homes til et spennende og medrivende drama, basert på en alt for virkelighetsnær historie. 

Vil ha tilbake huset 

Dennis Nash (Andrew Garfield) mister hjemmet sitt til banken og blir kastet ut av meglerhaien Rick Carver (Michael Shannon). 

Tilfeldigheter gjør at Nash begynner å jobbe som snekker og alt-mulig-mann for Carver, der gulroten er å få tilbake huset hans. 

Men etter hvert som Nash begynner å tjene gode penger på å kaste ut andre mennesker fra hjemmene deres, begynner samvittighetskvalene å melde seg, samtidig som han settes under press av moren Lynn (Laura Dern). 

Bakgrunnen for denne historien er altså svært aktuell for mange amerikanere, som ble rammet hardt av den siste finanskrisa. 
Og dette har Raman Bahrani greid å lage en film av som virker både troverdig, tankevekkende og nyansert. 

I startfasen fremstår Carver som en skruppelløs meglerhai, noe han også er, men senere forstår vi hvordan han er formet av USAs vinnerkultur. 

Nash er den vanlige A4-mannen som er nærmest uskyldig rammet av nedgangstider og finanskollaps. 
Kontrastene mellom de to hovedfigurene og skuespillernes gode rolletolkninger gjør 99 Homes til et solid drama som aldri mister nerven. 

God fremdrift, klare konflikter 

Ramin Bahrani leverer en sterk film som skildrer en flik av virkeligheten bak avisoverskriftene. 

Få merket finanskrisa her i Norge, men denne filmen forteller om moteller fulle av vanlige folk som har mistet sine hjem og har ikke råd til å anskaffe nye. 

99 Homes gir et godt bilde på hvordan en slik situasjon kan fortone seg. 

Filmen har jevn flyt, god fremdrift, klare konflikter og en troverdig konklusjon. 
Garfield, Shannon og Dern leverer flotte prestasjoner som fortjener å bli sett. 
