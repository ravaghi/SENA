TEST:Kelly Kettle 

Er denne pipekjelen den raskeste måten å koke vann ute på? 

Kelly Kettle er en gammelt irsk oppfinnelse som stammer tilbake til 1890-tallet, og som gradvis har fått sine tilhengere her hjemme blant båt- og campingfolket. 
Det er en pipekjele som er hul innvendig med plass til opptil 1,5 liter vann i den største varianten. 
Dermed får man en stor varmeflate mellom vann og flamme som gjør den i stand til å koke vann lynraskt. 
Sammen med kjelen følger grillkammeret som du plasserer kjelen oppå. 

Imponerende 

DinSide tok den største modellen, Base Camp, ut i skogen og fylte det beskjedne grillkammeret med små biter med ved, papir, biter av et telys og voks-skallet til en Babybel. 
Det er ikke plass til mye brensel i grillkammeret, men du trenger heller ikke mye. 
Det tok umiddelbart fyr etter at vi hadde satt på pipekjelen. 
Flammene slo ut av åpningen og etter bare fire minutter kokte 1,5 liter vann. 
Det er imponerende. 

Ikke gjør dette! 

Vi fant senere ut at vi løftet pipekjelen på feil vis. 
Vi tok tak i kjettingen med korken til pipekjelen og løftet den opp underfra mens vi holdt i håndtaket. 
Det er feil. 
Ta håndtaket ned i en 90-graders vinkel ut fra kjelen og løft håndtaket med beggge hender. 
Da unngår du kontakt med eventuelle flammer fra åpningen av pipekjelen. 
Når du skal helle, løfter du bare i nevnte kjetting mens du holder i håndtaket. 
Husk at pipekjelen aldri må settes på grillkammeret uten å være fylt med vann. 
Og ikke sett korken igjen når du skal koke vann! 

Se den i aksjon her: 

Mot vinden 

Trenger du mer vann, er det bare å fylle opp igjen på nytt og så sette pipekjelen oppå grillkammeret. 
Det som også er praktisk, er at du bare kan kaste kongler og kvister rett ned i pipekjelen når du trenger mer varme, eventuelt fra åpningen i siden på grillkammeret. 
Bare husk at flammene slår opp fra pipen. 
Åpningen i siden på grillkammeret bør vendes mot vinden, eventuelt bruk den til å blåse i. 

Fin å ha med på tur: 
Lommekniven som flyter 

Lag mat 

Ved andre forsøk satte vi den på et berg i bakgården for å prøve å steke et speilegg. 
Da bruker du det medfølgende kjelesett med gryte, stekepanne (som også brukes som lokk) og et todelt grillrist som du setter oppå grillkammeret. 
Det følger også med et eget gripehåndtak til å løfte vekk gryten eller stekepannen. 

To måter å lage mat på 

Vi hadde ikke allverden med brensel og her var det også helt vindstille, så vi slet litt med å få god nok varme. 
Men etter hvert dukket det da opp et speilegg, det gjaldt bare å ha tålmodighet. 
Vil du ha maten raskere varm? 
Da kan det lønne seg å bruke kokekarstøtten du kan sette oppå pipekjelen. 
Da får du varmet maten raskere, så den er perfekt for oppkok av for eksempel ferdiglagde gryteretter, boil-in-bag eller supper. 

Mat kan ta tid 

Ved tredje forsøk dro vi til et vann i marka og brukte kvister fra en tyrirot blandet med kongler, som ga god og rask varme. 
Vi fylte kjelen helt til topps, cirka 1,6 liter, og det tok ikke mer enn fem minutter før vannet kokte. 
Deretter stekte vi kjøttpølser på stekepanna, og det tok litt tid før de ble varme. 
Her hadde det kanskje vært smartere å bare stekt de rett på grillristen. 
Vi måtte også blåse bålet i gang en del ganger for å holde bålet i gang. 

Går for en mindre variant? 

Kelly Kettle-settene kommer i tre størrelser, priset fra 749 kroner til 1.150 kroner, pluss 106 kroner i frakt. 
Vi testet den største varianten og den tok opp mye plass i sekken, så det kan lønne seg å gå for en av de mindre modellene, litt avhengig av hva og hvor du skal bruke den. 
Og har du et ildfast underlag, kan den brukes så og si over alt, til og med på en båt. 

Konklusjon 

Det er veldig lett å få fyr i Kelly Kettle og du trenger minimalt med brensel, bare plukk meg deg litt tørre kongler og kvister. 
Og den varmer seg og vannet lynraskt. 
Skal du bruke den til å lage mat i, eller bare varme opp maten, bør du derimot tenke over hva du bør ta med. 
Her gjelder det å ikke være for avansert, eller drar med seg for mye mat. 
Det er ikke allverden med mat du får plass oppi gryta. 
