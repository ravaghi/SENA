Gir deg mye mer enn du betaler for
Men med heldekkende skjerm til 5.000 kroner, sier det seg selv at de har tatt noen snarveier. 

Den kinesiske mobilprodusenten OnePlus har siden starten i 2013 klart å lage mye oppstyr rundt mobilene sine. 
Også denne gangen, med sin siste modell OnePlus 6. 

Det dreier seg om en mobil som ser ut som en toppmodell, til en pris som sier noe annet: 
Fra rundt 5.000 kroner i Norge akkurat nå. 

Det høres mye ut, men for å sette prisen i perspektiv: 
Apples iPhone X starter på 10.000 kroner, mens Samsungs Galaxy S9+ og Huawei P20 Pro koster fra rundt 8.500 kroner. 

Spørsmålet er derfor om OnePlus 6 i det hele tatt er et alternativ til til sine langt dyrere konkurrenter. 
Svaret er noe sånt som «nja». 

Heldekkende, nydelig skjerm 

OnePlus 6 er en stor mobil; om lag like stor som Samsung og iPhone sine pluss-modeller. 
Den er med andre ord ikke for deg som vil nå hele skjermen med én hånd, og akkurat litt for stor for mange. 

Men med størrelsen følger også en diger, heldekkende skjerm på 6,28 tommer. 
På toppen strekker den seg nesten helt opp til kanten, i bunnen like langt ned som på Galaxy S9. 

Med frontkamera og høyttaler i en «leppe» øverst, er altså OnePlus 6 helt i tråd med årets mobiltrend – med iPhone X som den store trendsetteren. 

AMOLED-skjermen er både lyssterk nok til solrike parkdager og fargerik nok til å lyse opp mørke vinterkvelder. 
Og selv om 2280 ganger 1080 punkter ikke gir like høy oppløsning som mange konkurrenter, liker vi skjermen godt. 
Når du først har begynt å bruke en slik heldekkende skjerm, oppleves alt annet håpløst gammeldags. 

Når kantene nærmest er fraværende, og trykkskjermen er noe overfølsom, kommer vi borti ting vi ikke mener å trykke på. 
Og ikke alle apper klarer å utnytte hele skjermen hele tida. 
Men leppa øverst oppleves ikke som noe problem, og OnePlus 6 sin digre skjerm er mobilens aller beste salgsargument. 

Glatt som et såpestykke 

Vi fikk den glatte, svarte modellen «Mirror Black». 
Dessverre. 
Vi fatter ikke hvorfor mobilprodusentene pumper ut såpeglatte, speilblanke fingeravtrykk-magneter. 
Det følger med et gjennomsiktig deksel for å temme OnePlus 6 sin umettelige trang til å skli av gårde, og det finnes matte utgaver, men ikke av den rimeligste modellen så langt vi kan se. 

Mobilen har noe så undervurdert som gode, klikkete volum- og låseknapper, som får selskap av en ganske unik sklibryter for henholdsvis lydløs, vibrerende eller ringende lydmodus. 
Slik iPhone har hatt i alle år, men noe ganske uvanlig i Android-sfæren – og langt nyttigere enn for eksempel den meningsløse Bixby-knappen til Samsung. 

Fingeravtrykksleseren bak fungerer helt fint, men kunne gjerne vært større for færre feilavlesninger. 
OnePlus 6 har også nærmest øyeblikkelig ansiktsgjenkjenning, men vi har sett folk lure den, så selv holdt vi oss til fingeravtrykk. 

OnePlus 6 har valgt å beholde hodetelefoninngangen, ved siden av finner du mobilens eneste og skuffende middels høyttaler, og videre en USB-C-ladeport. 
Den må du bruke, for trådløs lading får du ikke. 

Til gjengjeld lader OnePlus 6 lynraskt med den medfølgende «Dash»-laderen. 
Selv ladet vi fra 13 til 54 prosent på bare 20 minutter den første dagen. 
Seinere fikk vi lite bruk for dette; ikke én gang opplevde vi tilløp til batteriangst, selv med tung bruk, da mobilens batteri på 3.300 milliampertimer viste seg å være mer enn nok. 

OnePlus 6 har ingen offisiell IP-rangering som sier noe om hvor vanntett den er, men produsenten sier at den skal tåle en sprut. 

Ytelsen du trenger 

OnePlus 6 er en Android-mobil med alt det innebærer. 
Men det innebærer færre irritasjoner enn på for eksempel Samsung-modellene, da OnePlus til en viss grad har klart å holde fingra av Android-fatet. 

Med OnePlus sin Android-versjon OxygenOS slipper massevis av «bloatware», og du slipper en mobil som gjør sitt ytterste for at du skal bruke produsentens versjoner av alt mulig. 

OnePlus insisterer likevel på å for eksempel levere med to galleriapper, som gjør at nye brukere må ta stilling til om de vil åpne bilder i «Galleri»- eller «Foto»-appen, men det ødelegger ikke det som ellers er en god, enkel og rask Android-opplevelse. 

«Farten du trenger», skryter OnePlus, og ja da, dette holder så absolutt. 
Operativsystemet, apper og spill går raskt og glatt; raskere enn hva prisen tilsier. 

Greit nok kamera 

OnePlus 6 har to kameraer bak. 
Hvorfor? 
Vel, alle de andre har det, og det skal gi bedre bilder og brukes til portrettfunksjonen som gjør bakgrunnen uskarp. 
Folk flest starter uansett kameraappen, trykker på utløseren og håper på det beste. 

Det får de ikke med OnePlus 6. 
Det beste, altså. 

Du får en enkel og fin fotoapp, som tar bildene raskt, men ikke umiddelbart. 

Du får en modus for å styre alt manuelt, panoramamuligheter, sakte film med 240 bilder i sekundet og den nevnte portrettmodusen. 
Denne imiterer store kameraer, ved å gjøre bakgrunnen så uskarp som mulig, og fungerer helt fint. 

Her har du et lite utvalg av bildene vi har tatt med OnePlus 6 den siste uka: 

Som du ser får du helt fine bilder i dagslys, og fine nærbilder med bokeh-effekter uten portrettmodus-juks. 

Det du ikke får er imponerende resultater, særlig ikke på kvelden eller i mørke stuer. 
Og du vil oppleve problemer med å få fokusert der du vil. 
I det hele tatt får du ikke et kamera på høyde med konkurrentene – naturlig nok. 

For OnePlus 6 har tatt noen forventede snarveier, i prisens navn, og til 5.000 kroner får du et helt all right kamera de fleste av oss kan leve helt fint med. 

Det handler om pris 

Selve mobilen OnePlus 6 skiller seg ikke særlig fra mengden, nå som «alle» skal ha heldekkende skjermer med to kameraer og en fingeravtrykksleser på baksiden. 
Dette er 2018 i et mobilskall. 

Men så var det denne prisen, da. 
Den rimeligste modellen, med 64 GB lagring og 6 GB RAM, koster rundt 5.000 kroner. 
Modellen vi testet, med 128 GB lagring og 8 GB RAM, koster bare rundt 700 kroner mer. 

Vi elsker at vi i 2018 kan få en så heftig mobil til denne prisen. 
Men vi blir ikke overrasket over at OnePlus 6 har ofret noe på prisens alter. 

Dette er ikke en «iPhone X til halv pris», slik mange sikkert vil påstå. 
Ikke en mye billigere Huawei P20, heller. 
Det blir å sammenlikne et glasert eple fra Hardanger med en pære fra hagen til naboen – gode begge to, men fra to ulike verdener. 

OnePlus 6 er mobilen for deg som ønsker deg en heldekkende skjerm til en pris du kan leve med. 
Forstår du premisset, og vurderer å kjøpe, blir du neppe skuffet. 
Men har du mer penger å bruke, får du selvfølgelig mer mobil andre steder. 
