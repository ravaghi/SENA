Glossy gambling-flopp
Det hjelper ikke med superstjerner som Ben Affleck og Justin Timberlake i hovedrollene når manuset er en eneste stor klisjé. 

Drømmen om å bli superrik i en fart og leve livet i luksus vil aldri dø, og i starten av "Runner runner" ser vi hvorfor. 
Finanskrisens konsekvenser har skapt mer kynisme og mindre tro på at drømmen kan oppnås ved ærlig, hardt arbeid og utdanning. 
Så blir vi også minnet på akkurat hvorfor drømmen kan være både farlig og umoralsk. 
Men da er filmen for lengst avskrevet som et lite troverdig forsøk på gamblingspenning. 

Lurvete drømmejobb 

Richie (Justin Timberlake) er smart-sleip student på Princeton-universitetet av typen vi både forakter og beundrer. 
I motsetning til sine studievenner må han selv finansiere kostbare studier. 
Det gjør han ved å formidle online-gambling på campus. 
Når han oppdager svindel, reiser han til nydelige, hete Costa Rica for å konfrontere den mystiske lederen for online-casinoet, Ivan Block (Ben Affleck). 
Block blir imponert av den smarte, pågående og kreative unge studenten, og gir ham et tilbud som er for godt til å avslå. 

Så langt er alt vel. 
Drømmen er innenfor rekkevidde, paradiset byr også på vakre kvinner og smarte datanerder. 
Men uhyggefølelsen sitrer like under overflaten. 
Vi vet dette er for deilig til å være sant, men hvor og når vil det gå galt? 

Uten kontroll 

Et eller annet sted på veien mot den altfor lettvinte slutten mister regissøren fullstendig kontrollen, men først etter å ha viklet vår studenthelt inn i en nesten uløselig knipe. 
Årsaken er først og fremst et manus som ikke holder mål. 
Men også den Oscar-belønte Ben Affleck bidrar til floppen med sin framstilling av en både unødvendig gåtefull og lite troverdig rollefigur. 

Typiske Hollywood-fakter som polerte, glamorøse omgivelser, svartsmuskede skurker og altfor mange, altfor tette nærbilder bare understreker at denne filmen ikke har stort mer å by på enn en pen og glatt innpakning. 
