Philips hdd120
Philips relanserer nå sin jukebox med større kapasitet og andre forbedringer. 
Klarer hdd120 å konkurrere med iRiver og iPod? 

Høsten 2003 prøvde vi hdd100, den første MP3-jukeboxen til Philips. 
Til tross for et meget stilig utseende og enkel bruk ble vi likevel litt skuffet over manglende tilleggsfunksjoner og høy pris. 
Nå er en forbedret utgave gjort tilgjengelig, og selv om det ikke akkurat er den ultimate jukeboxen vi snakker om her, er den langt mer konkurransedyktig. 

Den største nyheten i hdd120 er at harddisk-størrelsen har økt fra 15 til 20 GB. 
Det betyr plass til omtrent 5.000 MP3-filer eller 8.000 WMA-filer. 
Dessverre har ikke spilleren noe særlig andre funksjoner som radio. 
Stemmeopptak er det imidlertid plass til, og takket være en optisk linjeinngang kan du også ta opp lyd fra eksterne kilder som konverteres til MP3-format. 

Mørk skjønnhet 

Én ting som får hdd120 til å skille seg ut fra konkurrenter er det spesielle utseendet. 
De aller fleste MP3-jukeboxene er tross alt sølvfarget, mens hdd120 er svart, med sølvfargede kanter. 
Til og med displayet har mørk bakgrunn og hvit tekst, noe som ser spesielt og uvanlig ut. 
Fargesammensettingen, designen og finishen gir spilleren et eksklusivt preg. 

Det er fire knapper foran som styrer menyen og avspillingen, samt knapper på siden som gir tilgang til biblioteket, menyen og volumjusteringen. 
Øverst setter vi inn USB-kabelen (USB 2.0 støttes), linje-kabelen, hodetelefonene og strømmen. 
Selve spilleren veier 168 gram, altså like mye som den forrige utgaven. 

Ett problem med hdd120 er at, i likhet med hdd100, må du installere den medfølgende programvaren for å kunne bruke spilleren. 
Denne praksisen liker vi ikke spesielt godt, da det finnes mange andre løsninger som kun krever at du setter inn USB-kabelen og flytter over musikk. 

Ukomplisert i bruk 

Når det gjelder praktisk bruk, er vi utelukkende positive til spilleren. 
Menysystemet er lettfattelig og enkelt å bruke, og dessuten er programvaren blitt oppdatert. 
Vårt inntrykk er at menyresponsen er bedre enn i den forrige modellen, og det hele fungerer mer stabilt. 
Dessverre er lyden fremdeles ikke den aller beste, spesielt med de medfølgende øreproppene som ikke klarer å gjengi bassen bra nok. 
Vi anbefaler at du kjøper deg et bedre headsett hvis du vil nyte lyden hdd120 produserer. 

Altså - det er ikke mange tekniske forskjeller mellom hdd100 og hdd120, med unntak av større disk og raskere programvare. 
Men én ting som er viktig å få med seg er at prisen er mye hyggeligere - 15 GB-utgaven kostet 4.500 kroner da den kom, mens den nye versjonen koster nå bare 4.000 kroner. 
Det er fremdeles mye penger, men et skritt i riktig retning. 

Hdd120 klarer nok ikke å utkonkurrere iRiver når det gjelder funksjonalitet og lydkvalitet, men Philips' styrke er det eksklusive utseendet og brukervennligheten. 
Det er en litt spesiell MP3-spiller, så du bør vurdere den hvis du vil skille deg ut og ikke må ha all verdens funksjonalitet i samme slengen. 

Mer nyttig fra DinSide Data: 
