Gutten som ville fly
Sjanger: 
Barnefilm 

Land: 
Nederland 2013 

Regi: 
Boudewijn Koole 

Skuespillere: Rick Lens, Loek Peters, Huseyin Cahit Ölmez, Susan Radder, Ricky Koolen, Nikki Sampimon 

Manus: Boudewijn Koole, Jolein Laarman 

Musikk: 
Helge Slikker 

Aldersgrense: 
11 år 

Egnethet: 
Familie 

En del vil sikkert huske denne nederlandske prisvinneren fra fjorårets Barnefilmfestival i Kristiansand. 
Den handler om 11 år gamle Jojo som er mye alene. 
Mamma er musiker på turné i USA. 
Pappa er hjemme, men liksom litt fjern allikevel. 
En dag finner Jojo en kråkeunge under et tre, tar den med seg hjem og lar den — mot pappas vilje - bo i en pappkasse under sengen sin. 

Regissør Boudewijn Koole tegner et levende bilde av et barns private verden. 
Mens de voksne stort sett er å se bakfra eller i utkanten av bildet, har Jojo - nydelig spilt av Rick Lens - kameraet på seg hele tiden. 
Han utstråler den naturlige driftigheten til en som er vant til å klare seg selv, men bærer også på raseriet til en som savner noe viktig. 
For ham blir det lille kråkebarnet et symbol på både vennskap, trygghet og frihet. 

«Kråkeungen» har fått en 11-årsgrense som virker fornuftig. 
Selv om den er om og for barn, krever den underliggende tematikken - livet er en skjør ting, skal det vise seg - en viss modenhet av den som ser. 
I tillegg er scenene der Jojos pappa blir sint, genuint uhyggelige. 
Men alle som er - eller har vært - 11, vil ha mye å hente fra denne kloke og befriende uhysteriske filmen. 
