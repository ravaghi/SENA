Fountains of Wayne:«Welcome Interstate Managers» 

(Virgin) 

Upretensiøs genialitet og intelligent tøys. 

Det New York-baserte indiepop-bandet Fountains of Wayne er ute med sitt tredje album, og hvis man kan bruke ordet maktdemonstrasjon om noe så upretensiøst, så er det nettopp dét «Welcome Interstate Managers» er. 
Adam Schlesinger og Chris Collingwood tryller frem de mest catchy melodiene med den største letthet - som om de gjør det bare for å gjøre narr av alle stakkarene som strever med å skrive enkle og gode powerpop-låter, men som aldri klarer det helt. 
Det morsomste er likevel hvordan melodiene og arrangementene har en tendens til å krasje totalt med innholdet i tekstene. 
Hverdagspoesien i «Halley's Waitress» er rammet inn i en svulstig Bee Gees-aktig ballade, og hjemmealenefesten i «Fire Island» er en nydelig «vuggesang». 
Ellers er det ingen stille plate vi snakker om. 
Dette er «american teenage»-rock for voksne, Oasis med humor eller Beatles på tull. 
Litt sprikende, men stor underholdning uansett. 
