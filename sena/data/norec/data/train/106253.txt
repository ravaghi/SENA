«SMOKIN' ACES»
Regi: 
Joe Carnahan. 
Actionkomedie. 
Amerikansk. 

STJERNER: 
Andy Garcia, Ray Liotta, Ben Affleck, Alicia Keys, Jason Bateman, Jeremy Piven. 

HANDLING: 
Flere av toppagentene i FBI prøver desperat å forhindre at x antall leiemordere tar livet av kortkunstneren Buddy «Aces» Israel. 
Det handler om mafia, politi, konspirasjoner og mengder av blod, avskårne kroppsdeler og de svære våpenmaskinene til «big mama» i denne anstrengende parodien. 

DOMMEN: 
Dette forsøket på å parodiere FBI-actionfilmer, Tarantinos intelligente voldslek-filmer og ellers alt som smaker av blodgørr på lerretet, er blitt en hybrid som mangler det vesentlige: skarp ironi og smart spill. 

Rollelisten bugner av muskler og kjente navn, uten at historien får mer snert av den grunn. 
De heftige overdrivelser funker innimellom, og glimtvis er det god action i Carnahans energiske forsøk. 
Duoen Alicia Keys og Taraji Henson har i det minste en ironisk teft som hotte leiemordere. 
Men ellers blir det meste et dessverre altfor tydelig mislykket forsøk på å parodiere en genre som innbyr til ironisering. 
