Grown Ups 2
Denne filmen er bare dum. 

Jeg forsøker å stille til enhver pressevisning med åpne øyne, men må innrømme at forventningene til Grown Ups 2 var lave. 
Jeg hatet eneren, som jeg kalte flau, trist og kjedelig. 
Oppfølgeren er litt bedre, men ikke mye. 

Terningkastet er det samme. 
Her får vi lavpanna humor over hele linja, med kroppsvæsker fra alle hull, samtidig som jeg ser antydninger til humor basert på gjenkjennelige situasjoner og problemstillinger for alle småbarnsforeldre. 

Kan vi forvente mer fra Adam Sandler per i dag? 
Det ser ikke sånn ut. 

Filmen er dum 

Det starter komplett idiotisk med et dyr som urinerer over Adam Sandler. 
Det er som om regissør Dennis Dugan har tenkt at han likegodt kan flagge nivået på humoren med en gang, så kan de som vil gå gjøre det. 

Deretter introduseres vi for en gjeng familiefedre som fremdeles har problemer med å bli voksne. 

Jeg har problemer med å beskrive en spesiell historie i filmen. 
Det er egentlig bare en serie hendelser som leder opp til en vill fest. 

Filmen er dum over hele linja, til tross for mange gode navn på rollelista. 
Ved siden av Sandler finner vi blant andre Kevin James, David Spade, Chris Rock, Salma Hayek, Maya Rudolph, Maria Bello, Nick Swardson, Steve Buscemi og Shaquille O’Neal. 

Alle spiller med det de har, eller ikke har, av komisk talent og timing. 
Jeg tror alle vet hva de er med på. 

Dette er billig humor, rettet mot et billig publikum. 
Og siden jeg må innrømme at jeg lo på visse steder, kan det godt hende jeg er litt billig. 

Glemmes raskest mulig 

Sandler gjør det han må i hovedrollen som Lenny. 
Og det er ikke mye. 
Han ser ut som han er på ferie foran kamera. 
Sandler har vel spilt mer eller mindre den samme rollen i snart 20 år nå, og har tjent seg søkkrik. 

Han synes å være fornøyd med det, mens jeg skulle ønske han hadde våget seg på en film der han kunne utforsket de lovende taktene han viste som dramatisk skuespiller i Punch-drunk Love. 

Men Grown Ups 2 er ikke den filmen. 
Dette er en slik film der Sandler ler når han kommer på settet og tenker «dette blir jeg betalt millioner for å gjøre»! 

En ting å se opp for her, er Taylor Lautner. 
Han er faktisk morsom som lederen for en gruppe frat boys. 

Og rulleteksten avslører at en av kompisene hans er Patrick Schwarzenegger, sønn av Arnold. 
Og det er dette jeg husker best fra Grown Ups 2. 

Resten skal glemmes raskest mulig, før Adam Sandler rekker å skrive manuset til Grown Ups 3 på nærmeste serviett. 
