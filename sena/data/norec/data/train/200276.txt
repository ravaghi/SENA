Acer Aspire E1-571G
PC for alle oss andre. 

Det siste året har vi i stor grad fokusert på lette, tynne og robuste PC-er i testene våre her på DinSide, men fortsatt selges det uhorvelig mange eksemplarer av "standard-PC-er" med 15,6" skjerm, romslig harddisk, stort og godt tastatur og DVD-brenner. 

Ikke så underlig det, for det er i denne klassen du utvilsomt fortsatt får mest ytelse og utstyr for pengene. 

Bra på papiret 

Har du et PC-budsjett som begrenser seg oppad til 5000 kroner, bør du definitivt ta en titt på Acer Aspire E1-571G, som har vært på testbenken vår de siste par ukene. 
Maskinen kommer i en rekke forskjellige konfigurasjoner, og vi har tittet på den mest vanlige. 

Her er en kjapp gjennomgang av spesifikasjonene: 

Skjerm: 15,6" LED-baklyst blank LCD, 1366 x 768 piksler Prosessor: 
Intel Core i5-3230M RAM: 
4 GB DDR3 (maks 8 GB, ett spor ledig) Grafikkort: 
Dedikert Nvidia GeForce 710M, 1 GB RAM Lagring: 750 GB harddisk, 5400 rpm Optisk drev: 
DVD-brenner for alle formater Skjermutganger: 
VGA og HDMI USB-porter: 3x USB 
2.0 Webkamera: 
Ja Kortleser: xD/SD/SDHC/MMC/MS/MSPro Trådløst nett: 
802.11b/g/n Kablet nett: 10/100/1000 Mbit/s Annet: 
Bluetooth 4.0 OS: 
Windows 8 64-bits Størrelse: 38,2 x 25,3 x 3,31 cm Vekt: 
2,5 kg Pris: ca 4.500 kroner (jf Prisjakt 8.4.2013 

Her får man altså en potent prosessor, stor harddisk og dedikert grafikk som er kraftig nok til å kjøre nyere spill med moderate innstillinger, til en pris som ligger godt under hva du må ut med for en grei Ultrabook - som til gjengjeld har dårligere utstyrsnivå. 

Bruk av dedikert grafikkort er sjelden kost i denne prisklassen, de fleste benytter kun grafikkbrikken som er integrert i prosessoren. 

Mangler vesentlig ting 

Det eneste vi setter et spørsmålstegn ved, et ganske stort sådan, er at PC-en ikke er utstyrt med USB 3.0-porter. 
Dette er temmelig uforståelig i 2013, og betyr i praksis vesentlig lavere ytelse mot USB 3.0-utstyr, først og fremst harddisker og minnepinner som er laget for standarden. 

Mer forståelig er det at skjermen har TN-panel og relativt lav oppløsning. 
Det betyr blant annet at farger og kontrast avtar når du beskuer skjermen fra skrått hold, og at bilder og tekst ikke blir fullt så skarpe som med høyoppløste skjermer. 

Om dette er et stort minus for den gemene hop er imidlertid diskutabelt. 

Plast 

Materialvalget er som forventet av den enklere sorten, her er det plast fra innerst til ytterst. 
Overflaten er blank, og fingeravtrykk vises dessverre raskt. 
Også på innsiden under tastaturet, har Acer satset på blankpolert plast, her sølvfarget og så lys at fettflekker ikke oppdages like lett som på lokket. 

Tastaturet er romslig, med numeriske taster på siden. 
Vi er ikke overbegeistret for tastaturet, det klirrer litt under skriving, venstre shift-tast er svært liten, og åpningen mellom tastene er akkurat så stor at smuler faller nedi og blir vanskelig å fiske opp igjen. 
Her liker vi island-tastaturer langt bedre, der hver tast er isolert fra de andre. 

Pekeplaten har adskilt knapp for venstre/høyreklikk, og den yter akkurat passe motstand - og lager ikke noen irriterende klikkelyder. 
Den har tydelig markert skrollefelt til høyre. 
Nærmest eksemplarisk utført. 

Høyttalerne sitter over tastaturet, og lager skuffende spinkel lyd. 
Til og med syltynne ultrabooks har ofte fyldigere lyd enn disse. 
Så her er det bare å koble til eksterne høyttalere med det samme, eventuelt hodetelefoner. 

Alle tilkoblingene sitter på venstre og høyre side, lett tilgjengelig. 
Kun kortleseren sitter i fronten til venstre. 
Luftinnsug sitter på undersiden og varm luft blåses ut på venstre side. 

Stillegående 

E1-571G blir aldri særlig varm, og støynivået er meget lavt. 
Kun ved tung belastning vil viften starte. 
Den er hørbar, men vi opplevde den aldri som spesielt sjenerende. 

Maskinen kommer som ventet med en rekke forhåndsinstallerte apper og programmer, men til vår store overraskelse er ikke prøveversjon av en sikkerhetspakke blant dem. 
Norton er riktig nok representert, men med et online backup-program. 
Dette fortjener en kort, distinkt applaus. 
I de fleste tilfeller vil internettsikkerhetspakker fra tredjepart være unødvendig (og til irritasjon), da Windows 8 allerede har slike funksjoner innebygd som standard. 

Slik yter den 

Fra du skrur på PC-en til Windows er lastet og klar til bruk, tar det bare 15 sekunder. 
Det betyr at Acer har gjort en god jobb med konfigurasjonen, dette er nemlig noe av det raskeste vi har målt på harddiskbaserte bærbare. 
Og diskytelsen er faktisk veldig bra for å være en 5400 rpm-disk, som vi skal se senere. 

Maskinen responderer raskt på de fleste forespørsler, også med mange programvinduer åpne og småtunge programmer kjørende. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 7,2 Minne: 5,9 Grafikk: 
4,6 Spillgrafikk: 
6,4 Primær harddisk: 
5,9 

Passmark PerformanceTest 8.0 ble brukt til mer inngående ytelstester, og i diagrammene under har vi sammenlignet tallene vi fikk mot utstyr som sitter i andre modeller i samme prisklasse: 

Prosessorytelsen ligger helt i toppen av hva du kan forvente i prisklasse under 5000 kroner 

Også grafikkytelsen er meget bra, prisen tatt i betraktning, omtrent som 630M fra forrige generasjon Nvidia GeForce 

Harddiskytelsen ligger i overkant av hva som er typisk for PC-er i klassen, men langt bak typisk SSD-ytelse. 
Diagrammet er basert på DinSides erfaringer fra PC-tester siste året. 

Helt greit batteri 

Når det gjelder batteritiden opplyser Acer at du kan forvente rundt 4,5 timer under variabel belastning. 
I vår videotest varte batteriet 4 timer. 
Med minimal belastning tok det 6 timer før det var tomt. 

Det skulle faktisk ikke forundre oss at ved lett, variert bruk vil batteriet vare bortimot 5 timer, og det er omtrent det du bør forvente i denne klassen nå. 

Konklusjon 

Hvis du er ute etter en bra allround-PC til en relativt rimelig penge, er Acer Aspire E1-571G slett ikke noe dumt valg. 
Her får du bra ytelse og godt med plass, og en maskin som er temmelig stillegående under bruk. 

Vi er mest negative til at PC-en ikke har USB 3.0-porter, tastaturet kunne vært bedre og høyttalerne har spinkel lyd. 
Kan du leve med dette, er det ingen tvil om at du her får mye PC for pengene. 

Acer Aspire E1-571-53214G50Mnks (NX.M09EG.010) 
