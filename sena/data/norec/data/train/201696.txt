Test:Mercedes GLA 45 AMG 

Mercedes GLA er plassert i SUV-segmentet. 
Ingenting kunne vært mer feil. 
Heldigvis!!! 

GLA er Mercedes minste SUV, og hører til under G-familien, der G-en står for Gelande, altså terreng. 
Men terrenget denne modellen skal tråkke i er ferdig pløyd, planert og asfaltert. 
Og det er en god ting. 

AMG = Gøy 

Alle tyske bilmerker har sine sportslige modeller, men hvem skulle tro at det er Mercedes som leverer de mest hysteriske modellene? 

For nå har alle Mercedes-modeller fått sin AMG-versjon, og etter å ha prøvd en rekke av dem har ingen av dem har skuffet meg. 
Tvert i mot: 
De har imponert, alle som en. 

Jeg skal ikke påstå at AMG er bedre enn sine motsvar hos Audi og BMW, men de har gått en annen retning. 

Resepten er enkel. 
V8 i alle modeller, med unntak av A-klassen. 
Her har de i stedet gått for en spinnvill firesylindret motor. 

AMG er altså rampete, bøllete og bråkete. 
Ja, den er så langt fra det du forventer fra Mercedes, at du nesten rødmer litt når du ruller inn på steder der det er folk. 

Misforstått 

A45 AMG er lett å forstå. 
Det er en bil som direkte konkurrerer mot etablerte råtasser som VW Golf R og tvillingen Audi S3. 
Alle tre er utstyrt med tolitere, dobbeltclutchkasser og firehjulstrekk. 

GLA er litt annerledes, og har i grunnen ingen konkurrenter. 
Den nærmeste må være Audi RS Q3 med en femsylindret 2,5 liter på 310 hk. 
Men den blir høy i forhold. 

Resultatet er en hardkokt opplevelse 

GLA er en smått forlenget og forsiktig oppklosset A45. 
Det virker som om AMG har tenkt noe som dette: 
«Hmmm, vi har jo allerede laget A45 AMG. 
Hvorfor ikke selge GLA med samme pakka?» 

Resultatet er en av verdens morsomste SAV – denne gang i ordets rette forstand. 
Sport Activity Viecle. 
Riktignok får du ikke med deg surfebrett, sykler, fullt dykkerutstyr og løpebarnevogn. 
Her er det i stedet bilen som er selve sporten og aktiviteten. 

Vi snakker om verdens sterkeste toliters motor på 360 hk, koblet til en svært direkte og involverende girkasse. 
Bakhjulstrekket er av typen forhjulstrekk hele tiden, og bakhjulsdrift når den trenger hjelp. 

Bakhjulene kan oppnå full innkobling takket være en elektronisk styrt clutch, men regelen er at mest effekt går forover. 
En typisk akselerasjon gir deg 60 prosent til forhjulene og 40 bak. 
Jeg har kjørt A45 på is, og det er helt rally. 
Gi gass og ligg sidelengs. 
Altså gøy. 

Den erter deg – konstant 

I dag er selv billige småbiler relativt raske, komfortable og enkle å kontrollere. 
Når du klistrer på en M, RS, ST eller AMG må du derfor ha noe mer enn bare gode tall og by på. 
Du må tilbys en opplevelse utenom det vanlige. 

Det gjør denne… 
til de grader. 

Dette er en av få biler man må begynne litt rolig med. 
Den er relativt stiv. 
Setene er harde og de holder deg fast. 
Styringen er direkte. 
Gassresponsen er ivrig. 
Girskiftene kommer nesten før du rekker å tenke deg om, selv i comfort-modus. 

Men pass på: 
Vi trenger litt alenetid sammen for å bli kjent. 
Vi må vise litt tenner mot hverandre før vi blir helt kompiser. 
Men når det er unnagjort, er vi verdens beste venner. 

Rå motor 

I dag virker det som om mange tilstreber en nærmest lineær effektleveranse. 
Finnes det noe kjedeligere? 

AMGs toliter har i stedet en mildt sagt levende effektkurve. 
Den begynner litt spakt, for deretter å komme fra 2.000 omdreininger og oppover. 
Den fortsetter enda råere fra 5.500 til turtallsperra. 
Maks effekt hentes ved 6.000. 

En titt i motorrommet forteller at de har jobbet med å holde temperaturer i sjakk. 
Minimalt med plast rundt turboen, og alle ledninger i området er pakket inn i varmeavvisende materiale. 
Etter hver tur går det en liten vifte og surrer i lang tid for å kjøle ting ned igjen. 
Veien fra filter, via en vannkjølt ladeluftkjøler og turbo er svært kort for å redusere ketchup-effekten. 

Rå girkasse 

Girkassen er en egenutviklet dobbeltclutchkasse med 7 trinn, og selv om den ikke akkurat er fintfølende, gjør den definitivt jobben. 

Den banker inn girene og selv under rolig kjøring eller i kø, hender det man hører et klunk og et lite napp når den skifter. 
Man får rett og slett følelsen av at den alltid er klar. 

Dobbelclutchkassen har tre innstillinger: 

Comfort betyr «OK, jeg skal prøve å holde meg i skinnet». 
Da går motoren i et økonomiprogram og stopper når du står i kø eller foran lyskryss. 

Kjører du med den adaptive cruisekontrollen (som virker helt ned til stillestående) og ikke rører gassen selv, er det mulig å kjøre uten å miste lappen, og den blir faktisk gjerrig på 98 oktanen, som denne hardcoremotoren krever. 

Sport, betyr «Gi meg mer juling» og girer akkurat som du tenker du ville gjort selv. 
Kjører du hardt, girer den ned og er klar i akkurat det turtallet du ønsker. 
Tar du det litt roligere til butikken, oppfører den seg ikke hysterisk, men trenger svært lite betenkningstid når du plutselig får et behov for litt action. 
Med kassa i «Sport», er det vanskelig å holde seg i skinnet, for bilen logrer med bedende øyne for å finne på faenskap. 
Men moro koster i form av bensinforbruk. 

Manuell lar deg styre giringen helt og holdent selv, og blander seg ikke inn med giring med mindre du holder på å kvele motoren. 
Med andre ord akkurat slik du ønsker at manuell skal være. 

Den vesle girspaken i konsollen, er der kun for å velge drive, fri eller revers. 
Det er uansett ingen grunn til å ta henda fra rattet å gire når sjalterne er så presise og gir så bra «klikk»-følelse som på denne. 

«Girklumpen» er fantastisk til hverdagsbruk. 
Du skifter fra revers til drive på rekordfart, og håndbrekket løser selvsagt ut når du setter den i gir. 

Rått interiør 

Interiøret skriker sport. 
Matte karbonfelter, skinn og alcantara om hverandre, og noen skikkelig bøllete stoler – både foran og bak. 

I menysystemet på kjørecomputeren ligger AMG som tilvalg. 
Der finner man en rundetidstaker som aktiveres med OK-knappen på rattet. 
Man finner også en oversikt over temperaturen på kjølevannet, oljen og girkassen, alt markert med blått før ting er blitt oppvarmet. 
Selv om Mercedes har misbrukt systemet i sprengkulde fra kald motor, synes vi det er kjekt å vite at alt er driftsvarmt før man plager mekanikken. 

Rå kjøreopplevelse 

Bilen mangler aktive dempere, og er tradisjonelt og ganske hardt oppsatt med fjærer og dempere. 
Men med A45 AMG i et svakt minne fra ett år tilbake, synes jeg det mangler en del på presisjon. 

Nå skal det sies at vår bil sto på vinterhjul som ødelegger en hel del, men økt høyde og mikroskopisk lenger fjæringsvei har ikke positiv effekt på vanlig vei. 

På dårlige fylkesveier og grusveier derimot, trenger man ikke ta riktig så mye hensyn. 

Å si at den svelger dumper blir feil, men den takler dem uten at tenna skrangler og bilen slås i stykker. 

Styringen er elektrisk og tight, men jeg kunne ønsket meg et litt mindre ratt Grepflatene i semsket skinn får deg kjapt i racemodus. 
Bremsene er i størrelse giga, og responderer raskt på pedalbruk. 

Ta deg råd til en 

Ja vi vet den er svinaktig dyr. 
Men vi vet også at det er en del folk som bruker én million kroner på andre SUV-er også. 
Vi vet at mange av dem ikke kjøper dem fordi de trenger plassen. 

Vår påstand er altså at dette er den morsomste SUVen du trolig vil oppleve. 

Vi vet den er en lattermaskin på sommerføre. 
Vi vet den er en rallybil på grus og is. 
Vi vet at du sitter litt trangt i baksetene og at det kunne vært litt bedre plass i bagasjerommet. 
Men vi vet at du kommer til å gi blaffen i det, fordi den får deg til å le hver dag du kjører den. 
Men prøv lillebror A45 AMG før du bestemmer deg. 
Den er litt billigere og sitter ennå bedre på veien. 
