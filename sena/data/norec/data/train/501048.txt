Fantastiske historier
Et «Game of Thrones»-spill med fortellerglede. 

Det virket umulig å lage et godt Game of Thrones-spill. 
Men Telltale Games lykkes ved å prioritere historiefortelling over spillmekanismer. 

Dataspill har evnen til å fortelle fantastiske historier. 
Spill kan ta oss tett på den fiktive verdenen, og deres interaktive natur kan la oss styre retningen en historie skal ta. 
Men når vi adapterer en allerede etablert historie fra et annet medie til spillmediet, skaper det sjeldent gode spillopplevelser. 

Dette gjelder i aller høyeste grad for bokserien «A Song of Fire and Ice» og den tilhørende TV-serien «Game of Thrones». 
Her har den franske utvikleren Cyanide tidligere skapt to spill som de fleste av oss allerede har glemt eller ønsker å glemme. 
Men heldigvis har nå Telltale Games tatt over lisensen. 

«Game of Thrones: A Telltale Games Series» er en episodisk spillserie som lar oss oppleve maktkampen om jerntronen fra perspektivet til en av de mindre kjente husene i Westeros. 
Forrester-huset er så vidt nevnt i en bisetning i bøkene, og er da et perfekt utgangspunkt for å fortelle en historie som går parallelt med bøkene uten å være bundet av dem. 

Historien starter like før The Red Wedding blir rødt. 
Som våpendrager for Lord Gregor Forrester er vi med på en vinnende militærkampanje under kongen av nord. 
Men som vi allerede vet, vil denne kvelden kaste Westeros ut i kaos. 

Mens de store aktørene spiller sitt spill om troner er det småfolket som lider. 
Som medlem av ett av de små husene må vi da søke indirekte makt der vi kan. 
Riktig ord til riktig tid kan være forskjellen på en mektig allianse eller en kniv i magen. 

Og der er nettopp disse ordvalgene som gjør spillet interessant. 
Ved å bare gi oss noen sekunder til å velge hva vi skal si, tvinger spillet oss også å svare før vi har fått tenkt oss om. 
Slik blir dialogen en intensiv spillmekanikk i seg selv. 

De andre spillelementene står derimot mer i veien for spillopplevelsen. 
Disse handler i stor grad om å trykke på en piltast til riktig tid for å unngå et sverd, eller å mose Q-knappen om noe faller oppå oss. 
Det føles kunstig og til tider klumsete. 

«Game of Thrones: A Telltale Games Series» er mer en interaktiv tegneserie enn et dataspill. 
Det spørs derimot om det lar seg gjøre å oversette en så kompleks historie som «A Song of Fire and Ice» til spillmediet på noen annen måte. 

Spillet gir oss et underholdende og spennende dypdykk i det som skjer på grasrota i Westeros, og lar oss ta del i spillet om jerntronen på mikronivå. 
Forhåpentlig har resten av serien samme fortellergleden. 
