JULEANGST FOR DE MINSTE
Teknisk god animasjon med historie for de minste - men alt for skremmende. 

HANDLER OM: 
Niko er en liten reinsdyrsgutt. 
Han lever med sin mor og resten av flokken i en skjermet og fredelig dal. 
Men utenfor truer ulvene... 

Virkelig dramatisk blir det når Niko bestemmer seg for å forfølge sitt livs drøm: 
Å vandre til Julenissefjellet, for å treffe sin far, julenissereinsdyret, og lære å fly. 

DOM: 
«Niko og veien til stjernene» er en merkelig film, fordi form og innhold kolliderer temmelig dramatisk. 

Ytre sett er det en historie for små barn med sitt tema, sin enkle grunnhistorie og sine søte og effektivt animerte figurer. 
Men underveis griper filmskaperne til skrekkfilm-effekter i en slik grad, at nokså mange vil bli grundig skremt på den litt gufne måten. 

Nå kan selvfølgelig litt filmskrekk bare virke spennende og gøyalt på litt mer robuste unger. 
«Niko og reisen til stjernene» har likevel et grunnleggende problem: 

Skrekkdosene dreper i bunn og grunn sjarmen både med og i filmen. 

Og en film som dette kan ikke overleve uten sjarme. 

JON SELÅS 
