Plateanmeldelse:Violet Road - «Back To The Roadshow» 

Endelig eklektikere med mening. 

ALBUM: 
POP Violet Road «Back To The Roadshow» (Columbia/Sony) 

På sine foregående album har denne Tromsø-gjengen hoppet i alle retninger mer enn hva godt er, men denne gangen sitter allsidigheten endelig. 
Stikkord: gode enkeltlåter. 

De opererer stadig i spennet mellom a-ha/Coldplay og The Waterboys, men har mye av denne uutholdelige lettheten som også gjør Real Ones til et så likandes band. 
Produksjonen er varm, harmoniene fullendte og atmosfæren preget av en smittende positivisme. 

Det er umulig å mislike Violet Road, enten de jumper inn i soulgospel, solskinnsfylt Beatles-pop, kantete Kaizers-riff, brautende brit-rock eller slentrende country-pop. 

Når de så klarer å beholde en til tider ekstrem melodiøsitet gjennom sjangerslalåmen, er det bare å ta imot dem med åpne armer - nok en gang. 

BESTE LÅT: 
«Good Girls» 
