Svært sexy forstyrrelser
Of Montreal: 
Skeletal Lamping 

Musikalsk råkjøring blir ikke morsommere enn dette. 

- Hearing voices again: not good, messer Of Montreals vocalist Kevin Barnes på en av sangene. 
Kanskje ikke for deg, kjære, men bra for oss: 
For ei plate det har blitt ut av det! 

Of Montreal er ute å kjøre. 
I en progmobil. 
Dette er ei nonstop reise, for sjåfør Kevin har så mye han vil rekke innom, så mye han vil utforske, at det blir ikke tid til pauser. 
Vi ligger i ei psykedelisk fil like til venstre for Queen, mens sjåføren småflørter med St. Etienne og roper ut forvirra elskovsmanifester dristigere enn gamle Prince på sitt kåteste og mest kreative. 
Med proggens girskift i svinger vi innom både funk- og popsjappene og smånasker litt. 
Dette den morsomste turen jeg har vært med på på lenge. 

I teksten der han fastslår "stemmer-i-hodet"-tilstanden, er også himmelen full av mark. 
Jeg må tenke på gode gamle Lucy og kjempene der oppe også. 
Denne plata er et bevis for hvor bra det kan gå når kreativiteten får fritt løp. 
Selv en så pompøs og sjelden flatterende sjanger som Innsmigrende Soulballade er med. 
Den kommer skeivt, men heldig ut her. 
Enhver midtrabatt som stenger mellom ideer som i utgangspunktet ikke bør kombineres, sprenges. 
Med stort hell. 

Et eksempel: 
Bulderet som dukker opp i horisonten når han synger "YOU ONLY LIKE HIM CAUSE HE'S SEXUALLY APPEALING"; det er så perfekt komponert, denne lystelige popmelodien med den finurlige teksten om dominans, intellekt og klimaks, som kompletteres av dette illevarslende, men fortsatt underholdende tordenet. 

Ihuga fans vil kanskje ikke være enige, men jeg tror dette er Of Montreals beste plate. 
Hadde jeg vært like fråtsende som Kevin B, hadde jeg trilla en sekser her, men siden jeg er en nøktern nordisk kvinne, og siden det lånes også fra tidligere plater, blir det en sterk femmer. 
En sterk femmer til en real sexer! 
