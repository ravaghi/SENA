Konsertanmeldelse:Prinsessen på kons-erten 

Taylor Swift (21) på scenen er en rosa Disney-prinsessedrøm for jenter i tenårene. 
Hva trodde du? 

Gjennomsnittsalderen? 15, tipper jeg, dratt kunstig opp av akkompagnerende foreldre og et lite antall surremikler à la undertegnede: 
Aldrende musikkelskere på helt feil fest, som tilfeldigvis er av den oppfatning at Taylor Swift er en av vår tids mest lysende låtskriverbegavelser. 

Dette er ikke vår aften. 
Det skulle da også bare mangle. 

Gull er fargen 

Klokken 20.05 står Hun der, ønsket velkommen av infernalske tenåringsskrik. 
Bandet er av den svartkledde harryskolen. 
Gudinnen selv har registrert at gull er sesongens trendfarge, og åpenbarer seg i en frynsekreasjon den unge Tina Turner ville ha nikket anerkjennende til, supplert av svarte støvler. 

Hun beveger seg noe keitete (den kan være støvlene, selvsagt), slenger med hode og hår, synger «Sparks Fly». 

Taylor lærte seg triksene sine av kvinnen som brakte countrymusikken over i videoæraen, Shania Twain. 
Showet hennes glitrer som fyrverkeriet i Disneyland, glinser som neonjuggelet i Las Vegas. 

Man må selvsagt gjerne «kritisere» alt det føleriske, glorete, sentimentale. 
Paljettene og konfettien. 
Le av de teite små skuespillene i og mellom sangene, himle overbærende med øynene av Amerika- og eplepai-verdiene (Gud nevnes ikke, hvilket er bemerkelsesverdig i seg selv). 

Men kom ikke her og gnål. 
Både du og jeg vet og jeg vet at dette er tusen ganger fetere enn Eurovision Song Contest. 
Et bedårende semiakustisk sett i den andre enden av lokalet holder håpet i live for oss som primært er opptatt av det virkelige håndverket hennes - sangene. 

Hun spiller dessverre ingen fra det første, og fortatt beste albumet sitt. 
Men de fra det andre, «Fearless», vitner igjen om at Swift er sin generasjons Dolly Parton: 
Både showbiz og substans. 

Det kommer sikkert mer slikt med årene. 
Hun har jo et hav av tid, heldiggrisen. 

Oslo Spektrum Publikum: 8000 (fullt) Aktuell CD: «Speak Now» 

MORTEN STÅLE NILSEN 
