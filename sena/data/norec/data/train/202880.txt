EyeToy:Groove 

Det geniale EyeToy-kameraet som kom i sommer, får nå en ekstra spillpakke. 
Denne gangen ikke så omfattende som sist, men fremdeles meget underholdende. 

EyeToy (les vår anmeldelse) ble sluppet i juli, og tok spillverdenen med storm. 
Et lite USB-kamera som plasseres på toppen av en TV, kobles til PlayStation 2 og som kan lese dine bevegelser ble en kjempesuksess blant de mer tilfeldige spillere. 
Det var også meningen - EyeToy er et sosialt leketøy, ikke et seriøst spill for kresne gamere. 

LES OGSÅ: 

Når du kjøper EyeToy får du med en disk med 12 spill, og nå som du er blitt lei av de er det på tide å utvide repertoaret. 
Det er her EyeToy: 
Groove kommer inn i bildet. 

Groove er ikke en samling av forskjellige spill, men konsentrerer seg om ett tema: musikk. 
Det handler om å danse til de 25 låtene som følger med, og ikke så mye mer. 
Konseptet er ekstremt enkelt - du velger en låt, og alt du behøver å gjøre er å fange diverse objekter som flyr inn på skjermen. 
Musikken er først og fremst club og house, ispedd noen funk-klassikere, for å ikke glemme en låt med Village People. 

Det mest underholdende elementet med Groove er uten tvil multiplayer-delen, der du og kompiser kan kjempe mot hverandre om å få mest mulig poeng, samarbeide med hverandre og drite hverandre ut i forskjellige moduser. 

Dum deg ut på TV 

Ekstra morsomt blir det når spillet plutselig ber deg posere, og tar et bilde av deg eller spiller inn et kort videoklipp du kan titte på senere. 
Nok en gang leverer London Studio en perfekt partypakke som passer genialt på vorspiel, selv om vi anbefaler en dusj før du drar på byen, for dette blir du svett av. 

I tillegg til enkel- og flerspillervariantene kan du også hygge deg med chillout-modus, der du velger en låt og rett og slett leker med diverse spesialeffekter på skjermen. 
Du kan også spille inn og lagre korte videosnutter. 
Til slutt kan du se på videoene til noen av de 25 låtene. 

EyeToy: 
Groove er uten tvil moro, og viderefører denne glimrende oppfinnelsen. 
Spillet har imidlertid et par problemer - vi hadde kanskje likt å se et bredere utvalg av musikksjangere og mer varierte minispill. 
Når alt kommer til alt gjør du nemlig det samme i hele spillet, og du blir nok lei etter ikke alt for lenge. 

Det største problemet med Groove er den ganske høye prisen. 
Det som essensielt er en tilleggspakke koster nesten like mye som et helt spill, og vi er ikke sikre på om det er verdt det. 
Er du helt avhengig av EyeToy og må ha mer, bør du gå for Groove, men nybegynnerne bør holde seg til den morsommere startpakken. 
