TEST:Philips M1X-DJ-anlegg 

En billigere alt-i-ett-løsning for den yngre hobby-DJ-en. 
Men den har sine ulemper. 

Når det kommer til DJ-utstyr finnes det flere leire. 
De krangler gjerne seg i mellom om hva som er best, mest «ekte» – og hva som er juks. 

Det finnes de som fortsatt sverger til Technics legendariske DJ-platespillere, da det ifølge dem gir bedre lyd, er det mest krevende formatet å mikse plater på, og dermed mest «ekte.» 

Som en slags motpol har du dagens laptop-DJ-er som bruker software som Traktor og Serato. 
Det er programvare som gjør litt for mye av jobben, hevder skeptikerne. 

Pioneer-monopolet 

Et sted midt i mellom har du dagens mer tradisjonelle DJ, som bruker CD-spillere og miksere fra Pioneer, som nærmest har monopol på dette markedet. 

Her går det i SD-kort og CD-er, og utstyret er bunnsold med lang levetid. 
Men Pioneer koster. 

Den billigste løsningen for en vordende DJ som vil ha en Pioneer-pakke, ender opp et sted rundt 13.000 kroner for en mikser og to CDJs. 
I tillegg kommer en eller to høyttalere og headsett. 
Dette blir for dyrt for ungdommen som vil leke litt DJ. 

Skal være et billigere alternativ 

Det er akkurat disse Philips nå henvender seg til med alt-i-ett-løsningen M1X-DJ som ligger på rundt 3.500 kroner, et dj-anlegg som utrolig nok også kan brukes på stranden eller i parken etter at du har puttet inne åtte gode, gammeldagse D-batterier. 

Men du er likevel ikke helt i mål. 
M1X-DJ-en bruker ikke minnepinne eller SD-kort, men iOS-produkter enten via direkte tilkobling med lightning-kontakten eller bluetooth for eldre iOS-mobiler og nettbrett. 
I tillegg må du laste ned Djay 2-appen, som gjør det mulig å enkelt hente frem låter fra spillelistene i biblioteket ditt. 

Vanskelig å jobbe med en liten skjerm 

Alt dette er lett å sette opp. 
Vi brukte en nyere iPod Touch som vi koblet til lightning-ledningen, men det vil definitivt lønne seg å bruke et større iOS-apparat som iPad eller iPad Mini. 

Skal du hente frem sanger fra biblioteket, er skjermen til en Touch eller en mobil altfor liten til at det blir behagelig å bruke, spesielt hvis du skal leke deg med de barnslige, men svært så tilfredsstillende lydeffektene som ligger inne i appen. 

Kontroversielle knapper 

Så er det egentlig bare å begynne å mikse låter, og her hjelper M1X 
DJ deg langt på vei takket være at den inkluderer de kontroversielle «synke»-knappene som mange DJ-er mener bare er å jukse. 

Det betyr at du enkelt kan parre låtene til samme tempo ved å trykke på synk-knappen. 
Dermed gjør hele maskinen jobben for deg, og du lærer heller ikke kunsten det er å høre etter når to låter matcher hverandre i tempo. 

Litt juks, altså, men så er heller ikke dette et anlegg beregnet for proffe DJ-s. 
Dette er og blir et anlegg for ungdom med et begrenset budsjett som vil spille for vennene sine på fest eller ute i parken. 

Nok lyd? 

De fire innebygde høyttalerne på 80 watt gir mye lyd i et ikke altfor stort rom, men drar du opp volumet blir det fort litt buldrete for vår smak og dermed må du dempe bassen. 

Vi testet den på et loft, hvor den ga nok lyd, men inne på et grendehus med 24 høylytte tiåringer måtte vi supplere den med en lydplanke vi koblet til. 

En smart løsning er at du kan løsne mikseren fra høyttaleren så du selv kan bestemme hvilken vei høyttalerne skal peke. 

Enkel å bruke, men lærer ingenting 

M1X 
DJ er gøy og enkel å bruke, men den gir ingen utfordringer til den som vil lære seg kunsten det er å mikse låter sammen etter øret. 

Her gjør maskinen det meste av jobben for deg, og du vil slite når du skal oppgradere til Pioneer-utstyr. 

Trykket inn knapp 

Et annet problem for en som er vant til å bruke Pioneer-utstyr, er at alt føles krympet i størrelse. 
Både hjulene, spakene og knappene virker som de er lagd for barn, og er dessuten ikke i nærheten av å ha den bunnsolide Pioneer-kvaliteten som gjør at deres utstyr varer og varer etter år med juling. 

Vi klarte å trykke av/på-knappen inn i maskinen etter tredje gangs bruk, og det tyder jo ikke akkurat på kvalitet. 

Konklusjon 

Vi tror M1X 
DJ kommer til sin rett på stranda eller i parken eller i mindre rom med ikke altfor mange mennesker, men skal du lære deg å DJ-e eller arrangere en større fest, er ikke dette å anbefale. 

Se på den som en litt avansert ghetto blaster du kan leke deg med, og ikke nødvendigvis et DJ-anlegg. 
Vil du ha et skikkelig DJ-anlegg, hadde vi mye heller gått for noe brukt Pioneer-utstyr på Finn.no. 
Da får du noe som varer og som dessuten tvinger til deg å lære kunsten det er å mikse plater sammen. 
