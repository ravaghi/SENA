Robert Plant And The Strange Sensation «Mighty Rearranger»
(Sanctuary/VME) 

Høyst oppegående fra Led Zeppelin-legenden. 

Robert Plant gir ikke lenger ut klassikere, men ter seg som den høvdingen han er, uten at hverken han eller stemmen synes å påvirkes nevneverdig av tidens tann. 
«Mighty Rearranger» er en ny samling med bluesbaserte, tungt groovende låter hvor Plants karakteristiske vokal hele tiden ligger i front og styrer sangene videre. 

På det røffeste her er han faktisk ikke langt unna det beste fra Led Zeppelin. 
Der han og bandet skaper nesten mytiske stemninger i «Shine It All Around» (og ikke minst den helt fantastiske club-remiksen av samme låt som er skjult spor helt på slutten!), «The Enchanter», «Tin Pan Valley» og «Let The Four Winds Blow», hører vi godt hvilket band han kommer fra; lange, suggererende strekk som tar bolig i lytteren en lang, lang stund. 
Deilig å vite at en av rockens signaturstemmer holder seg så godt! 
