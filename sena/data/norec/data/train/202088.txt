Patriot GearBox - miniserver for nettverket
Den lille boksen gjør USB-harddiskene dine til nettverksdisker - og mye mer. 

Når hvert familiemedlem eier sin egen PC, kan det være veldig praktisk med et felleslager for musikk, filmer, bilder - for ikke å glemme sikkerhetskopier av verdifulle filer man har liggende lokalt. 
Entusiaster setter gjerne opp en PC til formålet, for eksempel slik vi nylig gjorde i vår Ubuntu-guide. 

NAS til folket 

Den siste tiden har det imidlertid dukket opp et nytt og rimeligere alternativ, disker som man kobler rett på nettet - såkalte NAS-er (Network Attached Storage). 

I sin enkleste form fungerer disse som filservere, der brukere kan gis lese- og skrivetilgang, men funksjonaliteten blir stadig utvidet til å inkludere langt mer enn som så. 
Det er for eksempel slett ikke uvanlig at en NAS kan fungere både filserver, web/FTP-server og medieserver for UPnP-produkter som TV-er og Blu-ray-spillere tilkoblet nettverket. 

Potent liten tass 

Patriot GearBox er egentlig en slik NAS - men til forskjell fra de fleste andre NAS-er er den ikke utstyrt med noen disk. 
Den har imidlertid to USB-porter der du kan koble til eksterne harddisker, USB-minneplugger og skrivere. 
På den måten kan du gjøre utstyr du allerede har tilgjengelig på nettverket, selv om de i utgangspunktet ikke har nettverksstøtte. 

Den lille boksen har en imponerende funksjonsliste: 

Filserver (via SAMBA) med støtte for brukerkontoer og forskjellige rettigheter 

UPnP medieserver (deling av musikk/filmer/video) 

iTunes-server 

Bittorrent nedlastingssystem (last opp .torrent-filer, og boksen laster ned innholdet) 

DHCP-server (tildeling av IP-adresser i nettverket) 

FTP-server (for tilgang via Internett) 

Printer-server (for deling av USB-printere) 

Svært enkelt 

Oppsettet er svært enkelt. 
Du kobler boksen til en ledig LAN-port i ruteren, setter i strømkontakten, og deretter kobler du til disken du ønsker å dele i en av boksens to USB-kontakter. 
Vi koblet til en 2,5" mobil harddisk som allerede var formatert med NTFS-filsystem og innholdt en rekke mapper og filer, og denne fikk all strømmen den trengte via USB-porten. 

Deretter kjører du Search Disk-programmet som ligger på den medfølgende CD-en, som straks oppdaget Gearbox-en i vårt tilfelle: 

Herfra kan du enkelt koble deg til den via nettleseren, du får spørsmål om passord, og deretter får du fram denne siden: 

Herfra kan du konfigurere alle funksjonene boksen har å by på, definere hvilke mapper som skal deles, hvilke brukere som skal ha tilgang, og så videre. 
Det meste er veldig "rett fram", også for relativt uerfarne. 
Det følger dessuten med en grei brukerveiledning på den medfølgende CD-en, dersom du skulle bli usikker. 

Ifølge spesifikasjonene er kun filsystemene FAT32 samt EXT2 og EXT3 støttet, men vår NTFS-formaterte disk fungerte også helt utmerket. 
Det er en stor fordel, siden FAT32 ikke støtter filer på mer enn 4 GB, og EXT2 og EXT3 ikke uten videre kan brukes av Windows-PC-er dersom du senere ønsker å koble disken direkte til datamaskinen igjen. 

Her ser du bilder fra oppsett, tilkoblinger og bruk: 

Rask nok for de fleste 

GearBox støtter inntil 100 Mbit hastighet, og dette utnytter den nesten til fulle. 
Ved overføring av store filer klarte vi fint hastigheter på inntil 8 MB pr sekund begge veier. 
Det er ikke superraskt, men det holder fint til streaming av HD-video, og ligger også over det de fleste oppnår med trådløse tilkoblinger til nettet. 

Vi streamet for eksempel en 2-timers HD-film på 25 GB uten problemer: 

Vi legger til at vi fikk bedre hastighet etter å ha oppgradert boksen med siste firmware. 
Den kan lastes ned fra produsentens hjemmeside. 

Vi har ikke testet oppsett av printer gjennom boksen, men ser gjerne at du deler dine erfaringer med andre i debatten under, dersom du har gjort det. 

Konklusjon 

Den lille boksen fra Patriot imponerte oss med svært enkel administrasjon, mange nyttige funksjoner og ikke minst lav pris. 
Har du en ruter med en ledig LAN-port får du her kraftig utvidet funksjonaliteten i nettverket ditt for noen få hundrelapper. 

Takk til PS.no for utlån av produktet 
