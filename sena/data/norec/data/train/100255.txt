Gabriel Fliflet:«Rio Agra» 

NORCD/Musikkoperatørene 

Sterke låter fra musikalske understrømmer 

Trekkspilleren Gabriel Fliflet er en ringrev i norsk musikk, kanskje mest kjent gjennom samspillet med Ole Hamre i elleville Fliflet/Hamre energiforsyning. 
«Rio Agra» er et konsertopptak av bestillingsverket «Elvemot» fra Korskirken i Bergen. 
Her har han samlet et knippe av Norges fremste tradisjonsutøvere, som Ånon Egeland på fele og munnharpe, kvederen Berit Opheim, bassist Sondre Meisfjord, gitarist Tore Brunvold og Gjermund Larsen som denne gang er mest fremtredende på cello. 
Fliflets låter er gjennomgående iørefallende med småskakt og suggererende preg. 
Han henter næring i finlandssvensk tradisjon, så vel som fra Finnskogen og Vestlandet, musikalske understrømmer som bidrar til et musikalsk heksebrygg med uvante og pirrende klanger. 

Carl Petter Opsahl 
