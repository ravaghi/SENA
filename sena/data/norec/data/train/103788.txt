Disiplin:«Disiplin» 

(Moonfog) 

Frådende ekstrem-metal-debut fra Oslo-kvartett. 

Det er ikke vanskelig å høre at Satyricon-sjef Satyr har tatt Disiplin under vingene; 
Her har nemlig Satyricons teft for rasende, kontante riff med tilnærmede pop-refrenger fått en avlegger, noe de ikke minst viser i åpningslåten «Ultimatum». 
Utover på platen varierer de black metal-riffene ytterligere, nesten i kommersiell retning mot Rammstein og Nine Inch Nails i låter som «Liberation» og ikke minst «Kniferegime». 
Disiplin ble dannet for tre år siden av General K fra nedlagte Myrkskog, og med seg har han en klassisk black metal-vokalist i Ausslavia, som utover på platen forsvinner litt for langt bak i lydbildet. 
Intensiteten er nærmest skremmende på kvartettens debut, selv om «A Lesson In Discipline» inneholder kjærkomne pustestrekk. 
Som debut er dette likevel oppsiktsvekkende! 
