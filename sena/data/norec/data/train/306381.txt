Blander salt og søtt, harde og myke verdier, action og melodrama
NRKs nye lørdagsunderholdning leverer innenfor døra. 

«Sånn er det ikke alltid, men det er også sånn», oppsummerer Nils avslutningsinnslaget der han og reisekompis Ronny danser blant smilende mennesker i slummen i Manila. 
Reiseprogrammet «Handlingens menn» – et variert «walkshow» med Nils og Ronny, sendt «direkte» fra et kraftverk i hjembyen Hønefoss – viser gjennomgående hvordan verden er «også sånn», og at det går an samtidig å være både anstendig, alvorlig – og artig. 

All slags folk 

Etter en vignett med smilende mennesker fra hele verden, som ser i kamera og ønsker velkommen, forteller Nils i kraftverket at programmet «bringer resten av verden inn i stua di» gjennom hva Ronny deretter omtaler som «relativt halsbrekkende prosjekter», alt for å «vise at verden kanskje ikke er fullt så farlig som mange dessverre ser ut til å tro i dag». 
De ønsker fra den brede lørdagsflaten på NRK å nå «all slags folk», om du foretrekker lakksko eller kjeledress. 
Jeg tror de kan lykkes, særlig på grunn av sin folkelighet og milde mannlighet. 

Nils og Ronny, mest kjent for programserien Walkabout, har røket og reist i nær to tiår på rikskringkastingens og skattebetalernes regning. 
Og de er definitivt blant dem som gir mest tilbake. 
Lik en uhøytidelig, hjemmesnekret tv-aksjon iblandet en neve Påskenøtter, kombinerer «Handlingens menn» salt og søtt, harde og myke verdier, action og melodrama, bilgass og omfavnelser – i et program for hele familien. 

Jaguar på isen 

På tur i Mexico kjører de rally i regn før de besøker et hjem for misbrukte kvinner og deres barn. 
I et «best of»-segment spør Aksel Lund Svindal via smarttelefon om «hva er det aller kuleste dere har opplevd?», fulgt av glansnumre som latinamerikansk fribryting, inntak av grevlingballer og -penis, og «Håvard Hedde» sunget på et vaskerom i Colombia, med en smilende familie omkring bunadsvasken. 
Ambisjonen er å åpne dører og komme nær folk, på innsiden av hverdagslivet deres. 
De resterende sju programmene vil vise om de klarer dette utover hjertelige første møter. 

«Handlingens menn» har mye festlig fjoll, som da en omskrudd sørafrikansk bil huser kjente duoer på glattisen. 
Søstrene Cecilie og Else Kåss-Furuseth er først ut i segmentet «Jaguar on Ice», der rattet er montert på den ene siden, mens pedalene er på den andre siden (senere duoer er Jegertvillingene, Blipp og Bailey, Lothepus og Joar, og far og sønn Gislefoss). 
Det er en grunnleggende god idé om samarbeid og samhandling («Vi synes jo det å samarbeide er så fint», sier Ronny, og Nils spør: 
«Er de samhandlingens kvinner?»), med klukklatter hos damene da de oppdager den spesielle doningen, da de blir sprutet vann på, eller da en «mormor» peprer dem med en mitraljøse. 
Begrepet baksete- eller passasjersetesjåfør får en helt ny betydning. 
Nils og Ronnys kommentarer er à la «Der gikk altså kjernefamilien» etter en påkjørsel av dukker langs veien, og etter sjåførbytte midtveis knekker de sammen i latter da Else etter to runder ved gassen spør: 
«Er det jeg som gasser?» 

Glattistiden tallfestes til «19m 22s» på et opphengt broderi, men programmet er – med tanke på annen helgeunderholdning – særlig befriende ved at ingen rangeres eller stemmes hjem. 

Handinger som virkelig teller, lar seg ikke telle. 

Tilhørighet og tillit 

De to gjestene Vidar Magnussen og Linn Skåber gjør også fine figurer, med forberedte reiseanekdoter i segmentet «Så du tok med deg den hjem ja?» og kortreiste møter med «nye landsmenn» i segmentet «Linns Salong», der hun og venninnene Nafissa og Donika slarver om tull og toleranse, med latter og selvironi. 

«Det minste du kan gjøre er ingenting», sier Nils, og en lovende føljetong er byggingen av et bibliotek på landsbygda i Filippinene, etter en svingete 16 timers roadtrip oppover i fjellene, med et elghode foran på bilen. 
Det er kunnskapsdeling med latter som fellesmenneskelig språk. 

«Handlingens menn» tilbyr et annet bilde av verden enn det Dagsrevyen gir. 
Den norske eventyreren fra vikingen via Peer Gynt til polfareren og den moderne turisten samles i to «idioter utenlands», som med sterk lokal Hønefoss-tilhørighet og utferdsnysgjerrighet søker tillit og samling. 

Lørdagsunderholdning er veldig vanskelig. 
Nils og Ronny synes på god vei til å knekke en ny kode. 

Og neste uke: 
«Norges raskeste asylsøker.» 
