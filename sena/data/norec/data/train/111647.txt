Jonas Fjeld & Henning Kvitnes - «Den gamle veien»
Det føles veldig riktig når to av den norskspråklige rootsmusikkens fremste representanter forener kreftene i et album. 
På hver sin kant treffer de selve livsnerven hos de usnobbete, nostalgiske romantikerne, en mennesketype det virker å florere av her til lands, platesalget tatt i betraktning. 

Og selv om et samarbeid ikke nødvendigvis betyr dobbelt så bra, er man garantert solid håndverk med kvalitet i alle ledd. 
Henning Kvitnes er best når han får rast litt ifra seg, som på boogietraveren «Ut å stæle hester», mens Jonas Fjeld åpner for refleksjoner med Hagerup-tolkningen «Vår evighet». 

Platens mest vellykkede øyeblikk kommer likevel når kumpanene både komponerer og synger sammen. 
Da oser det både av lek og livserfaring, og Fjeld/Kvitnes blir utvilsomt en av høstens store konsertslagere. 
Norgesturneen har for øvrig avspark 14. oktober. 

ANBEFALTE KJØP: 
«Noen speller Willin'», «Siste terningkast», «Den gamle veien», «November», «De minste på jord». 
