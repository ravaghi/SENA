Årets Robinson er en realityelskers drøm
Det beste fra to verdener møtes med deltakere fra to av Norges mest populære realityprogrammer. 

TV: 
Da det ble kjent at TV3 var i ferd med å lage en Robinson-sesong som inkluderte både tidligere Robinson-deltakere og gamle gjester fra «Paradise Hotel», var det nesten for godt til å være sant. 

En gjeng hedonister som aldri har møtt motstand i livet sendt til en øde øy hvor ingenting blir gjort for dem? 
Ja, takk! 
Nådeløst konkurranseinnstilte og plasskrevende personligheter slengt inn i miksen? 
Å, ja da! 

Selvfølgelig var det en god idé. 

Vi kommer ikke en gang til åpningsvignetten før moroa er i gang, idet en entusiastisk Amir på velkjent Paradise-vis erklærer: 
«Eg kan ikkje realisere at eg er her!» 

Internasjonal trend 

Det er nemlig lett å se hvorfor denne typen «best of»-sesonger har blitt noe av en internasjonal reality-trend. 

Langvarige konsepter har opparbeidet seg et solid lager av minneverdige profiler — noen av dem huskes fordi de er sympatiske, men de aller fleste fordi de er breiale, sære, kranglevorne eller på andre måter oppfører seg oppsiktsvekkende. 
De er det mye underholdningsmerverdi å klemme ut av. 

I «Robinsonsekspedisjonen 2013» er de definitivt på plass, med et godt utgangspunkt for sosiale spenninger. 
Vi har et kjærestepar (Alita og David), gamle feider (Nikolina og Hans Olaf), opptil flere tidligere romanser, og som toppen av kransekaka et far-/sønn-forhold delt opp av laggrensene (Robinson-«Poppe» og Paradise-Dennis). 

Fellestrekk 

Det skal også bli interessant å se hvor lenge Robinson-veteranene får holde seg på den ganske så høye hesten sin. 
For det begynner å bli en stund siden man trodde Robinson handlet om hvem som var best egnet til å overleve på en øde øy. 

Derimot har programmet mange fellestrekk med «Paradise Hotel»: 
Begge handler om sosial dynamikk og skruppelløst spill, og ikke minst om produsenter som hele tida spenner bein på deltakerne. 

Nettopp derfor er det ikke så enkelt å spå utfallet av årets runde, selv om mange i Paradise-gjengen fort blir bleike i maska av hverdagens realiteter. 
Før du vet ordet av det kan det være evnen til å «backstabbe noen i ryggen» som teller mest. 
