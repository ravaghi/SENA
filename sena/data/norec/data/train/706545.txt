Kva - og kven - skal ein bli?
BOK: 
Dette er ein debutroman om ein hyttetur som går skikkeleg skeis. 

Marte Magnusdotter Solem: 
Jeg har mer jeg vet du vil like. 
Roman. 
219 sider. 
Aschehoug. 

Do you think 
I am able to free myself, spør ein gate-artist som er vikla inn i ein jernkjetting hovudkarakteren, Silje, som går forbi, endeleg på veg til hytta med sin aller første kjærast. 
Yes, yes, seier Silje. 
Ho skjøner på gateartisten at ho har sagt feil så ho legg til: no no. 

Dette vesle avsnittet på side 17 rommar romanens tematikk. 
Silje som har vore bunden mellom dei fråskilde foreldra sine to heimar skal endeleg flytte heimefrå, ho har endeleg fått seg kjærast, endeleg skal ho bli fri. 

Magnusdotter Solem spenner opp eit effektivt lite kammerspel når ho lar hovudpersonen Silje og nykjærasten på familiehytta bli altfor tidleg invadert av far til Silje med stemora og veslesyster. 
Ei gryande forelsking mellom to unge vaksne får ein styrkeprøve den slettes ikkje er klar for. 

Eg opplever at romanen tar opp eit tema som er eit sentralt for alle i tjue-åra. 
Ved sida av kva ein har lyst til å bli, murrar heile tida eit anna spørsmål: 
Kven har ein lyst til å bli? 
For når ein er blitt vaksen og foreldra ikkje lenger skal bestemme, så kan ein kanskje sjølv bestemme kven ein vil vere? 
Det er mange setningar i denne romanen av typen: 
“Nå skal jeg slutte med det”, “Jeg vil ikke ødelegge noe med å si at han skal ta av seg på beina”. 
“Men jeg sa til meg selv, at det var den gamle Silje som tenkte det. 
(…) 

Eit anna tema her er kor vanskeleg det er å kunne romme og vise sin eigen ambivalens, kompleksitet og tvil. 
Som det står i romanen: 
“Alt føles enkelt, det er ikke vanskeleg i å slappe av, livet er akkurat nå, hvorfor kludre det til når man kan nyte øyeblikket, sånne tanker går gjennom hodet mitt, og de føles sanne.” 

Lesaren skjøner frå første setning at det ikkje blir så enkelt å bli fri, å bli den “nye Silje”, som Silje håpar. 
Så kva er det då som bli spennande? 
Det er jo ikkje nok å vite korleis dette går? 
Spenningskurva til denne debutantromanen har følgande tittel: 
Når kjem det til å rakne for Silje? 

Eg syns forfattaren klarer å svare denne lesarforventinga til punkt og prikke på overraskande vis. 
Det er både ubehageleg og forløysande å følge Silje, Silje står mellom kjærast og familie og er nøydd til stå opp for seg sjølv. 
Og det å bli fri handlar også om kven ein har lyst til å knytte seg til. 

Forfattaren ønsker kanskje å knytte vel mange sløyfer på slutten for at det heile skal kome opp i dagen, for at det heile skal få eit svar. 
Men det er heilt greit. 
Nyansane og detaljane har det vore flust av gjennom heile lesaropplevinga. 
