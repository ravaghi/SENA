Apple MacBook
Apples produkter har lenge vært i en klasse for seg selv, både på godt og vondt. 
Vi har testet den nye MacBooken, og ser litt på hvordan den klarer seg mot vanlige PCer. 

I forbindelse med forrige ukes kåring av "beste bærbar-tilbud" for november ble vi pent oppfordret om også å ta med en MacBook. 
For å sammenlige har vi derfor valgt å bruke Boot Camp 1.1.2 (ja, den er fremdeles i beta) for å installere Windows XP på MacBooken. 
Noen vil selvfølgelig argumentere med at det å bruke noe annet enn MacOS på en Mac ødelegger hele poenget med i det hele tatt å kjøpe en Apple, men det er uansett nokså få gode måter å sammenligne epler og appelsiner på... 

LES OGSÅ: 

MacBook kommer i flere konfigurasjoner, i skrivende stund fra 9.990,- til over 17 tusenlapper. 
Siden våre bærbar-tilbud skulle ligge på ca. ti tusen, har vi her gått for den billigste versjonen. 

Stilren og uskyldshvit. 
Kamera og mikrofon er plassert rett over skjermen. 

Spesifikasjoner: 

Intel Core 2 Duo T5600 @ 1,83 GHz 13,3" skjerm i bredformat (1280 x 800 piksler) 512 MB DDR2-minne (2 x 256) 60 GB harddisk (5400 rpm) 
DVD-ROM/CD-brenner Intel GMA 950 (64 MB delt minne) 54 Mbps WLAN (b/g) GB LAN, IR-mottaker Blåtann er integrert 2 x USB, 1 x 
FireWire 400 Analog og digital lyd inn/ut Integrert webkamera og mikrofon Apple fjernkontroll følger med 

DVI-, VGA-, S-Video- og komposittutgang kan kjøpes som ekstrautstyr 

Modem kan kjøpes som ekstrautstyr 

Dimensjoner (ink. batt.) B/D/H: 32,5 x 22,7 x 2,8 cm 

Vekt 2,3 kilo 

Pris: 9.990,- inkl. mva. og frakt. 

Skjermen på utypiske 13,3" har en oppløsning på 1280 x 800 piksler og har blankt kontrastbelegg. 
Kontraster og farger er upåklagelige, mens betraktningsvinkelen ikke er noe å skryte av - altså det samme som vi er vant til fra andre bærbare datamaskiner. 

Konstruksjon 

Apple MacBook er en kompakt liten maskin, og virker nesten overraskende tung når du plukker den opp. 
Vekten er ikke på mer enn 2,3 kilo, men på grunn av størrelsen og kanskje spesielt tykkelsen får du følelsen av at den skulle vært enda lettere. 

Alle overflater er i plast, om enn hvit i fargen, og virker solide nok. 
De gir ikke så altfor lett etter for press, selv om skjermen er litt vel fleksibel. 
Alt i alt er det ikke datamaskinen vi hadde tatt med oss i felten, men for daglig urban bruk er den mer enn god nok. 
Designet er umiskjennelig Apple, noe som gleder noen og forargrer andre. 

Touchpaden er stor, i bredformat og fungerer på en litt annen måte enn på en PC. 
(Ja, vi snakker nå om Mac med Windows installert.) 
Det mest åpenbare er at du ikke kan tappe på den for å klikke, det må du gjøre med den store knappen under. 
Og ja, det er bare EN knapp, så høyreklikking krever også en viss teknikk: legg to fingre på touchpaden i stedet for kun en, og vips fungerer knappen som en høyre mustast. 
Det er egentlig ganske så enkelt når du venner deg til det. 

Der skjermen er hengslet kommer også varmluften ut. 

To fingre på touchpaden lar deg også scrolle vertikalt, i stedet for å bruke fingeren i kanten slik som på bærbare PC-er. 
Tastaturet er stille, kontant og med tydelige mellomrom som skiller tastene, som også er helt flate. 
Dette vil nok for mange være litt uvant i begynnelsen, men som alt annet en vanesak. 
Ellers er jo tastaturets layout annerledes enn det PC-brukere flest er vant til, undertegnede savnet spesielt delete-tasten. 
Ctrl- og Fn-tasten er forresten feilplassert, noe vi også har sett på en rekke bærbare PCer. 

Datamaskinen er ellers minimalistisk designet uten snarveisknapper eller noe slikt som ødelegger stilen. 
Vi kan heller ikke si at det vrimler av tilkoblingsmuligheter på Macen, her er det designet som kommer først. 

Det aller meste er samlet på venstre side: inngang for strøm, LAN, mini-DVI (adapter til forskjellige typer ekstern skjerm er ekstrautstyr), FireWire 400, 2 x USB, lyd inn/ut og hull til kensingtonlås. 
Strøminntaket er for øvrig magnetisk, slik at strømpluggen smekker på plass nesten av seg selv... en liten detalj, men det er slike ting som gir følelsen av kvalitet og eksklusivitet. 

Foran er finner vi kun lys som indikerer dvalemodus og IR-mottaker. 

Bare det optiske drevet er plassert på høyre side. 
Her ser du forresten også makismal åpningsvinkel på lokket, noe som kan være et problem dersom du er høy og liker å ha den bærbare på fanget. 

Ytelse 

Det virket logisk å sammenligne med maskinene vi testet i vårt beste bærbar-tilbud, siden disse ligger i samme prisklasse. 

Applikasjonskjøretid i sekunder, altså er lavere bedre. 

Her ligger MacBook nesten helt på høyde med HP og Multinote, de har jo alle samme prosessor (Intel Core 2 Duo T5600) så noe annet ville også vært rart. 
Aceren med sin AMD-prosessor ligger langt etter. 

Høyere poengsum er bedre. 

MacBook holder seg bra i de fleste disipliner, bare litt bak de to andre Intel-maskinene. 
Bare det interne skjermkortet gjør at den totalt havner helt sist. 

Høyere poengsum er bedre. 

Disse testene bare bekrefter det vi vet fra før: 
Intels GMA950 er ikke grafikkløsningen for de som ønsker å bruke maskinen til 3D-spilling. 

Batterilevetid og støy 

Det eneste stedet vi fikk problem med å kjøre Windows på MacBook var i BatteryMark. 
Den ville ganske enkelt ikke fullføre noen av testløpene, men basert på tiden den brukte til omtrent 50% kapasitet beregnet vi levetiden til litt over 3 timer. 
Dette er et godt resultat! 

Når det gjelder bråk er MacBooken med sin svake grafikkløsning glimrende ved lett belastning, uten nevneverdig støy. 
Ved tyngre arbeidsoppgaver er den på linje med fleste PCer i denne prisklassen. 

Oppsummering og konklusjon 

Som vi nevnte innledingsvis er det kanskje litt dumt å sammenligne en Mac med en PC, siden den tross alt er ment å kjøre en helt annen programvare. 
Men når det først er mulig å bruke den med Windows, hvorfor ikke? 
Du velger jo tross alt operativsystem ved oppstart, og det betyr at du kan velge det som passer best til akkurat de arbeidsoppavene du skal gjøre. 

Apple MacBook (som PC) er så avgjort ikke noe bomskudd. 
Etter installasjonen av XP har den for det meste oppført seg eksemplarisk og vært fin i bruk. 
Det skal dog nevnes at Windows meldte om korrupt fil og nektet å starte opp en knapp time etter at testen var ferdig skrevet... men det fikset seg heldigvis med "reparer"-funksjonen på XP-CDen. 

Det største ankepunktet når det gjelder Mac vs. PC er som det alltid har vært: pris mot ytelse. 
Selv om forskjellen nå ikke er allverden er det fremdeles litt igjen, for eksempel har vårt testeksemplar til 9.990,- halvparten så mye RAM, halvparten så stor harddisk og langt dårligere grafikkløsning enn sine PC-motparter. 
DVD-brenner og skjerm/video ut er også ekstrautstyr, og det er ingen plass til ekspansjonskort. 
Skal du ha Windows blir dette også selvfølgelig en tilleggsutgift. 

Likevel skal vi ikke glemme at den er helt på høyde innen batteridrift, prosessorkraft og generell ytelse. 
Den er heller ikke dårlig utstyrt, selv om den kun har to USB-porter: integrert webkamera, blåtann, FireWire 400, WLAN, GB LAN, IR og fjernkontroll følger med. 

Det hele koker ned til bruksområder. 
Til lettere oppgaver som sufring, skole/kontorarbeid, medieavspilling etc. 
er det ingen store forskjeller på bruk av en MacBook kontra bærbar PC i denne prisklassen. 
Men vi må få argumentere med at du da også strengt tatt vil klare deg med en adskillig billigere bærbar PC... 

Er du derimot på jakt etter en maskin i 10.000-kroners klassen som også skal brukes til spilling, eller trenger mer maskinvare (mer RAM og/eller harddisk) er det fremdeles PCen som ligger et hakk foran. 

Men for mange er selvfølgelig form, farge og følelse minst like viktig som pris og ytelse. 
Og vi kan ikke si at vi har noen problemer med å forstå det når det gjelder MacBook; det er utvilsomt en maskin som vil appellere til mange. 
