«Oslo Zoo» bør slukes i en TV-jafs
Forfriskende og absurd om en Uber-sjåførs hverdag i Oslo. 

Ambisjonsnivået til skaperne av NRKs nye humorserie, Oslo Zoo, er høyt. 
Jeg lurer på om ikke Øyvind Holtmon har hatt en drøm om å lage en spillefilm for et stort lerret? 
Serien har en rekke filmatiske elementer med blant annet storslagne og vakre bilder av Oslo. 
Også på historienivå skinner det filmatiske gjennom, og de åtte episodene er en sammenhengende og helhetlig fortelling. 

Siden det likevel presenteres som en TV-serie med episoder på drøye 15 minutter, brytes det filmatiske opp. 
Hver episode er bygd opp rundt et opptrinn og en sketsj med en punchline i hver episode. 

Du aner også at serieskaperen har latt seg inspirere av Jim Jarmuschs Night on Earth (1991), en antologifilm som følger fem taxisjåfører gjennom natten. 
Jarmuschs rare og merkelige filmunivers er ikke det dummeste sted å hente inspirasjon fra. 

Arbeidsledig sosialantropolog 

I Øyvind Holtmons grep forvandles Oslo til en scene for absurde opptrinn og bisarre karakterer. 

Amir (Amir Asgharnejad) er en arbeidsledig sosialantropolog med en masteroppgave om funksjonshemmede i fysisk krevende yrker. 
Kjæresten Charlotte (Eline Grødal) er oppgitt og livredd for å miste leiligheten. 
Amir lyver på seg en forskerjobb på Blindern og starter som uber-sjåfør i sin ikke spesielt forståelsesfulle fars tyvlånte Mercedes. 

Seriens sketsjaktige forviklingskomikk skapes i stor del av Amirs snåle passasjerer. 
I hver episode følger vi utviklingen av Amirs liv, samt en bihistorie, som involverer alt fra et homsepar og en mystisk laserprinter, et mislykket utdrikkingslag, en ungdomsfest på ville veier og en mystisk drone. 
I bakgrunnen lurer historien om den synske hunden Beethoven som har forsvunnet, men som burde sett det komme ... 

Pinlige situasjoner 

Noen av innslagene spiller på ganske enkel situasjonskomikk, som lett kan bli av det pinlige slaget. 
Det er ikke alle innslagene i Oslo Zoo som fungerer like godt. 
Seriens andre episode, med damen som har glemt at hun skal arrangere utdrikkingslag og tar det på sparket, er preget av plump humor og er et av de svakeste innslagene. 

Oslo Zoo er aller best når de absurde øyeblikkene får dominere. 
Amir plukker opp en menneskelig statue og får pappas bil tilsølt av gullmaling. 
En påståelig jentegjeng forveksler ham med Marco. 
Disse innslagene er strålende. 
Her kommer Jarmuschs-elementene frem og omformer Oslo til en snodig, besynderlig og selsom by. 

Selv om ikke alle innslagene fungerer like godt og virker like gjennomtenkt, nøstes de fleste av de merkverdige innslagene opp i en helhetlig slutt. 
Oslo Zoo er en positiv og forfriskende opplevelse fjernt fra realisme og snusfornuft. 

Lurer du på hvilken serie som skal bli din neste? 

Med Aftenpostens serienyhetsbrev får du håndplukkede anbefalinger annenhver fredag. 
