Så luksuriøs at vanlig bilkjøring blir slitsomt etter denne testen
Skikkelig omotenashi. 
Joda, du leste riktig. 
«Omotenashi» betyr japansk gjestfrihet. 
Vi fikk låne Lexus sin nye LS 500h for å finne ut om luksusbilen holder hva den lover. 

Av og til havner man et sted, der man ikke helt vet hvor man skal gjøre av seg. 

På den ene siden har vi kjørt Volkswagens boble - en bil som nå forsvinner for godt. 
På den andre siden har vi vært på Michelin-restauranter, hvor vi ikke engang har fått lov til å åpne døren til toalettet selv. 
En ansatt åpnet den for oss, passet på at luftkvaliteten var bra nok og at porselenet ikke hadde fartsstriper før vi fikk lov til å gå inn. 

Da vi var ferdig med dagens offer, stod de klare med håndkleet og spurte «anything else Sir requires?», før vi fikk gå videre. 
En rimelig ubehagelig og surrealistisk seanse for de aller fleste, mens for noen få er det kanskje et servicenivå som er forventet. 

Skal oppleves fra baksetet 

Vi starter selvsagt med feil innstilling. 
Vi prøver å åpne bagasjerommet for å legge inn fotosekken. 

- Nei, bare vift foten under, så åpner den seg selv! 

Så finner vi fram nøkkelen ... Ah, vent litt! 
«Keyless go», selvsagt. 
Urutinert. 
Til og med Ford Kuga tilbyr slikt. 

Så hever hele bilen seg når vi åpner førerdøren. 
Den sier noe slikt som «velkommen inn». 

– Nei, nei, her skal bilen oppleves baki! 

Konfidensielt 

Det er Rune Brath i Toyota Norge som hele tiden korrigerer oss. 

Vi burde skjønte det. 
For i dag har det ikke vært noen vanlig pressebil-henting for oss. 
Toyota er så stolt av sitt nye Lexus-flaggskip, at vi fikk en tre kvarters Power Point-presentasjon og en informasjonspakke, med «Konfidensielt» stemplet på toppen, og som ble nøye gjennomgått før vi fikk bilnøkkelen. 

Deretter ble vi eskortert ut til parkeringsplassen for å fortsette demonstrasjonen av bilen. 

Her skal man rett og slett ikke hente menyen i baren selv. 
Rettene skal introduseres personlig, med full omvisning av kjøkkenet, før maten kan nytes. 

Doktorgrad i stoffbretting 

Vi setter oss på riktig plass i bilen - bakerst. 

Lexus LS 500h oser av kvalitet. 
Vi sklir ned i «Takumi»-skinnsetene, som er så myke at vi er redd jeansbuksene skal lage riper. 
Kuene som måtte ofre livet sitt for dette har nok hatt et kort, men meget godt liv. 

Fokuset på unike interiørdetaljer har vi ikke sett maken til i denne klassen. 

Testbilen har «Emotional»-utstyrspakken. 
Dørtrekkene er trukket med et origami-inspirert mønster. 
Vi har ikke mestret å lage papirfly engang. 
Her snakker vi doktorgrad i stoffbretting. 

Panelene rundt dørhåndtakene har utskåret glass, inspirert av japanske Kiriko, glasskunstverk som kan spores tilbake til 1600-tallet. 
Magnesium-striper og skjult LED-belysning fremhever detaljene og skaper en meget spesiell og rolig stemning. 

Vi stiller setet i «Full stretch relaxation»-modus. 
Passasjersetet foran brettes helt fremover, og setet vårt - med 22-veis justering - beveger seg mot liggende stilling. 
Så kjøres massasjeprogrammet i full gang - noe som faktisk gir menig. 

Hadde vi eid en Lexus LS 500h, ville vi tatt alle lunsjpausene våre her. 

Live-konsert 

Bilen er utstyrt med et Mark Levinson-lydanlegg, med 24 høyttalere. 
Makan til lydbilde har i hvert fall ikke vi opplevd før. 
Det ble noen timer ekstra inni bilen - ettersom vi opplevde gamle spillelister som helt nye, og måtte høre alt om igjen. 

Inneklimaet styres av «Klima Conceirge». 
15 soner styrer alt fra sete-varmere til rattvarme, i tillegg til luft. 
Her trenger du ikke å tenke i det hele tatt. 

Still inn temperatur - ferdig! 

Bilen føler om du trenger varme eller kjøling, og gjør jobben for deg deretter. 

Flygende teppe 

På tide å komme oss ned på jorden igjen. 
Vi setter oss bak rattet, for å finne ut av hvordan sjåføren vil ha det på jobb. 
Svaret er enkelt: 
Slett ikke verst. 

Tross en lengde på over fem meter og en vekt på 2,2 tonn er LS 500h meget lettkjørt. 
Og her mener vi, kjørt, på en måte en sjåfør skal kjøre - silkemykt. 

En ti-trinns automatkasse sørger for at start og stopp er nesten ikke til å kjenne på kroppen. 
Vekslingen mellom helelektrisk- og bensinmotor/elektrisk-kjøring er sømløst og kun avslørt av motorlyden fra enn 3,5 liters V6, under panseret. 

Kjører du som den «vanlige mannen i gata», blir du nok likevel skuffet, for noen stor kjøreopplevelse er det ikke, selv ikke i «Sport+»-modus. 

Men det er heller ikke meningen. 
Det har ikke mye å si om sjåføren har lite krutt å leke med, når det er trangt mellom styremøtene. 

Null til 100 går unna på 5,5 sekunder, mens 359 hestekrefter sørger for at direktøren aldri mister flyet. 
Med permanent firehjulsdrift er vinterforhold heller ingen hindring. 

Klasses beste? 

Lexus LS 500h konkurrerer direkte mot Mercedes S-Klasse, BMW 7-serie og Audi A8. 

Uten å ta frem måleinstrumentene og teste direkte mot hverandre er det umulig å si hvilken er best på hva, med unntak av innvendig plass, der Lexus er klasseledende. 
Lexus vinner også på individualitet. 
Du få noe helt utenom den tyske normen, som mange opplever som for mye business og veldig sterilt. 

Vi sier ikke at LS 500h er feilfri. 
Infotainment-menysystemet er fiklete, og touchpad-navigeringen tar tid å vende seg til. 
Hvit «outline» på stedsnavn i kartsystemet er en typografisk bommert, som gjorde teksten vanskelig å lese - spesielt i nattmodus. 

430 liter bagasjerom er lite og utformingen er upraktisk. 
Direktører frakter tydeligvis ikke rollups på møter, og vi tror ikke en skiboks ville kledd LS500h - eller omvendt - spesielt godt. 

Hjemmetjeneste 

Lexusen tar godt vare på oss og familien. 
Den satt barnevakt for oss (barna satt i bilen utenfor huset, og så film på blu-ray). 
Ryggen til kona er endelig på plass igjen, etter utallige runder med massasje. 
Og autobremsen sparte en fotgjenger for et brukket bein, og oss fra å miste førerkortet. 

Så er det nedturen: 
Vanlig bilkjøring blir fra nå av en slitsom oppgave. 
Vi vil ha tilbake conciergen igjen. 
Hvor er det nærmeste Michelin-restaurant-toalettet vi kan låne? 

Og så var det prisen da. 
Den starter på rundt 1,1 millioner kroner i den «enkleste» Comfort-utgaven. 
