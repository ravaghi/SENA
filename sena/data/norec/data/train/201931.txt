Brukervennlighet, bildekvalitet, karakterer og konklusjon
Canon Powershot G5 er et avansert kamera, men vi synes likevel brukervennligheten er godt ivaretatt, med enkel tilgang til vanlige innstillinger, og svært gode automatiske innstillinger. 
Meny på norsk hjelper selvsagt også. 

Andre ting som også påvirker brukervennligheten, er blant annet oppstartstid og batterilevetid. 
Oppstartstiden er den samme som på G3, rundt 4,5 sekunder, som er bra for denne typen kamera. 
Batterilevetiden er eksepsjonelt bra. 
Det proprietære oppladbare Lithium Ion-batteriet holder til flere hundre bilder, selv med blits og LCD aktivert. 
Her finner du knapt kraftigere løsninger på markedet. 
Kollega Kai Thon i digit.no tok for eksempel 450 bilder før batteriet trengte lading. 

Vi likte at du slipper å ta ut batteriet når det skal lades, du putter bare inn pluggen fra den medfølgende batterieliminatoren/laderen direkte i kameraet. 

Vi kunne ønsket at du hadde hatt muligheten til å få kameraet til å dukke opp som en ekstern harddisk i Windows Utforsker, noe som dessverre ikke er mulig. 
Men i Windows XP startes automatisk en veiviser for overføring og navngivning av bilder, og det er tross alt en brukervennlig løsning. 

Den vridbare LCD-skjermen er også med på å heve brukervennligheten. 
Skjermen er skjult og beskyttet når kameraet ikke er i bruk, og vippes enkelt ut og vris i ønsket posisjon når du skal ta bilder. 
Løsningen er perfekt for eksempel når du tar bilder over høye gjerder, folkemengder, også langs bakken, eller i den såkalte "bergenserposisjonen", altså når du tar bilder av deg selv. 
LCD-skjermen kan også vris helt rundt og klappes inn i kameraet dersom du skulle foretrekke dette når du fotograferer. 

Bildekvalitet som holder 

Du trenger ikke å være en god fotograf for å ta gode bilder med G5. 
Sett kameraet i autoposisjon og la den kontinuerlige autofokusen sørge for at motivet er skarpt, og trykk på utløseren. 

Avanserte brukere vil sette pris på hele ni forhåndsinnstilte hvitbalanse-innstillinger, og de fem blitz-innstillingene. 
Blitz-spredningen er god og sørger for riktig eksponering på innebildene dine. 
Det lyssterke objektivet gjør at du også kan forvente skarpe innendørsbilder uten at du nødvendigvis trenger god rombelysning eller blits. 

Generelt svært er lite bildestøy og god skarphet, samt fin fargegjengivelse gjennomgangstonen på bildene vi tok under testperioden. 

Skulle vi trekke noe som helst når det gjelder bildekvalitet, måtte det være at vi erfarte enkelte problemer med eksponeringen i vanskelige lysforhold. 
For eksempel har vi opplevd at detaljer i en lys bakgrunn (for eksempel himmel) er blitt utvisket til fordel for et riktig eksponert hovedmotiv. 
Du vil derimot neppe oppleve dette som et stort problem. 

Konklusjon 

Selv om forbedringene fra G3 er minimale (bortsett fra høyere oppløsning), ble vi ikke skuffet etter å ha testet G5. 
G3 er tross alt vår testvinner i 4-megapikselsklassen. 
Både konstruksjon, betjening og bildekvalitet er blant de beste på markedet, etter vår mening. 

Men siden det er få nyheter og forbedringer fra forgjengeren, vil G3 til redusert pris være et lurere kjøp for mange. 
Pr i dag er det kun de færreste som vil dra nytte av den ekstra megapikselen, mener vi. 

Kameraet er en klar kandidat til å bli ny testvinner i 5 megapikselsklassen, men vi venter med avgjørelsen til vi har testet blant annet Nikon Coolpix 5400 og et par andre spennende nykommere. 
