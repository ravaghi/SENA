Tidlig jul for Sam & Max
Det er klart for påfyll av den originale og småsære humoren til verdens psykeste freelance politiduo. 

Hvorvidt episodebaserte spill er kommet for å bli er nok fortsatt et åpent spørsmål, men Telltales lansering av en andre sesong om de hysterisk vittige freelance politiheltene Sam og Max, må kunne tolkes som at man fortsatt ser potensial i formatet. 

Den noe annerledes og spesielle duoen bestående av en balansert og til sammenlikning logisk hund ved navn Sam, og en psykotisk, hvit og nusselig kanin med meget voldelige tendenser, ender stadig på ubegripelig vis opp med å redde verden. 
Denne episoden er intet unntak. 

Som vanlig er dialogen mellom seriens mildt sagt forskjellige helter et ypperlig utgangspunkt for den sære humoren duoen har blitt kjent for. 

Deres kommentarer til sine omgivelser samt samtaler utenom det vanlige med en filosofisk robot, en bevæpnet julenisse, traumatiserte småalver og øvrige kjente og ukjente personlighetene du snubler over, er også kilde til morsomheter av det originale slaget. 

Første episode av andre sesong i adventurespillet om Sam og Max gjør nemlig som julebrus og marsipan og tar julen litt på forskudd. 
Her blir julenissen tildelt en sentral rolle og det spilles på en utilslørt referanse til en av verdens mest kjente julehistorier, Charles Dickens populære juleeventyr «A Christmas Carol». 

En av de kanskje mest merkbare forandringen i overgangen fra sesong 1 til sesong 2 er at muligheten til å få hint om løsningene på oppgavene har blir betydelig videreutviklet. 

Innstillingene lar deg velge hvor mye hint du vil ha på en skala fra «null hint - jeg vandrer alene» til «jeg vil la hjernen hvile»-modus der Max spytter ut hint til problemenes løsninger nesten før du har innsett at du står ovenfor et problem. 

Du trenger dermed ikke gjøre det vanskelig for deg selv om du har det travelt med å komme til episodens slutt. 
Stort sett finner man løsningene på problemene gjennom noenlunde logisk, om enn bisarr tenkning. 
I enkelte tilfeller stirrer derimot nødvendige opplysninger deg i øynene uten at det er enkelt å finne en tydelig og klar sammenheng med oppgaven som skal løses. 

Direkte vanskelig blir det likevel aldri. 
«Ice Station Santa» legger seg på en veldig tilgjengelig linje. 

Selv om episoden står på egne bein og problemfritt kan spilles uten kjennskap til den forrige sesongen, tror jeg likevel utbyttet blir vesentlig større ved å starte på begynnelsen med sesong 1. 

Spillet er nemlig overdrysset med referanser til hendelser i de foregående episodene, og de fleste av figurene du møter er gamle kjenninger som spinner videre på sine sære historier og fargerike personligheter. 
Enkelte humoristiske poeng vil derfor miste noe av sin verdi om man ikke kjenner til første sesong. 

Spillopplevelsen kan enklest beskrives som «mer av det gamle», uten at det trenger å tolkes som noe negativt. 
Den samme karakteristiske humoren og de surrealistiske spillfigurene - selve essensen i «Sam & Max» - har overlevd sesongskiftet. 

PS: 
Fjorårets sesong er tilgjengelig i sin helhet fra Telltales hjemmeside for 30 dollar, som med dagens kurs tilsvarer i underkant av 160 kroner. 
«Ice Station Santa» kan kjøpes på telltalegames.com fra 9. november. 
