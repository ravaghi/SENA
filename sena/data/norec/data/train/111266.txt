Helnorsk verdenstjerne
(Def Jam / Universal) (I salg mandag) 

Tittelen er sterkt sagt, kanskje, men det finnes ingen hetere combo enn Rihanna og Stargate (Tor Erik Hermansen og Mikkel S. Eriksen) i popbransjen i dag. 

Stargate har levert tre låter til Rihannas femte plate på fem år. 
Alle tre ble singler. 
Og er «Loud»s klart beste låter. 
For Rihanna er «Loud» et steg tilbake til den lyse, livfulle og mer bekymringsløse siden ved karrieren og livet, der tonen på foregående «Rated R» var preget av mishandlingssaken mot eksen Chris Brown, samtidig som den Barbados-fødte artisten igjen omfavner mer karibiske rytmer. 

Den vovede Rihanna er definitivt også tilbake. 
«Sex is in the air, I don't care, I like the smell of it» erter hun i innledende «S&M» - en Stargate-banger med drivende tung euro-synth og særs hektende refreng. 
Mindre flørtende er hun ikke i påfølgende «What's My Name», hvor hun undrer om ikke duettpartner Drake tør å gå «downtown with a girl like me»... 

Et par spor her har på sin side et litt for påtrengende element av party-stemning, ikke minst drikkevisa «Cheers (Drink To That)» og den dog irriterende fengende tøyse-dub'en «Raining Men», hvor Rihanna og Nicki Minaj gir oss mannfolk noe å tenke på. 

Ekstra atypisk blir «California King Bed» - en straight poprock-låt med akustisk gitar- og piano-intro som ender i elgitarsoli og en sterk følelse av at dette egentlig er en alternativ variant av Beyoncè som synger «If I Were A Boy». 

Til slutt får vi også Rihannas versjon av det ypperlige samarbeidet med Eminem på «Love The Way You Lie (Part II), uten at den helt kommer opp mot - eller skiller seg vesentlig fra - første del av kanonhit'en, med unntak av teksttematikken, selvfølgelig. 

«Loud» blir aldri dårlig eller likegyldig, men den er likevel ikke helt formfullendt i sin iver etter å tekkes både et r&b-publikum og et segment som setter større pris på ballader med mer mainstream pop-preg. 
Men den er definitivt med på å befeste Rihannas posisjon som en av klodens mest spennende artister. 
Med god norsk hjelp, altså. 

BESTE LÅT: 
«S&M» 
