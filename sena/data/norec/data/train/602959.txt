Sjarmerande sørlandskrim
Det oppstår mange spesielle situasjoner ved at forfattaren lar personar operere på to tidsplan samtidig. 

Mårten Juvastøl Havre (1990) bur i Songdalen, er utdanna elektrikar og debuterte med «Blå Måne» i 2016. 
Den boka har eg ikkje lese, men etterforskarane Wollert Hansen og Marius Franc, er dei same i «Tidsrift» som i debutboka. 

I botnen er boka i år ein krim, men så må det nemnast at tida «slo sprekker, en portal mellom fortid og nåtid var åpnet,» som det heiter ein stad i boka. 
Innslag av science fiction altså. 

Natt til 6. oktober i 1943 forsvinn ein tysk militær patrulje som leitar etter jødar ein stad på Sørlandet på uforklårleg vis. 
I 1881, 6. oktober, forsvinn ein pasient, Ole Wessel, frå Eg sinnssjukehus i Kristiansand. 
Same dato i 2015 blir eit ektepar drepne i Øvrebø. 
Mordarane bar tyske uniformer frå 2. verdskrigen. 

Meir skal eg ikkje røpe av handlinga, men forfattaren greier å skape bra spenning. 
Med å la fleire personar operere på to tidsplan, sjølvsagt ikkje Hansen og Franc, skaper forfattaren mange spesielle situasjonar. 
Ofte komiske, men samtidig prega av alvor. 

Han får høve til å demonstrere forakt for Hitlers nazistiske Tyskland. 
Handsaminga av sinnssjuke på 
Eg for over 100 år sidan er forferdeleg – men Mårten Juvastøl Havre veit openbart kva han skriv om, og skildringane hans står til truande. 

Språket fortener nokre ord. 
Greitt, lettlest bokmål i utgangspunktet, men Juvastøl Havre strør om seg med litterære bilde. 
Sjølv om ikkje alle er like vellykka, treffer han iblant. 
Ei forelska dame tenker for seg sjølv: 
«Følelsene hadde fosset gjennom henne som Reiårsfossen på Bygland.» 

Eg har leita etter eit ord som kan formidle hovudinntrykket av boka. 
Til slutt fann eg det; sjarmerande. 

Eg har ei alvorleg innvending til boka. 
Den råkar ikkje forfattaren. 
Det er forlaget som har ansvaret for at korrekturlesinga er god nok. 
Det er altfor mange, og stygge feil. 
Berre eit døme: 
»Kan det ikke vente til i morgon? 
Urhaug at vet vi er her.» 
