Cigarettes After Sex:Seng med myk madrass 

Rocken rommer mange sanger om sex, men hva skjer etterpå? 

Cigarettes After Sex: 
"Cigarettes After Sex" (Partisan/Border) 

Da tar Greg Gonzalez seg en røyk. 
Han har god tid og forhaster seg ikke, heller ikke med å gi ut plater. 
Det er gått fem år siden Cigarettes After Sex ga ut sin første ep. 
Deretter kom et par singler, og nå er de omsider her med debutalbumet. 

Sangene framføres i en avslappet døs, med noen ettertenksomme drag av sigaretten. 
Hverken Gonzalez, gitarist Phillip Tubbs, bassist Randy Miller eller trommis Jacob Tomsky skremmer noen ut av senga. 
De åpner med fjorårssinglen "K.", der refrenget staker ut kursen: 
Kristen, come right back/I've been waiting for you to slip back in bed/When you light the candle. 

Selv om musikken er like myk på hele platen, er ikke alt bare fryd og gammen i soverommet. 
Det finnes tomhet også, som i "Each time you fall in love": 
And each time you kiss a girl/You never know what it's worth/You say all of the words they wanna hear/It isn't real. 

Både den og "K." hører med blant de bedre her. 
Det samme gjelder "Apocalypse", en sang om å være der for en annen selv om den innholder halvveisrimet your lips, my lips, apocalypse. 

Cigarettes After Sex sier seg inspirert av grupper som Cocteau Twins og Mazzy Star, pluss tidlige 60-tallsplater à la The Paris Sister, en av jentegruppene som Phil Spector jobbet med. 
Legger du dette sammen, får du stemningsmettet pop. 
Det er nettopp hva Gonzalez og gjengen gir oss. 

" 
Sweet" lyder akkurat så søtt som tittelen antyder, med en tekst om hvor god kjærligheten er. 
Samtidig er den ikke nødvendigvis evigvarende, men prisen er verd å betale: 
I will gladly break my heart for you. 

Cigarettes After Sex avslutter med "Young & dumb", og aldri har oral stimulering og seksuell løssluppenhet blitt besunget så mykt som her. 

Beste spor: "K.", "Each time you fall in love", "Apocalypse", "Sweet". 
