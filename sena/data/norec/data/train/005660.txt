Sesongvare
Luftig og lett når Rita Ora og co trekker frem sommerhiten. 

Når en såpass mengde med jovialitet, som jeg antar kan overskygge positiviteten til life coach-er på reseptbelagt medisin, blandes med overskuddet til medlemmene av dette stjernelaget, så begynner det å stinke lettbeint popschläger. 

– Sterke kvinner som ikke er redd for å være seg selv har inspirert meg, sier Rita Ora om "Girls" hvor hun med Cardi B, Bebe Rexha og Charli XCX utgjør kvartetten bak denne oppstemte saken. 

Så ja, det tar ikke lange tiden før man tenker at "Girls" kan seile opp som (en av) årets sommer-landeplage(r). 
Halvtung synthakkord leder an før en munter, men bestemt Ora legger ned første verset før hun synger relativt lite kontroversielt om å kysse jenter på refrenget og støttes opp av et kledelig kor i bakgrunnen. 

Et minneverdig refreng er en ting, men "Girls" drar også fordel av at alle bidragsyterne er påskrudd. 
Spesielt Cardi B, som har velfortjent vind i seilene om dagen, leverer et sprudlende vers. 

Jada, det er en holdbarhetsdato på godt produserte "Girls". 
Det er ikke sånn at man klør etter å høre på låten ommat og ommat, og vi er alle er sikkert lei denne om et par strakser, men til formålet (les: usammensatt popmusikk på radioen i solskinnsmånedene) funker dette sukkersøte sporet fint. 
