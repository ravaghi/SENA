Test av Mitsubishi Eclipse Cross:Et hakk opp 

Helt nye Mitsubishi Eclipse Cross er en liten oppvisning i design, med en gnistrende vakker, rød lakk. 
Dette er bilen som har egenart og er mer forseggjort enn eksisterende Mitsubishi-modeller. 
Men hvor ble det av ladeledningen? 

Det første som slår oss nå vi tar steget opp i den nye SUV-en, som er mindre enn Outlander og etterfølger ASX, er det moderne og innbydende førermiljøet. 

Her er det god plass og praktisk. 
Nå er skjermen tatt ut av dashbordet og plassert oppå det. 
En løsning som fungerer fint, man slipper senke blikket for mye for å bruke og betjene. 
Kommandoer kan også enkelt ekspederes med fingeren på en liten styreflate i midtkonsollen. 

Eclipse Cross er midt i det gylne triangelet av lettkjørte og praktiske SUV-er med for- og firehjulstrekk. 
Men noe «mangler»! 
Etter suksessen med den ladbare hybriden Outlander, som har vært (og er) en av Norges mest solgte biler de siste årene, er det litt rart for norske bilkjøpere at ikke nykommeren Eclipse Cross kommer som ladbar hybrid. 

Årsaken er nok at Norge er litt alene i verden med den voldsomme appetitten på ladbare hybrider som vi har (20 prosent av bilsalget). 

Førermiljø: 
4 Store sidespeil og veldig god sidesikt, speilene sitter på dørene. 
God kjørestilling, og setene er det ikke noe å si på. 
Instrumentering er lesbar og oversiktlig, med headup-display foran fører. 
Praktisk, med nok oppbevaringsrom. 
Oppvarmet ratt er standard i øverste nivå. 
Vi opplevde en skral telefonlyd i audiosystemet, og de vi snakket med, klagde over lav og dårlig gjengivelse. 
Det er kun telefonlyd fra høyre høyttaler. 
Ifølge fabrikken er dette for å unngå «feedback». 
Det kan tenkes at det er tenkt mest på det høyrerattede markedet i Japan (hvor bilen produseres). 
Har ikke rengjøring av ryggelinse. 
Nedre del av bakrute gror igjen i sølevær. 

Kjøreegenskaper: 
4 Lettkjørt bil, med middels kjøreegenskaper. 
Du kan gire automaten fra hendler på rattet (trinnløs automat tvangsstyrt i åtte trinn). 
Girkassen maser ikke spesielt mye, men har noe uoverensstemmelse mellom lyd og pådrag. 
Styringen er helt grei. 
Noe ramling fra understellet over skjøter og småhull. 
Firehjulsdrift med tre underlagsmodus. 

Plass: 5 Veldig god beinplass i baksetet. 
Enkelt løsning for nedfelling av bakseterygg. 
Baksetet kan lengdejusteres og har varme. 
80 liter mindre bagasjeplass enn Outlander. 

Miljø: 3 Fabrikkoppgitt forbruk på 0,7 l/mil. 
Miljømerket F (av A-G). 
VG-løypa (ti mil): 0,69 l/mil, snittfart 68 km/t. 

Sikkerhet: 6 5 av 5 mulige stjerner i EuroNCAPs kollisjonstester og svært høye poengsummer. 
Autonødbrems med fotgjengergjenkjenning standard i alle nivåer, bra! 

Å eie: 
4 Biladministrasjonsselskapet Autolease vurderer bruktverdien etter 4 år/60.000 km som snitt i bruktmarkedet (terning 3) og i klassen (terning 3). 
Driftskostnad ca. 9000 kr./år, dyrere enn snitt. 
Nr. 20 av 23 i eierundersøkelsen AutoIndex. 
For best bruktverdi anbefaler Autolease: øverste utstyrsnivå, da er bilen komplett, med LED, skinn og adaptiv cruise, bl.a. Automat og firehjulsdrift anbefales. 

Pris: 5 Forhjulstrekk/manuell i øverste utstyrsnivå koster 390.600 kr., før omk. 
Mot forhjulsdrevne Peugeot 3008 er Eclipse Cross ca. 10.000 kr. rimeligere, men den er ca. 10.000 dyrere enn Nissan Qashqai. 
Automatgir og firehjulstrekk koster 66.000 kr. 
Du får en godt utstyrt firehjulsdreven SUV for godt under 500.000 kr. 
Se priser og tekniske data for konkurrenter i egen tabell. 

Design: 
5 Mye mer forseggjort enn eksisterende Mitsubishi-modeller. 
Fine linjer på karosserisidene og over panser. 
Egenart. 

Her finner du testen av de sterkeste konkurrentene til Mitsubishi Eclipse Cross: 

* Toyota RAV4 

* Nissan Qashqai og Opel Grandland X 

* Skoda Karoq 

* Peugeot 3008 

* Seat Ateca 

Om VGs biltest 

Utføres av VG og VGs bilekspert Dag Edvardsen. 
Hovedterningen er en helhetlig vurdering – ikke et gjennomsnitt av underterningene. 
Verdivurdering: 
Autolease. 
Tekniske data: 
Opplysningsrådet for Veitrafikken. 
Priser er uten leveringsomkostninger (normalt rundt 10.000 kr.). 

Terningkast 6: Best i klassen. 

Terningkast 5: Godt kjøp, anbefales. 

Terningkast 4: Bra bil, men en eller flere viktige mangler. 

Terningkast 3: 
En eller flere alvorlige mangler. 

Terningkast 2: 
Fraråder kjøp. 

Terningkast 1: Vurderes som farlig. 
