Kalde grøss og kjente klisjeer
«Hjemsøkt» gjemmer en god historie bak litt for mange oppbrukte sjangergrep. 

Far dør. 
Cathrine må reise tilbake til et sted der hun konfronteres med fortiden. 
Stedet er både en konkret plass og et mentalt landskap. 
Som litterært virkemiddel er denne «utløseren» så velbrukt at det skal et visst mot til for å bruke den. 
Helst bør man ha noe skikkelig originalt på lager. 

Manusforfatter Maja Lunde (kjent for romanen «Bienes historie») har for så vidt det. 
I bunnen av denne grøsseren skjuler seg en både vakker og smått tvetydig fortelling som ikke kan røpes. 
Spørsmålet er om fortellingens fulle potensial forløses i Carl Christian Raabes spillefilmdebut. 

Men først må vi snakke om Philip Øgaards foto, som er filmens største pre. 
Det er ikke første gang den meritterte fotografen løfter en smått middelmådig film til severdighet, men i «Hjemsøkt» gjør han det i betydelig grad. 
Bildene hans av et hvitt, stille vinterlandskap plasserer ikke bare fortellingen tidsmessig og geografisk; de former også en poetisk illustrasjon av hovedpersonens følelsesmessige tilstand. 

Cathrine (Synnøve Macody Lund) lar ektemannen bli igjen i byen og reiser til Gran for å selge huset hun arvet etter faren. 
Skjønt hus og hus, vi snakker en staselig gammel bygning med spor av herregård. 
Vi snakker også om et hus som i filmen blir en egen karakter, som rommer hemmeligheter, synes å leve sitt eget liv og som selvsagt også er en metafor for underbevisstheten. 
Her får det liv ikke bare gjennom all knirkingen og knakingen, men via Øgaards kamera, vekslende mellom nesten pastellfargede, luftige stuer og sugende mørke rom, korridorer og trappeganger. 

I det nesten tomme, vidstrakte landskapet på Gran dukker tre skikkelser opp – en liten jente som kalles Vesla, en eldre prest og en gammel kone. 

Stemningen som skapes er mer uggen enn egentlig nifs, paradoksalt nok fordi sjangerens oppskriftsmessige grep – knirkingen og slamringen og den låste kjellerdøren – kjennes ganske oppbrukt. 
De må gjerne være der, men når Raabe ikke tilfører dem noe nytt, blir de bare konvensjonelle. 
Presten og den gamle konen er dessuten i overkant karikerte. 

Flere dialoger og replikkvekslinger har en stivhet jeg trodde norsk film hadde lagt av seg nå. 
Raabe stoler heller ikke på tilskuerens evne til å trekke egne slutninger, og gir oss en liten, men overforklarende sekvens som slår beina under imaginasjonen som både er en del av filmens tematikk, og som filmen lokker oss inn i. 

Det er synd, for etter en litt for lang oppbygning med Cathrine mer eller mindre alene i huset, strammes skruen til og historien tar en smått overraskende vending. 
For Lunde og Raabe er flinke til å lure oss. 
Flere ganger underveis tok jeg feil i antakelser om hva som foregikk, og hva det handlet om. 

«Hjemsøkt» beveger seg i grenselandet mellom spøkelseshistorie og mentalt minnearbeid, eller rettere: den vever disse elementene sammen på en måte som fascinerer og berører mer enn de litt utvendige grøsserelementene. 
Heller ikke her er filmen helt fri for klisjeer, og fortellingen hviler i overkant tungt på freudianske teorier. 
I så måte er brokkene fra eventyret om Rapuntzel, som det spinnes litt løst rundt, mer originalt og kunne med fordel vært mer integrert og utnyttet. 

Ellers er det verdt å merke seg at Ebba Stenstrup Såheim går i foreldrenes fotspor, og gjør en riktig fin debut. 
