Moro med matte
Hvorfor fantes det ikke slike spill da jeg gikk på skolen? 
Nå er det moro å lære matte! 

«Josefine Skolehjelp» er en serie nye spill som har til hensikt å støtte undervisningen på skolen på en morsom måte, blant annet med bokstav- og mattespill. 
Jeg prøvde mattespillet, ettersom matte var det faget jeg likte og behersket minst på skolen. 
Går det virkelig an å gjøre matte morsomt? 

Svaret er overraskende nok ja. 
Spillet er lagt opp som et rallyløp, der «farten» bestemmes av terningkast. 
Feltene man treffer har ulike oppgaver som barna skal løse. 
Man skal for eksempel svare på hvor mange centimeter det er i en meter, hvor langt man kommer på x antall timer når man kjører 80 kilometer i timen. 

Kjenner du igjen oppgavene? 
Vel, det er langt morsommere å løse dem nå, enn når man satt på en hard trestol med et hvitt ark foran seg. 
For rallyet er både fargerikt og morsomt, og det får opp konkurranseinstinktet. 
Du har virkelig lyst til å slå motstanderen, enten det er maskinen eller en kompis (man kan spille opptil fire stykker mot hverandre). 

Man kan også velge vanskelighetsgrad. 
Jeg tok den vanskeigste graden, og måtte innrømme at jeg fremdeles var svak i matte. 
Så her får foreldre litt å bryne seg på også! 

Det som trekker ned er at spillet kan bli litt repeterende - bokstavelig talt. 
Det føles også ut som om det tar lang tid å komme i mål. 
For at man skal gidde å pugge matte, må belønningen komme rimelig fort. 
