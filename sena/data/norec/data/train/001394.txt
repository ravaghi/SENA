En bøffel til begjær
Avi Buffalo: Avi Buffalo 

Et hysterisk talentfullt band! 
Avi Buffalo lager poplåter som biter seg fast i ryggmargen. 

Den låten jeg har hatt vanskeligst for å få ut av hodet i år er Avi Buffalos singel ”What’s In It For?” (se video under): sukkersøt pre-stemmeskiftesang over en melodi som lukter leirbål lang vei. 

Vel er Avigdor Zahner-Isenberg bare så vidt over UKM-alder, men det er altfor lettvint å kalle albumet hans ”bra til å å være ungt”. 
Sammen med sine venner fra Long Beach har han lagd et countrypopdebutalbum så fint, og at de nå er plukket opp av kvalitetsetiketten Sub Pop viser også litt hvor de har lagt seg. 
På samme måte som hos Blitzen Trapper, Grand Archives og The Shins snakker vi her om godhjertet, lyrisk og melodisk sterk amerikana-pop med solen rett i øynene. 

Lyrisk sterk, ja: 
en avgjørende kvalitet for hvor interessant det blir i denne litt ordinære sjangeren. 
Avi Buffalo løser sine kjærlighetsviser med smarthet, vittighet og sitatvennlige strofer av typen 

”You are tiny and your lips are like little pieces of bacon / I can feel you’re on fire because you’re drunk and I seem too cool” (”What’s It In For?”), 

“I've waited for your love / I got lost in your summer cum/ Leave all your stains with me” (“Summer Cum”). 

Bandets unge frontmann fremstår litt som gitarpoputgaven av en hver filmrolle Michael Cera noen gang har spilt: dette er lydutgaven av”nerden som til slutt får den peneste jenta i klassen”. 

Etter hvert kryper hele albumet inn og bosetter seg i nervesystemet. 
”Five Little Sluts” er på linje med Band Of Horses’ ”The Funeral” når det kommer til indie-klassikerstempel, og bak den finnes et helt album tettpakket med vellyd. 
Hør bare ”Jessica”, ”Coaxed” og åpningssporet ”Truth Sets In”. 

Avi Buffalo har blitt et debutalbum de skal få store problemer med å følge opp, dette har blitt et tilnærmet perfekt stykke tenåringsfrustrert musikk det er umulig å lage etter fylte 21. 
