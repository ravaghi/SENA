Fine anslag,spinkel helhet
Regi: 
Allen Coulter 

Manus: Will Fetters, Jenny Lumet 

Skuespillere: 
Robert Pattinson, Emilie de Ravin, Pierce Brosnan, Chris Cooper, Lena Olin, Peyton List 

Sensur: 
11 år 

Dette dramaet om en ung mann (Robert Pattinson, kjent som vampyr i «Twilight»-filmene) som sliter med traumer og indre kaos, og som møter kjærlighet i noe som i utgangspunktet er en fleip, har sine fine anslag: 
Hans «tilfelle» interesserer i begynnelsen, det er skimt av en ung Marlon Brando og James Dean i hans spillestil og i karakteren hans. 
Og i flere av personene som omgir ham er det råstoff til fengslende figurer, blant annet den isnende kalde faren som viser seg å ha glør under asken. 
Han blir tolket av eks-James Bond Pierce Brosnan. 
Og der å melde: 
Brosnan blir dyktigere og mer fasettert for hver film han medvirker i. 

Men denne blandingen av familietragedie, ungdom i opposisjon, mobbing, nedfrosne følelser og ung kjærlighet, blir mer og mer konvensjonell for hvert kvarter, det er som om filmen inngår det ene kompromisset etter den andre. 
Noe som gjør at en til sist sitter med en tung følelse av ujevnhet, gale valg og feil trykklegginger. 

Synd. 
For dette kunne, ifølge utgangspunktet, blitt en ganske annen, sterkere og annerledes engasjerende film enn sluttresultatet er blitt. 
