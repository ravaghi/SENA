Kvartetten som dannet en egen skole
Fikk du ikke denne til jul, kan det gi en god start på året å investere i markeringen av at det er gått 25 år siden The Pixies ga ut albumet "Doolittle". 
Nyutgivelsen kom i desember, så vidt i tide til å markere jubileet. 
Som bonus får du to ekstra cd-er med snacks. 

Kanskje blir det en ny runde kommende høst? 
Med "Bossanova"? 
I løpet av fire år ga Pixies nemlig ut like mange strålende plater: 
"Surfer rosa" (1988), "Doolittle" (1989), "Bossanova" (1990) og "Trompe le Monde" (1991). 

I fjor var bandet tilbake med "Indie city". 
Comebacket ble en liten nedtur, ikke minst fordi bassist Kim Deal forlot bandet før innspillingen. 
Hun var like viktig for lydbildet som vokalist Black Francis, gitarist Joey Santiago og trommis David Lovering. 
Uten Deal ble låtene rett og slett tammere. 

På "Doolittle" finner vi derimot en rekke av bandets udødelige øyeblikk. 
Albumet ble spilt inn i løpet av seks uker med Gil Norton som produsent. 
Studiobudsjettet var firedoblet i forhold til debuten, og lydbildet ble renere og klarere.Jubileumsutgaven brer seg ut over tre cd-er. 
Den første omfatter de 15 opprinnelige sangene og åpner med energiske "Debaser", en låt som er med på å forklare hvorfor Nirvana hadde Pixies som sitt største forbilde. 
Radiohead, Strokes, Weezer, Pavement og PJ Harvey tilhører også etterkommerne. 

Selv skal Francis ha lyttet intenst til Beatles' "White album" under "Doolittle"-inspillingen. 
På albumet går det slag i slag. 
Ikke minst sørget de poppregede singlene "Here comes your man" og "Monkey gone to heaven" for at det store publikum fikk ørene opp for Pixies. 
Musikkavisen "Melody Maker" kåret "Monkey gone to heaven" til årets single. 
Albumsalget har etter hvert passert millionen; den eneste Pixies-platen som har klart dette. 

Den neste cd-en i samlingen teller 13 kutt, med b-sider fra singlene og radio-opptredener hos BBCs legendariske programleder John Peel (1939-2004). 
Intensiteten i "Peel sessions" sier noe om hans betydning. 
I den forbindelse kan det være på sin plass å nevne at de lokale støyrockerne i Noxagt var blant de siste som slapp til i hans 37 år lange programserie. 

De nevnte b-sidene er heller ikke å forrakte, med "Manta Ray", "Weird at my school", "Into the white" og "Bailey's walk". 

Tredje cd er fylt med 22 demoer. 
De aller fleste av disse har ikke vært gitt ut tidligere. 

I et intervju med "Digital trends" kommenterer Joey Santiago nyutgivelsen: 
"Målet når du er i studio, er å spille inn noe som vil vare evig. 
Det viste seg at vi traff blink". 

Det gjorde de. 

Beste spor: 
"Debaser", "Wave of mutilation", "Here comes your man", "Monkey gone to heaven", "Hey". 
