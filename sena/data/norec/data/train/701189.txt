Franskmenn i Søple-OL
Det finnes heldigvis filmer som gir anledning til det karriere-forlengende terningkastet én. 

Franskmenn lager tradisjonelt universets grusomste komedier, og de gjør det med en Louis de Funes-mimikk som i beste fall likner fravær av viktige vitaminer. 

Asterix i olympiaden er en spillefilm der en av gallerne fra den fellesdopa landsbyen skal være med i OL for å sjekke opp ei gresk prinsesse. 
Man kunne egentlig ha forestilt seg mye visuell moro når de supersterke mennene skal utføre idrett, men franskmennene kom ikke på noe. 
I stedet plager de ansiktene sine med en mekanisk ufriskhet som minner om lydene fra nedramla eksospotte eller noe. 
Det er ganske presist gjort å skape humor som ikke passer for ett eneste levende menneske. 
