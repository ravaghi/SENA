Paris Hilton:«Paris» 

(Warner) Genre: 
Pop 

Ikke så ille som fryktet... 

La det være sagt med en gang: 
Paris Hilton har ikke fått platekontrakt på grunn av stemmen sin. 
Den er flat inntil det enerverende, men det er som kjent utrolig hva man kan få til i et topp moderne platestudio med flinke folk. 
Derfor inneholder «Paris» flere søte og absolutt godkjente poplåter, ikke minst den sommerlette singlen «Stars Are Blind», men også «Jealousy» og «Nothing In This World» viser Paris fra sin beste side. 
Derimot plumper hun ganske kraftig uti på et par av klubblåtene som riktignok er velproduserte og særs dansbare, men her skal Paris plutselig leke vamp og fristerinne - som i Grease-samplende «Fightin' Over Me» - uten at vi helt blir overbevist om at gutta alltid slåss om dette lille, sexy beistet som Paris påstår at hun er. 
Og versjonen av Rod Stewarts «Do Ya Think I'm Sexy» må være den største kalkunen vi har hørt hittil i år. 
Men hvem skulle på forhånd tro at Paris Hilton fremstår mest troverdig når hun forsøker å være seriøs popartist? 
Det er iallfall en start! 

Anbefalte kjøp: 
«Stars Are Blind», «Jealousy» og «Nothing In This World». 
