Mer gartnermoro
Nå kan du være kreativ gartner i det fargerike «Viva Pinata»-universet for andre gang. 

«Viva Pinata» er et av de få barnevennlige spillene som har blitt lansert til Xbox 360-maskinen. 
Til gjengjeld ble det originale og sjarmerende spillet en suksess. 

Det var en slags forenklet blanding av rollespill og strategi, der hovedoppgaven var å dyrke frem vakre hager for å lokke mest mulig pinjataer til seg. 
Når pinjataene var fulladet med godteri, kunne man sende dem av gårde for å live opp diverse fester. 
Er dette spillet kun mer av det samme? 

Svaret er tja. 
Denne gangen har barna en konkret handling å forholde seg til. 
Professor Pester og de onde hjelperne hans forpester det søte pinjata-universet, og forsøker å hindre pinjataene i å lokkes mot hagene. 

Men denne bakgrunnshistorien oppleves sjelden som noe annet enn et mørkt bakteppe. 
Oppgaven går ut på nøyaktig det samme som sist - å være en kreativ og pliktoppfyllende gartner, slik at pinjataene strømmer til hagen. 

Ved hjelp av ulike redskaper, for eksempel spade, vannkanne og frø, kan du skape vakre innsjøer og dyrke frem sjeldne planter. 
I denne versjonen kan man også drysse sand og snø i hagen, for å skape variasjon. 

Dersom man synes det hele blir for sukkersøtt, kan de lage «tøffere» hager, for eksempel spøkelsesbebodde gravplasser. 
En annen bonus er over tretti nye pinjata-raser, som kan besøke hagen og formere seg der. 
Og innimellom får du de velkjente oppgavene - fyll opp pinjataene med godteri og send dem av gårde på fest. 

Spillet oppleves som litt todelt, der et modus er for de minste og et annet for de litt større. 
De minste kan for eksempel pusle i hagen sin uten at noe skummelt skjer. 
De større kan bryne seg på diverse utfordringer, for eksempel pengemangel, ugress og sykdom. 

Det er også lagt opp til at foreldre kan hjelpe barna, eller at barna kan assistere hverandre. 
Ved å plugge inn en ekstra håndkontroller, kan hjelperen være med og stelle i hagen. 
Dette gir bonus i form av magi, som kan kurere medspillerens syke pinjataer. 
Lurt tenkt - for foreldrene. 

Microsoft vet også å bruke melkekua for det den er verdt. 
Det går for eksempel an å skaffe seg kort som holdes foran «Live Vision»-kameraet. 
Kameraet leser av en strekkode, og nye pinjataer låses opp. 
Lurt tenkt - for produsenten. 

Pinjata-universet er like fargerikt og sjarmerende som sist. 
Men endringene er for små til at spillet oppleves som forfriskende og nytt. 
Det er også enkelte av oppgavene som er litt vanskelige å forstå, selv for oss voksne. 

Dermed tenker man at dette primært er for større barn. 
Samtidig er det kanskje litt for barnslig for de største barna? 
Utviklerne hadde vært bedre tjent med en klarere målgruppe. 
Og kanskje noen flere overraskelser enn snø i hagen og nye pinjata-raser. 
Det burde vi kunne forvente når det er såpass lenge siden originalen kom ut. 

Trailer fra Xbox 360-spillet Viva Pinata: 
Trouble in Paradise. 
