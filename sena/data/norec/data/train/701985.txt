Keanu stanser Jorden igjen
Alle filmer er den samme filmen: 
For øyeblikket viser kinoen en sci-fi som heter «Knowing», der Nicolas Cage med sønn oppdager at jorda kan gå under. 
Samtidig kommer på dvd «The day the earth stood still» der Jennifer Connelly med sønn oppdager at jorda kan gå under. 

Men selv om historien blir som ketchup i 17. mai-køen, funker den faktisk fint. 

Det starter med at Keanu Reeves klatrer i nydelig pulversnø som antakelig ble laget for slokking av brann. 
Han finner en Niagara-lampe. 
Seinere i filmen opptrer Reeves som den underlige ånden fra lampen og skremmer opp Central Park i en organisk rustning. 
På det tidspunktet har bakteriologen Jennifer C, (Nic Cage er astrofysiker i sin film) blitt tvangshenta av Myndigheter i gipsmaske og må uttale seg om utslettelse av Jorden. 

Kathy Bates spiller en umedgjørlig forsvarsminister som antakelig hadde invadert Nord-Korea hvis de gikk over til diet-Coke uten tillatelse av FNs sikkerhetsråd. 
Hun vil duellere ved soloppgang, men sånn er ikke denne filmen, for Keanu er en slags Gore, som kommer til menneskene for å true dem med sentimentalitet. 

Dette skjønner bare Jennifer og sønnen hennes, og de hjelper den dystre verdensrom-utsendingen så godt de kan under vanskelige tilhøve, for tekno-Tarzan skyter på teflon-roboten, og menneskene hører som vanlig ikke på fornuft. 

Filmen er en nyinnspilling av sci-fi fra 1951. 
Den gang var det sånn at romfolka hadde bestemt seg for å ta jordboerne hvis de ikke holdt fred. 
I år er det selvsagt sånn at de blir utrydda hvis de ikke slutter å forurense. 
Tidene forandrer seg, men moralismen består. 
