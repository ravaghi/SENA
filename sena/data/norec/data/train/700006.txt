Friskt pust av en kjærlighetshistorie
Musikk, vennskap og kjærlighet. 
"Kjærlighet i New York" er hjertevarmende — og akkurat passe klisjefullt. 

En ung kvinne er i kjærlighetssorg, etter at hennes nyfødte rockestjerne av en ellers pusete kjæreste bestemmer seg for å snuse på livet som akkurat rockestjerne. 
Til nå har Gretta (Keira Knightley) skrevet sanger sammen med artistkjæresten Dave, spilt av Maroon 5-vokalist Adam Levine. 
De to har alltid delt samme lidenskap til musikken, og latt den definere forholdet deres. 
Og så er han utro, og livet hennes tar en brå vending. 

Hun finner trøst i sine egne låter, og mannen som hjelper henne å produsere dem — den desillusjonerte og alkoholiserte musikkprodusenten Dan (Mark Ruffalo). 
Dan har flyttet fra kone og datter etter et nervøst sammenbrudd, og det eneste som holder ham gående, er jakten etter god musikk. 
Jammen flaks at han møter på Gretta. 
Sammen oppdager de at verden er en musikalsk lekeplass. 

"Forelsket i New York" er et overraskende friskt pust av en kjærlighetshistorie. 
Det er ikke den typiske "Da han møtte henne"-varianten. 
Det dreier seg om kjærlighet til musikk, og til vennskap. 
Litt klisjeer finner vi selvsagt, men uten at det blir plagsomt. 
Keira Knightley spiller rollen som engelske, jordnære Gretta, og hun spiller den godt. 
Overraskende nok klarer Knightley å overbevise greit også som sanger. 
Hun er noe upolert, og skuespillerprestasjonen henger mye høyere enn vokalen - men det funker på ett vis likevel. 

Mark Ruffalo gjør også en solid jobb i rollen som raringen Dan, og hadde det ikke vært for rockestjerna Levine, hadde det ikke vært så mye å utsette på skuespillerbuketten. 
Det er ingen tvil om at Levine kan synge, men som skuespiller er han lite troverdig. 
Sett opp i mot Knightley og Ruffalo, blir han fort gjennomsiktig. 

Alt i alt er dette er en klassisk feel good-film. 
Heldigvis er det ikke en musikal i den forstand at alle synger alle replikkene sine (puh), men en film med mye musikk. 
Ganske ålreit musikk. 
