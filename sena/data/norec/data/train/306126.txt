Halie (17) er et dyktig og nærmest for ordentlig pophåp
Proff poptimisme. 

BYLARM: 
Man må jo starte et sted. 
Til sammenlikning med sine jevnaldrende, har imidlertid Hannah Emilie Grung (17) allerede en nærmest forbausende profesjonell fraSmtoning – og en CV deretter. 

Etter sin debutkonsert på Vill Vill Vest (om Bylarm er Goliat, er dette Bergens davidske tilsvar) ble Halie velsignet med panegyrisk omtale og en sekser av «Engelen»; forrige fredag fremførte hun «Youth», den andre av to utgitte låter, i beste sendetid på Skavlan. 

Under Bylarm har hun tilsynelatende ingen tid å miste, og starter å spille den fengende debutsingelen «Echo» før man rekker å blunke. 
Grung og hennes tre, noe eldre medhjelpere spiller godt sammen, og de to påfølgende låtene er mer eller mindre like solid pophåndverk som åpneren. 
Som vokalist er hun også velutviklet, med en stemme som ofte er slående lik hennes store forbilde, Adele. 

Samtidig er innpakningen nesten for ordentlig, som om apparatet rundt Halie – hun jobber tett med Made Management, som blant andre fronter Sigrid og Sondre Lerche – har gått nøye til verks med å slipe bort de røffeste kantene i uttrykket hennes. 

Det er jo vel og bra, men mye av ungdommens vitalitet ligger i at man fortsatt er en uslepen diamant, ennå ikke herda av omgivelsene. 
Det er tross alt årsaken til at purunge mennesker som Sumaya Jirde Ali, som er mye modigere enn meg, skriver «fuck politiet» på Twitter. 

Halie halter riktignok litt under punkt fire på settlista, en lavmælt pianoballade og konsertens klart mest forglemmelige nummer. 
Om det først og fremst er hennes feil, er imidlertid uklart, da låta delvis overdøves av en stor flokk selvsentrerte skravlebøtter bakerst i salen. 

Hun finner imidlertid for alvor fotfestet igjen med aller siste låt ut, som naturligvis er «Youth». 
Halie er fortsatt er veldig ung, så mye kan skje. 
Det er ingen tvil om at hun er flink. 
Man kan likevel håpe at hun blir mer, og ikke mindre, tøylesløs i tiden fremover. 
