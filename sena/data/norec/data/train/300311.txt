Her pumper det vikingblod
Amon Amarth gidder ikke bruke tid på snikksnakk. 

ALBUM: 
Dersom du skal handle testosteronmettet heavy death metal med stor slå-seg-på-brystet-faktor og et buldrende allsangpotensial, er du pent nødt til å svinge innom svenske Amon Amarth. 

Vikingene fra nabolandet har gjennom en årrekke perfeksjonert den storslagne og bredbeinte metalen sin til å bli en kraftutblåsning det er vanskelig å ikke la seg begeistre av. 

Gjengen skriver brautende og ultrafengende riff som krever sin luftgitar og krydrer med melodier som umiddelbart sitter i øret. 
Produksjonsmessig låter det episk som få, med store gitarvegger og trommer som dundrer uavbrutt i mellomgulvet. 

Med titler som «War of the Gods» og «Destroyer of the Universe», er vel listen lagt der den skal være. 
Her er det selvsagt ikke rom for subtile virkemidler og snirklete arrangement. 

Amon Amarth leverer rene ord for penga med mjødhornet høyt hevet - verken mer eller mindre. 
