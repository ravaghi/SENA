Lett blanding
Det skal ikke mye til å fordøye edm-Seebs første ep. 

I godteposen for edm-tilhørere finner man selvfølgelig også Seeb, trioen som er snytt ut av nesa på tropisk house-gudfar Kygo. 

Strengt tatt går suksesshistorien deres som følger: 
Ut av ingenting klatret Simen Eriksrud, Espen Berg og Niklas Strandbråten lynkjapt oppover rangstigen etter den lettbeinte 2016-hiten “I Took A Pill In Ibiza” med Mike Posner. 

Og vipps, gazillioner med avspillinger fulgte. 

Nice To Meet You er deres første ep, og det er litt av hvert for enhver smak. 
Fra komisk generisk edm-pop på ep-åpner “Say You Love Me” med Skylar Grey til Dagny-gjestede "Drink About", en finfin nedstrippet sak, og cirka ep-ens aller sterkeste kort, hvor hennes raspete popvokal får skinne. 

Nikket til 00-talls-gitarlicket på Jay Sean-gjestede “Don’t Know Why” føles som et hyggelig gjenhør. 
Den svulstige r&b-balladen “Nice To Meet You” er et gjesp på tre minutter og “The High” høres en forkastet låtskisse av Cashmere Cat med et greit forsøk på The Weeknd-vokal. 

Det rundes av med “Listen”, med stødig vokal av Iselin, men dette-har-jeg-hørt-før-følelsen er for markant. 

Søtt og salt, altså, men litt for tannløst på Nice To Meet You, foruten et par hederlige unntak. 

P3 Live: 
Mike Posner - "I Took A Pill In Ibiza": 
