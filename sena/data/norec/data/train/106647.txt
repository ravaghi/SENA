Paperboys «Songs & Singles - So Far So Good»
(Bonnier Amigo) 

Norges eneste virkelige hip hop-suksess viser hvorfor de kalles nettopp det. 

Norsk hip hops gladgutter Vinni og Pope i Paperboys har bare tre album på merittlisten. 
På fem år har de likevel klart å trylle frem så mye gull at en «best of»-plate - med 16 låter! - er helt på sin plass. 
Den åpner med den humørfylte nye energiutblåsningen «Move On», sveiper innom eldre uimotståeligheter som «Wiggle It», «Ra-Ra», «Barcelona» og «What You Need», før det hele rundes av med det som var en av fjorårets friskeste norske singler, «Keep It Cool». 

Paperboys har hele veien fremstått som avslappede og lekne, samtidig som de er til fingerspissene gjennomførte i alt de foretar seg. 
(Noe de ni musikkvideoene på bonus-DVD-en også er klare bevis på.) 
Så er det heller ingen andre norske hip hop-ere som kan måle seg med Paperboys' suksess hva salgstall angår. 
Med denne hitsansamlingen er det egentlig lett å skjønne hvorfor. 
