Utrolig, men sant:Toyota Yaris er blitt morsom 

Snakk om vellykket ansiktsløftning. 

B-segmentet for biler er først og fremst et europeisk fenomen. 
I USA bryr man seg ikke om det i det hele tatt, og forsåvidt ikke i Norge heller. 

Sammenligner man salgstallene for dette segmentet her hjemme med for eksempel Danmark eller Frankrike, er det enorme forskjeller. 
Her på berget er folk litt som i USA. 
Vi påstår vi trenger en stor bil, og lager unnskyldninger etter det. 

Oppgradert fra topp til tå 

Men for de aller fleste holder det lenge med biler i B-segmentet, det må vel ses på som et typisk i-lands problem at vi heller kjøper større og dyrere biler. 
Men for de som faktisk er ute etter en bil i denne størrelsen, har Toyota Yaris dukket opp på radaren igjen. 

Ikke at den har vært borte, men dens litt kjedelige ytre og indre har gjort at mange har oversett bilen. 
Derfor har Toyota nå oppgradert bilen fra topp til tå. 
Her nevnes kort et nytt eksteriørdesign, designendringer på interiøret, bedre støyisolering, bedre kjøreegenskaper, Toyota Touch 2 fra laveste grad, Dab+ som standard og lavere priser på bensinvariantene. 

Sense og Style 

Utstyrsnivåene er Sense, Active og Style, samt Style Hybrid. 
Bensinmotor er for mange det foretrukne valg i en liten bil, og her har prisene gått ned. 
1,0 Active går ned 13.700 kr i pris, mens 1,33 Active går ned 11.500 kroner. 

Tre motorvarianter er tilgjengelige: 1,33 Dual VVT-1 med 99 hk og 125 hester er uforandret. 
Den er tilgjengelig med manuell 6-trinns girkasse eller trinnløs CVT-kasse. 

Den tresylindrede énliteren er på moderate 69 hk og 95 Nm. 
Så er det en hybridversjon med 1,5-liter og elektrisk motor. 
Dieselutgaven utgår grunnet dårlig salg. 

Red Pack 

Hva gjelder priser starter 1-literen på det laveste utstyrsnivået Sense på 156.200 kroner. 
For 180.500 kroner får du 1,3-liters utgaven i Sense-utførelse, mens den samme motoren med trinnløs CVT-kasse og utstyrsnivå Active koster 192.700 kroner. 
Da får du LED-lys, automatgir, klimaanlegg, cruise control og ryggekamera. 
Hybrid-versjonen starter på 202.100 kroner. 

Min utgave er en Style med 1,33-literen og såkalt Red Pack. 
Red Pack koster 3800 kroner og inneholder Alufelg (195/50r16) Premium lyd med åtte høyttalere, samt rød dekor på dashbordet. 

Kollega Rune Nesheim kjørte hybrid-versjonen i Düsseldorf, og var ikke altfor imponert. 
Her kan du lese hans prøvekjøring. 

Men etter en uke med 1,33-literen må jeg si at jeg liker bilen svært godt. 
Det er flere grunner til det. 

Råere enn den høres ut som 

For det første er det selve motoren. 
100 hk høres ikke mye ut, og 11,7 sekunder høres forferdelig tregt ut. 
Men bilen føles alltid mye rappere enn det, godt hjulpet av en presis og tight 6-trinns manuell girkasse, og en motor som liker å bli kjørt på hardt turtall. 

Ikke så hardt at det bare blir mas og masse bråk, men hardt på den gamle italienske måten. 
Der man i en Fiat eller en Alfa Romeo opplevde at motoren ville ha turtall og tung gassfot for å levere varene, samtidig som den gjorde det på et morsomt og inspirerende vis. 
Her får motoren et merkbart skyv når man nærmer seg 4000 omdreininger, og videre opp de neste par tusen omdreiningene. 

Under priority 

Selve ansiktløftingen er gjennomført i tråd med Toyotas «Under priority» og «Keen look» designfilosofi, og øvre og nedre del av grillen er blitt redesignet. 
Bakfra kan man se at lysene har fått ny LED-teknologi, og en diffuser gir et sportsligere preg. 

Men det er innvendig Yaris virkelig har fått seg et løft. 
Det er nå en høyere grad av opplevd kvalitet enn tidligere, samtidig som materialvalg og fargemuligheter gir et friskere inntrykk enn før. 
Dashbordet er mer horisontalt, med en tynnere øvre del av instrumentpanelet. 
Dørsidene har fått et nytt utseende, og midtkonsollen er hevet 2,3 centimeter. 

Her har de gjort en svært god jobb 

Et lukket oppbevaringsrom er også på plass på midtkonsollen. 
Touchskjermen har økt i størrelse, fra 6,1 til 7 tommer. 
Den er siste utgave at Toyota Touch 2-multimediasystemet (som altså er standard på alle utstyrsnivåer i Norge), og Dab+ er standard. 
Dashbordoverflaten har også fått polstring med økt tykkelse. 
Nye setetrekk, samt nye mønster og farger er også tilgjengelig på alle utstyrsnivåer. 

Her må jeg personlig få si at jeg synes Toyota har gjort en svært god jobb. 
Min Red Pack betyr jo at bilen er pakket med røde detaljer. 
Noen vil nok synes det blir litt mye, men da kan man jo velge en vanligere modell. 
Jeg synes det er forfriskende med de knallrøde detaljene, som sammen med en økt heving av interiørkvaliteten gjør innsiden av Yaris til et trivelig sted å være. 

Og på typisk Toyota-maner er det særdeles enkelt å finne ut av ting. 
Unntatt knappene for varme i forsetene da. 
Som viser seg å være godt skjult under håndbrekket. 

Bedre å kjøre 

Det utvendige og innvendige løftet henger også sammen med forbedrete, eller skal man si mer underholdende kjøreegenskaper. 
Toyota skjønte for noen år siden at de begynte å bli oppfattet som et vel traust bilmerke, og har tatt grep for å motvirke dette. 

Vi ser det på alt fra sportsbilen GT86 til Aygo, som vi nylig har testet. 
Yaris faller fint inn i den samme kategorien, så vurderer du en bil i B-segmentet, er det ingen som lenger kan si at Yaris er det kjedeligste valget. 

Karosseriet er stivet opp med 36 nye sveisepunkter, og en ny stivere torsjonsaksel i det bakre hjulopphenget, samt flere nye komponenter i hjulopphenget, er med på å forbedre kjøreopplevelsen. 
Styreresponsen er blitt mer lineær og direkte, og det er mindre støy inn i kupeen blant annet gjennom bruk av et nytt gulvteppe. 

Klasseledende 

Ute på veien føles Yaris akkurat som en klasseledende bil i dette segmentet skal gjøre. 
Trygg og forutsigbar, men samtidig underholdende med en liten touch av sportslige tilsetninger, uten at det går på bekostning av en for stivt oppsatt bil. 
Den blir heller aldri for stump på humpete grusveier, noe ikke alle biler i denne klassen klarer. 

Setene er helt ok, men ikke noe salgsargument. 
I baksetet har man imidlertid overraskende god plass, her er det ikke noe problem for to voksne å sitte på en lengre kjøretur. 

Konklusjon 

Yaris produseres ved Toyotas fabrikk i franske Valenciennes, et strategisk valg fra Toyota sin side. 
For hvem kjenner det beinharde B-markedet bedre enn europeerne? 

Kollega Fred Magne Skillebæk ga bilen terningkast fem da han testet den i 2012, og med en rad forbedringer (inkludert et brudd med det litt kjedelige imaget), er det i hvert fall ingen grunn til å gi en lavere karakter. 
Her kan du lese hans test fra 2012. 
