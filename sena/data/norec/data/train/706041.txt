Rullestolkrim med språklig krøll
FILM: 
Dette har du garantert aldri sett før: 
Ungarsk rullestolkrim med beksvart humor - og rar teksting. 

Kills on Wheels 

Originaltittel: 
Tiszta szívvel. 
Sjanger: Action, Drama, Komedie. 
Med: 
Szabolcs Thuroczy, Zoltán Fenyvesi, Adám Fekete, Dusan Vitanovic, Lidia Danis, Monika Balsai. 
Regi og manus: 
Atilla Till. 
Nasjonalitet: Ungarn, 2016. 
Lengde: 
1 t. 43 min. 
Aldersgrense: 15 år. 

Zoli og Barba er to funksjonshemma tenåringar som bur på institusjon. 
Zoli sit i rullestol, Barba ser ut til å ha cerebral parese. 
Dei tenkjer, snakkar og fantaserer om slike ting alle 17-årige gutar gjer, men har altså litt ekstra å kjempa med fordi kroppane deira byr på visse utfordringar. 
Men laga actionfylte teikneseriar kan dei. 

Inn i biletet kjem Rupaszov, brannmannen som blei lam frå livet og ned i ei ulukke tre år tidlegare, som har hamna i fengsel og nå er ein knallhard og bitter gangster med tvilsame kontaktar. 
Dei tre blir ein usannsynleg trio hitmen som går nådelaust til verks mot diverse tvilsame typar. 
For kven mistenker vel ein mann i rullestol? 

Filmskapar Atilla Till ville laga film om og med funksjonshemma etter å ha jobba med folk med funksjonshemming. 
Dei fleste skodespelarane i «Kills on Wheels» er amatørar som faktisk har ei eller anna funksjonshemming. 
Det fungerer bra. 
Dei har langt betre føresetnader for å visa sine utfordringar og gleder enn proffe skodespelarar som speler lame. 

Atilla ser ut til å ha ein dobbel agenda. 
Han vil både fortelja ei spennande historie, som fungerer ganske bra som film, samtidig som han vil visa korleis det er å leva med ei funksjonshemming. 
Frå praktiske utfordringar med trapper og sånt til å lengta etter damer. 
Heldigvis skjer dette med ein god dose mørk humor. 
Som når skjelvande Barba bommar på knappane og får salte kringler i staden for vatn av kjøpeautomaten. 
Eller rullestolen går tom for batteri når dei er på tur. 

Men den norske tekstinga me er prisgitt på ein film på ungarsk, held ikkje mål. 
Det ser ut til å vera omsett via engelsk - til dårlig norsk. 
Då får du rare setningar som ikkje eksisterer i det norske språket. 
Som: 
«Snakker du tilbake igjen?», «Presser gjennom siv, nå har vi det gøy», «Skyt tilbake allerede» og «Tid og rom tar over meg.» 
