Mørbanka i Halden
«Fuck Up» er en norsk actionkomedie med god action og litt mindre god mørk komikk. 

FILM: 
Man har alltid med seg fordommer inn i kinosalen, ikke minst når enda en norsk actionkomedie legger seg lagelig til for slakt. 
En lurvete vennegjeng skal atter en gang føkke ting opp, denne gangen i Halden. 
En norsk actionkomedie har ikke funnet sted i Halden siden ... like før jul, da «Arme riddere» lot blodet sprute i grensetraktene. 

En annen fordom man bringer med seg inn i mørket, er at «Fuck Up» er laget av teamet bak «Dag», den første norske TV-serien som er blitt kjøpt opp for amerikansk resirkulering — en stor bragd. 
Øystein Karlsen har skrevet og regissert, mens både Atle Antonsen, Anders Baasmo Christiansen, Tuva Novotny, Jon Øigarden, Rebecka Hemse og Iben Hjejle står på rollelista. 

Smugletrøbbel 

Man forventer derfor en mørkere humor og færre tomme tønner enn i de siste års norske blodbad, noe man også får. 
Karlsen legger på et relativt vellykket lag med alvor. 
Av de fire barndomsvennene er Jack (Øigarden) den vi ser mest til. 
Han har kone (Hemse) og datter og prøver å skjerpe seg, selv om han puler rundt og tennene gnisser av kokain. 
Robin (Novotny) er den eneste av dem som har klart å bli voksen (hun er lege), mens både Rasmussen (Baasmo) og Glenn (Antonsen) er småkriminelle. 

For anledningen klarer Glenn å føkke opp et smugleprosjekt og får noen svenske «forretningsmenn» etter seg. 
Svenskenes vrede går mest ut over Jack, som stadig utsettes for ulike typer juling, samtidig som han kjemper for ikke å miste familien. 

Morsom action Øystein Karlsen skal ha skryt for å gi karakterene menneskelige trekk vi kan kjenne oss igjen i. 
Han skaper karakter med en viss dybde til actionkomedie å være, noe som er uvant kost i norsk sammenheng. 
Dessverre smører han for tjukt på i form av en overflødig voice-over som rammer inn fortellingen og prøver å si noe vektig om meningen med livet. 

Skuespillerne presterer jevnt over godt, selv om det er Øigarden som får utfolde seg mest, særlig i noen gode scener med den svenske skurken Leopold (Lennart Jähkel). 
Det mest vellykkede i «Fuck Up» er likevel actionscenene, som har bra trøkk, i tillegg til noen genuint morsomme sekvenser. 
