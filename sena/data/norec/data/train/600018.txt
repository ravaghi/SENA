Slavens verdighet
Biografi/Drama 

USA 2013 

Regi: 
Steve McQueen 

Skuespillere: 
Chiwetel Ejiofor, Brad Pitt, Michael Fassbender, Benedict Cumberbatch, Sarah Paulson, Paul Dano, Paul Giamatti, Garret Dillahunt, Michael Kenneth Williams 

Manus: John Ridley 

Musikk: 
Hans Zimmer 

Aldersgrense: 15 

Egnethet: 
Ungdom/Voksen 

Steve McQueen er en filmskaper som mener noe med det han lager. 
Med "12 Years a Slave" vil briten bak "Shame" (2011) en gang for alle vil vise hva det amerikanske slaveriet var: grådighet, kynisme og rasisme satt i system. 

Filmen er basert på Solomon Northups selvbiografi fra 1853. 
Northup (her spilt av Chiwetel Ejiofor) var en fri, svart mann bosatt i New York, som ble kidnappet og solgt som slave i Georgia. 
Han mistet ikke bare alt han hadde – familien sin og navnet sitt inkludert – men ble også selv en annen manns eiendom. 
I 12 år gjorde han hardt fysisk arbeid og levde i absolutt fornedrelse. 
Alt han hadde å klamre seg til, var verdigheten og forstanden sin. 

De kjente navnene på rollelisten er mange – fra Fassbender og Cumberbatch til Giamatti og Pitt – men de får aldri komme i veien for McQueens historieleksjon. 
Hans fremstilling av slaveriets uvesen er nøktern, realistisk, dødsens alvorlig – alt Quentin Tarantinos "Django Unchained" ikke var. 
Her får vi ikke bare se hva pisking virkelig gjør med hud og kjøtt, men også hvordan systemet umenneskeliggjorde både slave og slavedriver. 

"12 Years a Slave" er en påkjenning å se, men den er en leksjon det vil bli vanskelig å glemme. 
