«Litterær» filmperle
Definitivt ingen lystseilas. 
Men en tung, rik og meget sammensatt moderne film noir. 

HANDLER OM: 
En fremtredende politiker kjører ned og dreper et menneske langs en øde landevei. 
Nokså lett lar politikerens sjåfør seg overtale til å ta på seg skylden og gå i fengsel - mot økonomisk kompensasjon. 
Fengslingen blir katastrofal: 
Sjåførens kone og hans sønn trekkes inn i et destruktivt spill; det blir en slags firefoldig, nedadgående helveteskarusell. 

DOM: 
«Tre aper» er den kjente apefiguren: 
Ikke hør, ikke se, ikke si noe ondt. 
Skal vi si: 
Her er det ironisk ment. 
For filmen er en studie - om ikke i ondskap, så i hvordan mennesker kan ødelegge seg selv og andre, når bare betingelsene er de rette, fristelsene store nok og konsekvenser aldri overskues. 
Med andre ord: 
Velkjent og klassisk litterært forelegg paret med den klassiske film noir-teamatikken om hvordan skyld og grådighet legger livet øde. 
Alt gjennomført med en nesten smertefullt gjennomført estetikk - og Tyrkias trykkende hete som femte hovedperson. 

Blytungt og fantastisk givende! 

JON SELÅS 
