Veronica Maggio - «Och vinnaren är...»
En svensk Duffy-variant, uten helt den samme elegansen. 

Veronica Maggio ble kåret til årets nykommer under svenske Grammis for to år siden. 
Dette er hennes andre album, og singlen «Måndagsbarn» har allerede i lang tid vært en positiv plage i bakhodet på undertegnede. 
Dessverre er det ikke like mye å bite i på resten av platen. 
Maggio har en ganske tynn stemme, skriver rastløse og personlige tekster og flørter såpass mye med retrosoulen at det fort minner om en blekere utgave av både Duffy og Amy Winehouse. 
Sånn sett er denne platen mer et bevis på at svenskene nok en gang viser seg som eksperter i å plukke opp internasjonale musikktrender kjapt, enn at det er en virkelig god plate fra en mer enn middels spennende artist. 

ANBEFALTE KJØP: 
«Gammal sång», «Stopp», «Måndagsbarn» og «Jajaja». 
