Varg Veum etterforskar overgrep
Det handlar om barneporno og seksuell misbruk av barn denne gongen 

Ein januarkveld kjem ein bil i stor fart rett mot Veum. 
I siste liten greier han å kaste seg til sida. 
Ganske raskt koplar han hendinga til to dødsannonsar han har lese. 
Dei to har sona ein dom for overgrep mot barn. 

I ein kort periode var Veum sjølv mistenkt fordi han hadde grov barneporno på PC-en, men datakyndige prova at ein eller annan hadde plassert materialet på PC-en hans. 
Dødsfalla kan vere uhell, sjølvmord – eller drap. 
Veum trur det siste, og blir meir og meir sikker på at det er slik. 

Sjølv om det meste av handlinga er lagt til bergensområdet, er ein snartur til Vestfold viktig. 
Der møter han ein advokat med det, særleg i Tønsberg, kjende etternamnet Foyn. 

Staalesen likar å krydre tekstene sine med lokalkunnskap, ofte historisk, og det gjer han også denne gongen, mest om Bergen, men også lite grann om Tønsberg. 
Enkelte vil kanskje reagere negativt, men eg synst det er heilt greitt. 

Som den svært rutinerte forfattaren Staalesen er, kjem han med hint som lesarane kan bruke til å avsløre mordaren. 
Denne gongen blei eg faktisk ikkje så overraska. 
Etter å ha lese dei vel 200 første sidene (boka fyller vel 300sider), var eg temmeleg sikker på kven det var. 
Eg tok ikkje feil, og det er for tidleg. 

Spenningsnivået er ikkje særleg høgt i starten, men Staalesen er proff. 
Mot slutten manglar det ikkje på «action!» 
Utan å røpe for mykje, den gamle Corollaen hans vil neppe vere med i neste Weum-bok. 
Eg heldt på å seie, som vanleg, er forholdet Varg Veum har til politikorpset i Bergen, ikkje det beste. 

Forfattaren er elles svært tydeleg i kva han synst om seksuell misbruk av barn. 
Når samtalar kjem inn på det feltet, gnistrar det av språket Staalesen legg i munnen til Veum, om muleg endå meir enn vanleg. 
Akevittflaska er sjølvsagt på plass i skrivebordskuffen inne på kontoret til Veum, men han er, som i den førre boka, ikkje spesielt tørst. 
