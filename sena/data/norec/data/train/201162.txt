TEST:Komplett Gamer Premium 
- AMD Vision Black 

Den beste spillopplevelsen krever en kraftig stasjonær PC. 

Det er en stund siden vi har testet stasjonære PC-er i DinSide data, og enda lenger siden vi testet PC-er beregnet på gamere. 
Men nå var tiden inne, siden det har dukket opp maskinvare som er interessant å sjekke uansett. 
Spesielt gjelder dette 6-kjerners prosessoren AMD Phenom II X6. 

Det er også andre komponenter og kombinasjoner som er oppdatert, som SSD til systemdisk og roterende disk til lagring. 

Grafikkløsningen er heller ikke spesielt pinglete, den består av 2 kort fra ATI koblet sammen i CrossFireX. 

Spesifikasjoner 

Her er listen over hva maskinen inneholder: 

Prisen for et ferdig system ligger ca 900 kroner høyere enn om du skulle satt sammen alle delene selv og installert programvare osv. 
Samtidig gir dette deg 3 års garanti. 

Kabinett og montering 

Kabinettet er et midi-tower, med mulighet for 4 vifter. 
Det er i stål og plast og kommer bare i sort. 
Viftene er plassert i topp (200mm!) og på baksiden (120mm) og foran hver av de to diskmodulene i front (120mm). 

Det er plass til 9 lagringsenheter, 3 optiske 5,25" og 6 standard 3,5" som festes i to diskmoduler som kan tas ut fra fronten. 
Modulene har gitter i front, og bak dette sitter en vifte som suger luft inn. 
Foran viften sitter et luftfilter som enkelt kan tas ut for rensing. 

Hastighetskontroll for viftene sitter øverst bak på kabinettet. 
Legg også merke til de blå USB 3.0 kontaktene. 

På toppen sitter av/på og reset-knapp, og 2 USB, 1 eSATA og jacker for hodetelefon og mikrofon. 

Monteringen er utmerket, kablingen er ryddig, men det er brukt standard CPU-vifte. 

Prosessor og grafikkort 

Prosessoren er en Phenom II X6 1055T, den kjører på 2,8 GHz, men i turbo mode kan kjerner klokkes opp til 3,3 GHz. 
L2 hurtigminnet er på 6 x 512k og felles L3 er på 6 MB. 
Effektforbruket er på opptil 125 W. 

Skjermkortene ASUS Radeon HD 5830 1GB GDDR5 er det to av og de er naturligvis koblet i CrossFire. 
Disse skjermkortene er i seg selv ganske kraftige, og i par sparker det desto mer. 

I bruk 

Vi koblet opp PC-en på 2 skjermer. 
Hovedskjermen var en BenQ på 22 tommer med 1920 x 1080 HD-oppløsning og ekstraskjermen en 19-tommer Fujitsu på 1440 x 900. 

BenQ-skjermen ble koblet til HDMI (den har bare HDMI og VGA inn) og Fujitsu på DVI. 
BenQ-skjermen fikk problemer med overscan og bildet dekket ikke hele skjermflaten. 
Da koblet vi den til VGA med overgang fra DVI og den andre skjermen med overgang fra HDMI til DVI. 
ATI-kortene har bare DVI, DisplayPort og HDMI ut - ingen egen VGA-kontakt. 

Maskinen starter opp Windows 7 Home Edition på 40 sekunder og avslutter på 12. 
I oppstarten tar det ca 12 sekunder før operativsystemet lastes inn. 

Til all vanlig PC-bruk er den klart overdimensjonert, og alt skjer lynraskt. 

Men dette er først og fremst en spillmaskin og her er ytelsen langt mer kritisk. 
Mange av de populære online-spill som Call of Duty og CounterStrike er helt uproblematisk for denne maskinen, det er først ved tyngre spill at kreftene kommer til sin rett. 
Spesielt når vi kjører dem i full HD (1920 x 1080) slik vi har testet. 

Vi har spilt kjente spill som Team Fortress 2, Half-Life 2, Counter Strike Source, GTA IV, FarCry 2, Crysis og Crysis Warhead, Call of Duty Modern Warfare 2 - og maskinen håndterer disse stort sett uten problemer med alle instillinger på maks. 

Men i Crysis og Crysis Warhead hakker det fremdeles på de aller mest krevende innstillingene, som ved Anti-Aliasing stilt på maks. 

Vi fikk også noen problemer med Far Cry og Tean Fortress 2 da vi forsøkte å tweake innstillingene i Catalyst Control Center. 
Standardinstillingene fungerte faktisk best. 

Hvordan vi testet 

Vi har brukt PC-en en drøy uke, først og fremst til spill, men også til vanlige oppgaver. 
Spillene vi har kjørt tester på er FarCry 2, Company of Heroes og GTA IV. 

Vi har også kjørt følgende tester: PCMark Vantage, 3DMark, Passmark og Geekbench. 

Støy 

Ved påslag er maskinen ganske støysvak. 
Det er den også under vanlig bruk, helt til man begynner å belaste prosessoren. 
Da begynner prosessorviften å øke turtallet, og når det virkelig er hardkjør, slik som under intens gaming og i noen av testene, da høres det ut som om den snart tar av og flyr ut av maskinen... 

Når aktivitetsnivået synker følger viftehastigheten fort etter og går etter hvert ned til et behagelig nivå. 

Temperaturen på luften som kommer ut av maskinen er aldri ubehagelig varm, men den bidrar likevel godt til oppvarmingen av rommet. 
Det er tross alt noen hundre watt som brukes når det står på som verst, og det tilsvarer en liten panelovn. 

Konklusjon 

Komplett Gamer Premium - AMD Vision Black er en svært potent gamer-PC. 
Med unntak av Crysis/Crysis Warhead - som bare helt ekstreme maskiner klarer med alt på fullt - er det bare å gi på, maskinen presterer. 

Vi ville nok valgt en annen kjøler og vifteløsning til prosessoren på grunn av støyen, som er ganske heftig. 

Systemdisken er heller ikke så rask som vi hadde ventet, og siden den er ganske liten er det naturlig at programmene lagres på den roterende disken. 
Da er det bare selve Windows som får gleden av å bruke SSD-en. 

Mer info om maskinen finner du hos Komplett. 
