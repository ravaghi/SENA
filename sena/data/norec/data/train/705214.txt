Velkomponert feel good-historie
Vidtfavnende, velstrukturert kollektivskildring der overraskelsene mangler. 

Anne-Cathrine Riebnitzsky: 
Orkansesongen og stillheten. 
Roman. 
Oversatt av Benedicta Windt-Val. 
368 sider. 
Font Forlag 

Det er lett å forstå at den prisbelønte danske dikteren Anne-Cathrine Riebnitzsky (f. 1974) med støtte fra Nordisk ministerråd nå oversettes til norsk for første gang. 
Det dreier seg om en mosaikkaktig kollektivroman utformet i tredje person der plottet i løpet av drøye sju måneder sprer seg over et vidt geografisk område og streifer innom rundt tretti ulike livsskjebner som speiler, kontrasterer, vikles inn i hverandre. 
Synsvinkelen forplanter seg fortløpende mellom de viktigste fiksjonsfigurene i klassisk stafettromanstil. 

Handlingen utspiller seg uanstrengt i spennet fra Mellom-Amerika, Chile, USA, Berlin og Amsterdam til Danmark. 
Hovedkarakterene er presten Monica, gift med en astrofysiker, og Beate - forsvarsadvokat, sørgende enke, mor, datter og jeger. 
I tillegg møter vi bl.a. en kriminelt belastet Balkan-soldat som er blitt gifteklar kakaobaron i Guatemala, en sveket jente med drømmen om Amerika intakt, en latinamerikansk mafiaboss og hans troløse medarbeider, en forelsket politimann, en MC-bølle som har unnsluppet en voldtektsdom, en far med hevntanker, en usikker ung kvinne som ser kunstnerkarrieren åpne seg samt to ungdommer involvert i dansk narkotrafikk. 

Det moralsk-eksistensielle alvoret er ikke til å ta feil av. 
Forsøket på å belyse sorg og savn og skyld, tro og tvil, håp og kjærlighet - i rammen av fattigdom, en tropisk orkan, profittbegjær, vold, fengsel og tigrer i en dyrepark - framstår som både dramatisk og velturnert. 
Mørket kan nok senke seg, men uten at lyset i tunnelen forsvinner. 

Dermed blir teksten ofte for glatt og lett doserende i tonen. 
Når så mange karakterer tildeles synsvinkelen og avdekker hva de føler og frykter og tenker, da savner man raskt enkelte innslag av usagt, formuleringer som biter, skurrer, yter motstand. 

Denne godt oversatte feel good-historien mangler det lille ekstra som gjør den til stor samtidslitteratur. 
Mest fascinerende er visse jaktscener med pil og bue. 
De rommer en indre spenning som virker autentisk. 
