Ryan Adams:«Love Is Hell Pt. 2» 

(Lost Highway / Universal) 

Den tredje platen fra Ryan Adams på en drøy måned - trenger vi det? 

Svaret blir et kontant nei. 
«Rock 'n' Roll» var et dels mislykket gitarrock-album, mens «Love Is Hell Pt. 1» var den vellykkede, gjennomført dempede og mørke Adams i toppform. 
Del to av «Love Is Hell» er også dempet, men en musikalsk lettvekter, mens den tekstlig går direkte inn i en periode som preges av samlivsbrudd, muligens med Leona Næss. 
Likevel blir Adams for personlig til å treffe noen nerver, med unntak av platens langt på vei eneste store høydepunkt, «Hotel Chelsea Nights», en storslått låt i «Purple Rain»-tonedrakt, som tenderer sjablong-myten om det berømte New York-hotellet, men som likevel er mektig nok til å fremstå som platens klare beholdning. 
