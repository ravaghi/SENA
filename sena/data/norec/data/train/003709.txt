The Town
Et skikkelig hardkokt krimdrama! 

Ben Affleck imponerer igjen! 
Han er både skuespiller, regissør og en av manusforfatterne av The Town. 
Dette er et skikkelig hardkokt krimdrama med solid miljøskildring, interessante figurer og sitrende spenningssekvenser. 

Dette er av typen film der man slett ikke er sikker på om man skal heie på purk eller skurk. 
Det er tross alt Jon Hamm fra Mad Men som jakter Ben Affleck og Jeremy Renner. 

En vinn-vinn-situasjon for oss som ser på! 

Vil endre livet 

Doug (Affleck) og hans tre barndomsvenner tar banksjefen Claire (Rebecca Hall) som gissel under et ran. 

Senere holder Doug Claire under oppsikt for å forsikre seg om at hun ikke kan identifisere dem, men ender opp med å få mer kontakt med henne enn meningen var. 

Doug begynner å ønske seg noe annet enn livet som bankraner, samtidig som FBI-agenten Frawley (Jon Hamm) kommer stadig nærmere. 

Arvelig belastet 

Handlingen finner sted i Charlestown, en bydel nær Boston med en stor andel av irsk-amerikanere. 

Det er dette miljøet Affleck fører oss inn i, og vi får en sterk følelse av samholdet, brorskapet og de uskrevne reglene som gjelder mellom hovedpersonene. 
De skildres som arvelig belastede yrkeskriminelle som ikke har mange andre valg. 

En følelsesladet scene der Doug besøker faren (Chris Cooper) i fengsel, gir mange hint til hva som formet ham. 

Matcher nesten Heat 

Det er umulig å ikke tenke på Heat når man ser The Town. 

Affleck og hans stab har filmet noen drivende gode actionscener fra brutale bankran, med påfølgende biljakter og skuddvekslinger. 
Noen av dem matcher Michael Manns mesterfilm fra 1995. 

The Town har kanskje ikke Robert De Niro, Val Kilmer og Al Pacino, men Ben Affleck, Jeremy Renner og Jon Hamm er faktisk ikke en dumme erstatninger. 

Afflecks figur har en troverdig ark gjennom historien, Renner er formidabel som løs kanon, mens Hamm er god som målrettet FBI-mann. 

Svært kompetent 

Ben Afflecks regidebut, Gone Baby Gone, var altså ikke et blaff. 
Han viser at han er en svært kompetent regissør, med øyne for både action, miljøskildring og menneskelig drama. 

The Town er en fortreffelig film, som kan måle seg med de fleste store i ranssjangeren, som Heat, The Departed, Point Break og State Of Grace. 
Godt Affleck godt! 

Se trailer for The Town her: 
