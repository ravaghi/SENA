TEST:Lexus GS 300h 

Hvordan gjøre luksusbilen rimeligere? 
Lexus har oppskriften og vi har testet den. 

Denne bilen er i en klasse for seg. 
Lexus tilbyr nemlig ikke mindre enn to hybrid-alternativer i den øvre mellomklassen, og vi har denne gang kjørt det rimeligste: GS 300h. 

Det er en stor bil i samme liga som Mercedes E-klasse, BMW 5-serie og Audi A6, bare en anelse mer kompakt og mindre romslig. 

Et merke i skuddet 

Lexus er på fremmarsj om dagen (ja, det er ikke første gang vi skriver det - det baller på seg). 
For ikke lenge siden kjørte vi en fornyet CT 200h, før det storebror IS 300h - og før det igjen den enda større GS 450h. 

Hvis vi skal sammenligne med klassemotstandere for hver av dem blir det for eksempel hos Audi, henholdsvis A3, A4 og A6. 
Eller hos Mercedes-Benz: A-klasse, C-klasse og E-klasse. 

Snart kommer det også en helt ny og rimeligere Lexus-SUV - som du kan se nærmere på her 

Avgiftsfordel 

Avgiftssystemet i Norge favoriserer til en viss grad utslippsvennlige hybridbiler for å stimulere til at flere kan velge ny teknologi. 

For nye GS 300h utgjør besparelsen på avgiftssiden minst 90.000 kroner. 

Underbyr Mercedes og BMW 

Nye GS 300h får dermed en svært attraktiv startpris på 525.400 kroner før leveringsomkostninger. 
(Eksempel levert Oslo: 537.000 kroner). 

Og som øvrige Lexus-modeller er bilen godt utstyrt allerede fra grunnversjon. 
Den viser seg som en svært attraktiv modell i den såkalte "øvre premium-middelklassen", spesielt her i Norge. 
Her finner man som nevnt også biler som Jaguar XF, BMW 5-serie, Mercedes E-klasse og Audi A6. 

Lexus anser bilen for å være spesielt viktig i firmabilmarkedet, der det i stadig større grad velges biler med lave utslipp. 

BMW har også en hybrid i denne klassen - her kan du lese vår test av BMW 5 Active Hybrid 

To hybridversjoner 

Her hjemme består GS-serien nå av modellene GS 300h og GS 450h (i noen markeder selges også sekssylindrede GS 250), og Lexus kan dermed skryte av å tilbyr to fullverdige hybridalternativer for samme modell. 

GS 300h er selvsagt innstegsmodellen, og skal representere lavest mulig utslipp og samtidig en høy grad av komfort. 

Den sterkere GS 450h velges ifølge Lexus av dem som ønsker høyest mulig ytelse i kombinasjon med hybridteknologiens mange fordeler. 
Test av den finner du her, samt flere detaljer om grunnkonsept og design som vi ikke gjentar nå. 

Testbilen, GS 300h F-Sport: 

Som lillebror 

GS 300h er, som de andre GS-versjonene bakhjulsdrevet, og er utstyrt med et fullhybrid-system. 

Den er utstyrt med den samme 2,5 liters rekkefireren vi finner i IS 300h, og også her yter den 177 hestekrefter. 
Likeledes er det maksimale dreiemomentet på 215 newtonmeter. 

Bensinmotoren kombineres med en elektrisk motor som kan produsere opptil 143 hestekrefter, og den samlede effekten - det man kaller hybridsystemets ytelse - oppgis til 223 hestekrefter. 
Disse leveres til bakhjulene via den såkalte E-CVT-girkasse (som du finner beskrevet lenger ned). 

Akseptable ytelser 

Motoren har tilstrekkelige ytelser selv i denne bilen, men man må ikke forvente det store trøkket. 
Den kan også kjøres relativt aktivt takket være de innprogrammerte girtrinnene. 
0-100 kilometer i timen tar 9,2 sekunder, mot 8,3 sekunder i lillebror IS. 

Som innstegsversjon og til den prisen må dette sies å være raskt nok. 

Toppfarten er skarve 190 kilometer i timen (200 for IS), og dette er et godt stykke bak konkurrentene. 
Det vil likevel bare være et tema for den som bruker bilen på tyske motorveier. 

Avslappende 

Det er her Lexus uansett spiller sitt annerledes-kort, som i de andre nye hybridene: 
Ytelsene er tilstrekkelige, men drivlinjens mykhet og den generelle komforten - særlig nå som girkassen passer bedre til motorene - oppmuntrer til avslappet og avstressende kjørestil. 

Frem kommer man fort nok, og det skjer på en behagelig måte. 

Er du ute etter sportsbil og horn i pannen, er dette ikke bilen for deg, selv ikke i F-Sport-utførelse som den vi kjørte. 

Girkassen klart bedre 

Som alle andre hybrider fra Toyota og Lexus har GS 300h trinnløs girkasse, men som vi har opplevd med den nye generasjonen Lexus flere ganger nå, har det skjedd en positiv utvikling av oppførselen til kassen. 

Tidligere jaget turtallet rett opp til effekttoppen under akselerasjon, men den nye generasjonen e-CVT har en mer gradvis økning som følger bilens akselerasjon. 
Endringen har med den elektroniske styringen av girkassen å gjøre. 
Den øvrige teknologien er den samme og er basert på et såkalt planetgir. 

Lexus har i tillegg gitt føreren mulighet for å gire selv med hendler bak rattet. 
Dette er naturligvis bare forhåndsprogrammerte, ”falske” trinn, ettersom kassen er trinnløs, men de gir en noe mer dynamisk opplevelse de gangene man ønsker det. 

Interiøret: 

Komfort med lett sporty tilsnitt 

Kjøreegenskapene er i fremgang i forhold til forrige GS-modell fra Lexus. 
Det betyr at de er mer dynamiske og presise, men bilen ligger nærmere Mercedes enn BMW når det gjelder oppførsel på veien. 

I tråd med merket Lexus' grunnfilosofi: 
Denne bilen er komfortabel fremfor alt. 

Mye premium for pengene 

Lexus GS 300h fremstår som en prisvinner i denne klassen, spesielt om utstyrsnivået tas med i betraktningen. 
Man sparer nemlig hele 90.000 kroner i avgifter sammenlignet med tilsvarende bil med vanlig motor. 

Dermed kan Lexus, som nevnt innledningsvis, tilby GS 300h fra 525.000 kroner - regn 537.000 levert Oslo, og det er hva vi kan kalle rimelig luksus, tatt i betraktning det gode utstyrsnivået. 

Det er for Comfort-utgaven, som slett ikke er noen bil ribbet for utstyr. 
Det neste utstyrsnivåene er Executive (558.000 kroner) der man kan legge til skinninteriør med kjøling for 25.000. 
Den innbefatter oppgradering fra 17 til 18-tommere og en sikkerhetspakke som inkluderer radarbasert pre-crash-system, vinglevarsler, blindsonevarsel og adaptiv fartsholder. 

F Sport-utgaven koster 611.500 kroner og selv den toppspesifiserte Luxury-versjonen med blant annet 19-tommers aluminiumsfelger, skinninteriør med kjøling, Mark Levinson-lydanlegg på 835 watt med 15 høyttalere og samtlige antikollisjonssystemer, har en prislapp begrenset til 690.000 kroner. 

Vi konkluderer: 

Som sagt innledningsvis: 

Dette kan kalles en klasse for seg. 

I dag fremstår Lexus som teknologileder i det smale premium-hybrid-segmentet. 
Og de er de eneste med to alternativer. 

I tillegg tilbyr de også med GS 300h en meget god pakke som inkluderer en kraftfull, men nøysom drivlinje, god kjøredynamikk, meget god komfort, luksus og mye utstyr - det hele til en riktig så konkurransedyktig pris. 

Og det i enda større grad enn den langt dyrere 450h 
