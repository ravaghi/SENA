På sporet av ordet
Mange overraskelser på Jan Erik Vold-boksen selv for en som har fulgt ham siden 60-tallet. 

||| 
ALBUM: 
«Mitt poeng/var nå bare at det bæres av en rytme alt dette,/at alle labyrintene, snirklene, gatene,/trikkesløyfene og alt det grønne bæres av en/rytme i uopphørlig rörelse, jah hvorfor ikke: drivende/ som tang i strandkanten (for å tale metaforisk)». 

Slik innledes tekstheftet til denne fire CD-ers samlingen, nok en fantastisk skatt fra fortida produsert av musikkarkeologen Lars Mørch Finborud. 

Mye ukjent stoff Kjell Heggelund har skrevet et av sine sjeldne dikt, kanskje i anledning 70-årsdagen til sin gamle våpenbror og kamerat uti poesien; en myk fanfare til en liten bok som rommer flere bidrag og flust med foto, utklipp & memorabilia (som også farer som en revy over TV-skjermen i 14 minutter mens Vold leser diktet «Svingdør»). 

Den hvite boksen rommer fire LP-plater på to CD-er, en rekke «løse» dikt redigert kronologisk fra 1965-1973 på én CD — pluss en dvd med TV-snutter, radiointervjuer, foto, mye ukjent stoff, pluss, pluss. 

Vold fra den tidlige fasen, fra hits som «Kulturuke» og «Tale for loffen» til virtuose framføringer som det fantastiske «blikket», et dikt på fem ord, «blikket/du/fanger/ikke/meg» som varer i ni minutter, seinest sett (og hørt) under en eksplosiv reprise på Bjørnsonfestivalen for fem år siden. 

«Alt er poesi» 

Mange overraskelser her, selv for en som har fulgt Volds lesekunster både på plate og live siden seint 60-tall. 

Mannen er jo en vokalist, selvsagt, med og uten komp fra Jan Garbarek & Co. (og siden andre, som ikke er med her), en poet på jakt etter stadig nye muligheter til å eksperimentere med forholdet mellom ord & virkelighet, inspirert av beatbohemer og japanske vismenn, en ettertenksom virtuos også når han snakker om ordene som han stadig jakter på, fanger inn, setter sammen til nye bilder, slipper dem løs igjen. 

Kanskje er Volds fremste styrke denne demonstrasjonen av at alt er poesi, om du ser lenge nok. 

Det fins ingen grenser for hva som kan være tema for et dikt. 

Verden, virkeligheten, her og nå, gjerne helt konkret, er sånn sett et utømmelig arsenal. 

Denne CD-boksen er også et slags dikt, et mesterverk i sin sjanger, ingenting overlatt til den fjerneste tilfeldighet. 

En rytmeboks av edleste kvalitet. 
