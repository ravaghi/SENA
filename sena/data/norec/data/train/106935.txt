Kåthet og vrede
«Lula 3D» er et spill som forsøker å gjøre deg kåt og munter. 
I virkeligheten gjør det deg sint og søvnig. 

Sex er et tabutema i spill, selv om enkelte mer eller mindre vellykkede forsøk har blitt gjort. 
I «Fahrenheit», for eksempel. 

Ikke bare blir amerikanerne hysteriske av en eksponert pupp eller litt tørrjukking i en sofa (mens hjernemasse spredd utover en hvit vegg er helt OK), opphissende sex mellom digitale figurer er fryktelig vanskelig å få til. 

Derfor ligger spillutviklerne unna «9 1/2 Weeks». 
Og tilnærmer seg temaet på samme måte som «American Pie» og «Porky's». 

For sex kan være humor. 
Og «Lula 3D», hvor du skal hjelpe pornostjernen Lula med å finne hennes forsvunne medskuespillere (deilige trillinger, skal du vite), prøver for harde livet å få deg til å le. 

VG TV: 
Videoanmeldelse av Lula 3D 

Her gjør spillet sitt første og største katastrofale mageplask. 
Dette er bare morsomt dersom du ler så du griner av vitser uten poeng og hunder som rir på bena til voksne menn. 

Det andre mageplasket kommer i det som faktisk er selve spillet - et pek-og-klikk adventurespill hvor du må snakke med folk, finne diverse ting og løse oppgaver basert på dette for å komme deg videre. 

Og disse oppgavene er som regel uengasjerende og alltid teite. 

Rett skal være rett, «Lula 3D» kan egentlig ikke sammenlignes med andre spill. 
Det har en historie, et rollegalleri og en sex- og onanihyppighet som egentlig bare kan sammenlignes med pornofilmer. 
Ja, etter det jeg har hørt, naturligvis. 

Det er med andre ord et spill du skal bli kåt av. 
Og her tryner «Lula 3D» totalt. 
Seriøst, blir du kåt av disse takrasene av noen digitale figurer og bakteppet for all sexen de har - OG er over 18 år gammel, som er aldersgrensen på spillet - har du et langt, ensomt liv i vente. 
Søk hjelp nå. 

Ja, med mindre du tenner på smerte, altså. 
Smerte leverer nemlig dette spillet i rikelige mengder. 

I tillegg viser det seg at det coveret utbasunerer som spillets største styrke, «bouncing boob technology», er en blank løgn. 
Det er omtrent like mye naturlig «bounce» i puppene til Lula som det er i et par gråsteiner. 

«Lula 3D» er så crappy at det muligens får litt underholdningsverdi av å være totalt håpløst. 

Men først og fremst er det bare fantasiløst, sjarmløst, umorsomt, drepende kjedelig, pinlig og trist. 
Utrolig, utrolig dårlig, med andre ord. 

RUNE FJELD OLSEN 
