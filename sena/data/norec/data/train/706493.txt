Georg Vervik i spissen for debuterende trio
Elskov og ensomhet på Hommersåk. 

Cafe Gentlemen: 
"Drømmen eg vil drømma" 

Cafe Gentlemen har sitt utspring i jamsessions i kjelleren til Georg Vervik på Hommersåk. 
Etter fire tiår har det omsider resultert i hans første album.Riktignok ikke et soloprosjekt, men en plate under bandnavnet Cafe Gentlemen der Ragnar Skår er bassist og Torstein Kyllevik er trommis. 

Det er et stort pluss at Vervik skriver og synger på egen dialekt, og tekstene dreier seg om kjærlighet og om den vanskelige hverdagen. 
Det er fint at han forsøker å si noe om det siste, men samtidig kan budskapet komme i veien for flyten. 
Som når han drar ut ordene for å få dem til å passe inn, som kuuuuuulden i "Ikkje lett å veda". 
Mens Tore Renberg har en tendens til å pakke for mange ord inn i sangene, gjør Vervik det motsatte. 

Det er godt mulig at sangene vil fungere til sitt bruk, men underholdningsmessig lyder kjærlighetssangene best. 
Dessuten er "Holdeplassen" en sprek låt om ensomhet. 
Flere av den typen hadde gitt et løft. 

Beste spor: 
"Du er drømmen eg vil drømma", "Sånn er bare kjærligheden", "Holdeplassen". 
