TEST:Ny Mercedes-kupé 

Mercedes utvider C-klasse med en kupé. 
Og den skuffer ikke. 

Mercedes har i mange år hatt modellen CLK som sin minste klassiske kupé. 
Men CLK var egentlig ikke noen kupéversjon av C-klasse, snarere en slags kombinasjon av C- og E-klasse. 
Nå er det blitt mer orden i rekkene og da Mercedes lanserte E-klasse kupé, krevde det ikke spesielt mye for å skjønne at også en C-klasse kupé var på vei. 

Vi har testet innstegsversjonen C180, med en 1,8-liters bensinturbo. 

Slektskapet med vanlige C-klasse er tydelig, selv om den runde taklinjen og hekken er annerledes. 
Innvendig er det meste som i oppdaterte C-klasse. 
Det betyr høy kvalitetsfølelse og god betjening. 
Det nye multimediasystemet fungerer godt og betjeningen er stort sett enkel og intuitiv, selv med svært mange funksjoner. 

Trangt baksete 

På den negative siden er bakseteplassen ikke all verdens. 
Det for så vidt ikke noen stor overraskelse, men spesielt takhøyden er litt i minste laget. 
Selv ikke de rett over 170 centimeter sitter uanstrengt uten at hodet dulter borti et eller annet. 
Barn vil imidlertid sitte fint her. 
Setene er sportslig utformet også her og dessuten lekre i den skinnkombinasjonen testbilen hadde. 

Bagasjerommet er brukbart, men på typisk kupé-vis ikke spesielt høyt. 
Baksetene kan legges ned, men gjennomlastingsluken er også ganske lav og trang. 

Sportslig 

Men det er kanskje først og fremst veiegenskapene kjøperne av en slik bil er mest interessert i. 
C-klasse har jo gode kjøreegenskaper som det er, men man forventer litt ekstra sportslighet fra en kupé. 
Det får man i alle fall med AMG-pakken som vår bil hadde. 
Den inneholder blant annet sportsunderstell, store hjul, perforerte bremseskiver foran og en rekke visuelle detaljer. 

Bredere bakdekk 

Med sportsunderstellet blir bilen forholdsvis stiv, og på vanlige veier vil man ikke oppleve krengning som noe problem. 
Styringen er relativt direkte og følsom, og dessuten rimelig tung oppe i fart. 
Balansen i bilen er i utgangspunktet god, men en liten detalj vi setter spørsmålstegn ved er at bakdekkene er bredere enn fordekkene (225/40 foran og 255/35 bak) dersom du kjøper AMG-pakken. 
Dette kan gi litt mer understyring når den virkelig presses, og så lenge motoriseringen er såpass beskjeden, virker det litt unødvendig. 

Greit med krefter 

Motoren lever brukbart opp til kjøreegenskapene, og selv om 156 hestekrefter ikke er all verdens i en bil som veier omlag halvannet tonn, føles bilen brukbart sprek. 
En av årsakene til det er dreiemomentet på 250 newtonmeter som er tilgjengelig hele veien mellom 1.600 og 4.200. 
Hemmeligheten er turbolading, og det gir en forholdsvis sterk motor. 

Automatgir 

Vår testbil hadde en syvtrinns automatkasse. 
I tillegg var bilen utstyrt med hendler bak rattet til å gire med. 
Det gir et litt sportsligere inntrykk selv om det er litt forsinkelse fra du drar i hendelen til girkassen girer. 
Selve girskiftene går kjapt og smidig og dette oppleves som et klart skritt fremover fra den gamle femtrinnsautomaten. 

0-100 går på 8,9 sekunder og forbruket ligger på 0,65 liter per mil. 
CO2-utslippet er 150 gram. 
Alle tallene er med automatkassen. 
Sifrene varierer også litt med utstyr og dekkvalg. 

Ganske god komfort 

Komforten C-klasse kupé må sies å være relativt god, men man merker at fjæringsoppsettet er fast. 
Det er langt til den tradisjonelle Mercedes-duvingen som mange kjenner fra litt eldre modeller, for å si det sånn. 
Likevel er fjæringskomforten brukbar selv med lavprofildekk. 
Også støynivået og en god kjørestilling bidrar til en ganske god totalkomfort, i alle fall for de foran. 

Konkurrenter 

Denne bilens største problem er naturligvis konkurrentene, og da handler det i første rekke om BMW 3-serie kupé og Audi A5. 
Dette er alle tre vellykkede biler med egenskaper på et høyt nivå. 
BMW er tradisjonelt merket med den skarpeste kjørefølelsen, men mellom disse tre er forskjellene relativt små, selv om vi nok fortsatt holder 3-serie kupé så vidt foran C-klasse kupé akkurat på sportslige kjøreegenskaper. 
Ulempen med 3-serie er at de minste motorene ikke har turbo og at de dermed mangler litt moment på lavere turtall. 

Med sportspakken som vår testbil hadde er det likevel ingen tvil om at C-klasse leverer også på kjøreglede. 
I tillegg har den god komfort, høy kvalitetsfølelse og flere avanserte førerhjelpsystemer på (ekstra)utstyrslisten. 
Den fine innstegsmotoren kombinert med syvtrinnsautomaten er også et solid pluss. 
C-klasse er imidlertid ikke den romsligste bilen blant disse. 

Bakhjulsdrift 

A5 har gode allroundegenskaper og er den eneste blant disse med forhjulsdrift. 
Hvorvidt det er en fordel eller ulempe, avhenger av smak og prioriteringer, men vi kan i alle fall si at det fortsatt gir en litt egen følelse med bakhjulsdrift som i C-klasse kupé. 

Minste motor greit valg 

Vi utroper ingen klar vinner her, men kan i alle fall konkludere med at C-klasse kupé er et vellykket supplement til resten av C-klasse-familien, og at den absolutt holder følge med konkurrentene. 
Prismessig er det ikke alt for store forskjeller mellom de tre. 
Mercedes begynner så vidt litt høyere enn de andre på 428.000 kroner, men den har også bra med standardutstyr. 
Og den gode nyheten er at den minste motoren duger fint. 
