Cloud Nothings:Godt rockhåndverk 

Herlige hooks og rivende riff. 
De strammer grepet og vender blikket innover. 

Cloud Nothings: 
"Life without sound" (Wichita/Border) 

Firspannet fra Cleveland i Ohio ledes an av gitarist og vokalist Dylan Baldi. 
Cloud Nothings har for lengst vokst seg ut av soverommet hans, og forgjengeren «Here and Nowhere else» fra 2014 ble bejublet av en samlet kredpresse. 

Uten å bry seg stort om trender eller tendenser i tiden, tuter rocketoget ufortrødent videre gjennom et landskap som farges både av power-pop og pønk. 
Uttrykket er noe mer polert og mindre frenetisk enn tidligere. 
Bandet har fått en ekstra gitarist med på laget samtidig som de har kuttet de lange, jammende åtteminutterssporene. 
Disse justeringene kler dem. 
Null overflødig nyttårsfett å spore. 

Tematikken er noe mer voksen: hvordan finner vi vår plass i verden? 
Det åpner litt bakpå med mollstemte pianotoner i «Up to the surface». 
En fin låt, men en av de svakeste på platen. 
Det snur med den energiske og håpefulle «Internal world». 
Trivelige «Enter entirely» passer perfekt inn i øret på de dagene som oppleves litt for grå, eller som en motiverende innspurt i en litt for seig treningsøkt. 

Det heseblesende og intense høydepunktet «Darkened rings» gir gjenlyd av post-punk-påvirkningene som var mer tydelige på 2012-albumet «Attack on memory». 
En av årets beste rockelåter? 
Jeg tør å spå det allerede. 

Den smått grønsj-aktige «Strange year» bærer bud om noe mer foruroligende og låter som en storm på vei inn mot land. 
«Life without sound» mangler likevel det lille ekstra. 
Kanskje er tekstuniverset litt for selvreflekterende og introvert, muligens er det bare timingen som ikke klaffer helt. 
For mange vil dette være en fin avkobling fra et nyhetsbilde som går amok over en viss presidentinnsettelse. 

I'm not the one who's always right, messer 25 år gamle Baldi. 
En enkel innsikt som vi alle kan bære med oss videre, uansett alder eller embete. 

Beste spor: 
«Darkened rings», «Internal world». 
