Enkelte uvaner er det ingen grunn til å endre på
Solid bergensrap – fra Loddefjord selvfølgelig. 

Konsert/hiphop Dårlig Vane Røkeriet, USF 

Lars Vaular har reist til Oslo. 
A-laget har for lengst lagt inn årene. 
Men så lenge vi fremdeles har Dårlig Vane er det likevel ingen fare. 
Noe trioen fra Loddefjord grundig beviser på USF fredag kveld. 

I en tid da konserter for dem under 18 hører til sjeldenhetene, (med mindre du er Marcus og Martinus-fan), er det absolutt sympatisk at konserten også er tillatt for den yngre garde. 
De må riktignok stå på et eget avgrenset område og det var bare lagt ut 200 billetter. 
Men de er til gjengjeld utsolgt. 

Utsolgt er det derimot ikke i resten av Røkeriet denne kvelden. 
Men mer enn 800 tilhørere er absolutt akseptabelt – vinterferiestart tatt i betraktning. 
Og som seg hør og bør er det flere på plakaten denne kvelden. 
Først ute er nykommerne i duoen Zeni Bois. 
Forholdsvis myke rytmer og stødig nok, men med litt for mye autotune og stemmeforvrengning for undertegnedes smak. 

Tretten år gamle MachoMayne har allerede varmet opp for både Cezinando og Kjartan Lauritzen -sin unge alder til tross. 
Egentlig heter han Kaj Gripsrud Hjelmeland, og kaller det han driver med for gangsta-rap. 
Men med tekster om det å stå på ski og SFO må han absolutt regnes blant de snillere gangsterne i klassen. 
Han gjør en solid figur, men mangler nok fremdeles noe av den autoriteten på scenen som kjennetegner den litt eldre garde i gamet. 
Men er likevel ikke mer beskjeden enn at han kaster seg ut fra scenen og lar seg bære på publikums armer rundt i salen på den siste låten. 

Autoritet er det så visst ingen mangel på hos kveldens hovedattraksjon Dårlig Vane. 
Ei heller erfaring. 
En av låtene deres har vært med i TV-serien Skam og i fjor vår vant trioen førsteplassen under NRK- Urørt-finalen på Bylarm. 
Noe som med tiden har resultert i mer enn seks millioner treff på Spotify for den mest kjente låten «Gikk i bakken». 

Det tok da heller ikke mange minuttene å få publikum med på allsang, eller kanskje vi heller skal kalle det allrap. 
Låter som «Vetsje bedre», «Fugler i bur» og «71» viser en trio som behersker sin tunge, taktfaste rap til fingerspissene. 
At kompet og beaten, for øvrig styrt av assosiert bandmedlem DJ Girson, ikke hører med blant de mest kompliserte spiller liksom ingen rolle. 
Desto lettere for publikum å hoppe opp og ned til takten. 
For denne gjengen har Røkeriet i sin hule hånd. 

Da det blir tilløp til litt knuffing foran scenen, kommer meldingen fra bandet kontant. 
– Den som lager trøbbel kan bare glemme å forsøke å komme inn på en rapkonsert i Bergen de nærmeste årene. 

Kompisen Angelo Reira blir med på hiten «2 blå», og overtar deretter scenen med en av sine egne låter. 
En liten kontrast til Dårlig Vane. 
Mykere, mildere og mer melodiøst. 
Angelo Reira er forresten klar for årets Bylarm i Oslo i neste uke, og burde absolutt ha muligheter til å hevde seg. 

Før trioen fra Loddefjord kommer tilbake og avslutter med den heidundrende signaturlåten «Rett i bakken». 
Et svett og slitent publikum holder seg riktignok på bena, men det er bare så vidt. 
