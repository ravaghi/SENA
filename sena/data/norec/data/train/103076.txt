Jay Z & Kanye West:«Watch The Throne» 

(Roc-A-Fella / Universal) 

Burde vært mer eneveldig. 

Machiavellis praktiske veiledning for herskere, «Fyrsten», setter som grunnpremiss at et samfunn trenger en sterk leder som evner å skille mellom offentlig og personlig moral. 

Når to av verdens mest suksessrike rappere sammen hevder seg raptronen verdig, bør de altså fremvise ekstrem styrke og uavhengighet. 
Det gjør de bare delvis på dette samarbeidsalbumet. 

Låtene fordeler seg fra storveis gjenoppliving og redefinering av Otis Redding og Nina Simone til helt grei James Brown-resirkulering og uinteressante, synthsausete beats. 
Høydepunktene «New Day» (dedisert de selvproklamerte rapfyrstenes fremtidige barn) og «Murder in Excellence» (dedisert navngitte drepte afroamerikanere) fremstår som befriende ærlige, rørende og mektige kronjuveler. 

Innimellom dette blir det for mye champagne og breiale klisjeer. 

At de har med dronning (Beyoncé) og potensiell tronarving (Frank Ocean) forgyller og understreker at duoen har alle virkemidler som trengs for å kreve toppen. 

Sånn sett burde man forvente at resultatet var en reell maktdemonstrasjon overfor eventuelle kuppmakere, ikke bare en litt over middels seierstale. 

BESTE LÅT: 
«New Day» 

TOR MARTIN BØE 
