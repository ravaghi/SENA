Nå har jeg sett seks timer på TV 2 Humor.Jeg føler meg syk 

Hva er vitsen med TV 2s nye humorkanal? 

TV-ANMELDELSE: 
Hva er egentlig humor? 
Hva kan egentlig karakteriseres som morsomt? 

Etter å ha tilbrakt seks timer på Norges offisielt nyeste tv-kanal, Tv 2 Humor, kan man hevde at i hvert fall de mener det må være en eller flere av følgende: 

1. 
Serier fra tidlig nittitall om «artige» familiekonstellasjoner, som enslige fedre (!) og stefamilier (!!). 

2. 
Serier fra tidlig nittitall som inneholder minst ett emosjonelt øyeblikk mot slutten av hver episode, der karakterene ender i gruppeklem og latterboksen klapper og sier «åååh». 

3. 
Serier fra tidlig nittitall der punchlinene for det meste avleveres av ett (og i tilfellet «Steg for steg» flere) irriterende, og her har jeg lyst til å bruke ordet drittunger, men velger det mer nøytrale barn. 

4. 
Helt ok serier fra tidlig 00-tall som har gått på andre kanaler mange, mange, mange ganger tidligere. 

5. 
En eller to ganske artige serier fra 2010-tallet, men det er strengt tatt unntaket som bekrefter regelen. 

For ler man egentlig av TV 2 Humor? 

Yngre målgruppe 
De siste årene har konkurrenten TV Norge opprettet et humorhegemoni blant yngre seere som TV 2 som seriøs kommersiell kanal ikke kan la dem opprettholde uten kamp. 

Samtidig er det en gjengs idé blant kanalene å satse på nisjekanaler, som FEM, MAX, TV2 Bliss osv, så da nyheten om TV 2 Humor ble lansert i fjor, var det med disse ordene fra direktør for internasjonale innkjøp, Nina Lorgen Flemmen: 

- Vi vet at humor som sjanger fenger den yngre målgruppen. 
Dette blir Norges første og eneste rendyrkede humorkanal for seerne som er på jakt etter morsom og uforpliktende underholdning. 
Kanalen vil ha et tydelig og skreddersydd sendeskjema som blir enkelt å forholde seg til i en travel hverdag, sa hun til Kampanje. 

På TV2s nettsider står det at den nye kanalen skal levere «en variert meny fra spenstige underholdningsdokumentarer om kjente mennesker, til spektakulære og overraskende humorprogrammer», mens de norske programmene skal være «en god blanding av nyutviklede, småfrekke humorprogram, og bred og varm feelgood.» 

De spenstige underholdningsdokumentarene har jeg tilgode å finne på sendeskjemaet, men ord som spektakulære og overraskende stemmer på ingen måte overens med de seriene TV 2 Humor har vist på i morgentimene i dag. 

I løpet av seks timer foran skjermen har jeg sett to episoder av «Frasier» (1993-2004), to episoder av «Full House» (1987-1995), en episode av «Two guys and a girl» (1998-2001), eller «Pizzagjengen» som den ble kalt da den gikk på TV 2 for over ti år siden, en episode av «New Girl» (2011 - ), to episoder av «Malcolm in the middle» (2000-2006) og en episode av «Two Broke Girls» (2011-) 

Jeg har ledd tre ganger, alle gangene av Schmidt i «New Girl». 
Jeg har humret av familieforholdene hos «Malcolm in the Middle» og stadfestet at han som spiller Niles er en mye bedre skuespiller enn han som spiller Frasier. 

Det har generelt vært utrolig mange farge- og mønstersprakende skjorter, hockeysveiser, høyvannsbukser, sexistiske punchlines. 

Samt enorme mengder latterboks. 

Jeg har kjedet meg også, og irritert meg over at en kanal som TV 2 fortsatt sender programmer der det er «morsomt» at menn ikke vet hvordan de skal skifte bleie eller kjøper inn nye tallerkener istedet for å ta oppvasken. 

Ha ha, menn altså, de er så udugelige i alt som har med familieomsorg å gjøre. 
Dette MÅ jo fengende unge seere født på midten av nittitallet. 

Som å være syk på sofaen Seks timer med TV 2 Humor minner ganske mye om den man har når man er syk, ligger på sofaen og ikke orker å gjøre annet enn å se på tv. 

Man er villig til å akseptere nesten hva som helst. 

Men hva er egentlig ambisjonene med kanalen i tillegg til å være fyllstoff, noe man bare zapper forbi og muligens stopper på hvis man har lyst på en liten nostalgitrip? 

For de samme programmene vises jo på de andre TV 2-kanalene. 
Og i tillegg viser disse i hvert fall programmer som holder seg på denne siden av årtusenet. 

«Kollektivet» 
Nå er morgen-tv aldri spesielt bra, men dessverre blir sendeskjemaet heller ikke mer spektakulært og overraskende utover kvelden. 

Du må ha holdt deg langt unna en tv de siste tjue åra for ikke å ha fått med deg «Fresh Prince of Bel Air», «Modern Family», «That 70s Show» eller «South Park». 

Greit, i kveld viser TV 2 Humor både «Tonight Show with Jimmy Fallon» og «Suksesskolen». 
Førstnevne anerkjent amerikansk humortalkshow. 
Sistnevnte en nyskapning fra folka bak «Kollektivet», som faktisk sto for noen av de morsomste norske tv-øyeblikkene i 2014. 

Og «Suksesskolen» er tidvis også ganske artig. 

Men hvordan den skal kunne bære en hel kanal er et mysterium. 

Som seer har jeg ihvertfall zappet meg avgårde for lengst. 
Eller stukket av til Netflix, der jeg kan se hva jeg vil, når jeg vil. 
