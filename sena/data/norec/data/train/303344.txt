Stjålne drømmer
Sofia Coppolas «The Bling Ring» er fascinerende, men burde leve seg mer inn i historien den forteller. 

FILM: 
To svært forskjellige filmer basert på sanne historier denne uka. 
Mens «Pain & Gain» er en frenetisk actionkomedie, velger Sofia Coppola et mye langsommere tempo. 
«The Bling Ring» og Michael Bays blodbad foregår i svært ulike miljø, men begge handler om forkvaklete utgaver av den amerikanske drømmen. 
I Coppolas film er dette representert ved søstrene Nicki (Emma Watson) og Sam (Taissa Farmiga). 
De får hjemmeundervisning av mor, som bygger sin livsfilosofi på den bestselgende selvhjelpsboka «The Secret». 
Søstrene får innprentet at de skal tenke positivt, være gode mot sine medmennesker og ta vare på vår felles planet. 
Likevel havner de på skråplanet. 

Filmen starter imidlertid hos to andre tenåringer med uklare begreper om hva som er andres eiendom. 
Rebecca (Katie Chang) liker å stjele verdisaker fra ulåste biler. 
Hun får med seg Marc (Israel Broussard) og de avanserer raskt til innbrudd hos kjendiser. 
Paris Hilton er en favoritt. 
Hun har husnøkkelen under dørmatta og merker tydeligvis ikke at noen har robbet henne for vesker og klær før gjengen har vært der seks-sju ganger! 

Lever drømmen 

Sofia Coppola lager ikke forførende, glamorøs action av dette stoffet. 
Som vanlig er det en mer ettertenksom «indie»-følelse ved hennes regi. 
I starten blir vi i rolig tempo kjent med denne gjengen fra relativt velstående hjem som tydeligvis ikke ønsker noe mer enn å gå i eksklusive designerklær og henge på de samme klubbene som kjendisene og filmstjernene de rundstjeler. 

Den store utfordringen er å gjøre rollefigurene interessante, uten å latterliggjøre dem. 
Hvordan gjør man overflatiske tenåringer fascinerende? 
Personlig synes jeg slike figurer er betraktelig mer interessante i dokumentarform. 
Det finnes mange klipp av de involverte publisert på nettet og jeg misunner ikke Emma Watson, som vet at de fleste som ser en Sofia Coppola-film vil le av Nicki og hennes vrangforestillinger om seg selv og verden. 

Mer av alt 

Jeg ville nok foretrukket at Coppola hadde gjort Nicki og de andre mer sårbare. 
I stedet opprettholder hun en grad av ironisk distanse som gjør det vanskelig å ikke tenke at her har vi Emma Watson, en av Hollywoods best betalte stjerner, som spiller en tenåring besatt av filmkjendiser og ønsker å leve deres liv. 
Og der har vi Paris Hilton, også! 
Dette metanivået er engasjerende i seg selv, men gjør det samtidig vanskeligere å leve seg inn i disse forskrudde tenåringenes liv. 

Jeg er i tvende sinn om denne filmen, noe som skyldes et tilbakevendende trekk ved Coppolas filmer, en viss likegyldighet og livstrøtt distanse til miljøene hun skildrer. 
«The Bling Ring» er en ganske god film, men den burde våget mer. 
Nicki og gjengen drømmer om glamour og berømmelse - filmen burde gjort dette livet mer forlokkende og uimotståelig. 
Da kunne man også pøst på med ironi. 
Det er mye å forsyne seg av: 
I Vanity Fair-artikkelen som filmen bygger på, blir journalist Nancy Jo Sales med på innspillingen av realityserien «Pretty Wild», som handler om Nicki og søsteren (Alexis og Gabby Neiers, som de heter i det «virkelige» liv) og hvordan de takler rettssaken etter at Nicki blir tiltalt. 

Stem fram årets film 

Hvilken film mener du er mest underholdende eller mest rørende? 
Hvilken film fortjener ros og oppmerksomhet? 
Hvem fortjener Folkets Amanda? 
