PRØVEKJØRT:Porsche Cayenne diesel 

Vi var ikke bare begeistret for den første Diesel-Cayenne. 
Nå har vi kjørt en svært forbedret utgave. 

KÖLN (DinSide Motor): 
Høsten 2002 sa Porsche-sjefen at det aldri ville komme noen diesel-Cayenne. 
Vel, her er allerede andre generasjon selvtenner-Porsche, ikke en gang åtte år senere. 
Vi har kjørt den - og den rimeligste bensinversjonen. 

Våre første inntrykk av nye Porsche Cayenne har vi beskrevet på disse sidene tidligere. 
Det kan du lese om her. 

Kan terreng 

Vi fikk i den anledning, og som nevnt i den artikkelen, en gjennomgang av dens terrengegenskaper i en krevende offroad-løype. 
Disse var mer enn overbevisende. 
Cayenne er en ekte terrengbil. 
Den er i tillegg lettere å terrengkjøre enn tidligere; brukeren behøver ikke å forholde seg til annet enn innstillinger i konsollen som automatisk henter de beste egenskapene og lar den avanserte elektronikken, i samarbeid med åttetrinns-automaten, simulere både lavserie og mekaniske differensialsperrer. 

Greier seg 

I forhold til det vi skrev den gangen er det ikke mye å legge til annet enn det som går på hvordan nedjusteringen av drivlinjer oppleves. 
Mens vi i Leipzig i april kjørte bilen med V8-motorene som virkelig får frem villdyret i luksus-SUVen, greide vi oss denne gang med V6-versjonene - bensin og diesel. 
Og når vi sier "greide oss med" mener vi nettopp det, og de fleste med et budsjett som ikke tillater å vurdere V8 vil nok også oppleve at de greier seg med den sekssylindrede varianten. 
Alternativet hybrid-Cayenne blir nemlig også temmelig dyrt tross elmotor-komponenten. 
Med sin elmotor pluss 
V6 bensinmotor har uansett hybriden ytelser som en V8 men forbruk og utslipp som er lavere enn standard V6. 

V6 

Når det gjelder design, interiør og kjøreegenskaper henviser vi til vår forrige artikkel. 
Når det kommer til motorer har vi derimot med noe annet å gjøre; dette er innstegsmodellene i Cayenne-rekken. 
Det betyr ikke at det dreier seg om noen sveklinger. 
Bensinmotoriserte Cayenne V6 (som heter bare "Cayenne"), disponerer tross alt 300 hestekrefter og kan skilte med et dreiemoment på 400 newtonmeter. 
Som standard leveres den med en sekstrinns manuell girkasse, mens den utmerkede nye åttetrinns Tiptronic S-girkassen i Norge faktisk gjør at bilen blir billigere takket være lavere avgift grunnet betydelig lavere utslipp ( 236 gram CO2 per kilometer mot 263). 

Må jobbe 

Vi opplevde V6-bensinmotoren som sterk nok, kultivert og behagelig, men lydbildet, om enn pent, blir litt tamt i denne bilen. 
Ytelsene er for øvrig helt greie med en toppfart på 230 km/t og 0-100 på 7,8 sekunder med åttetrinnsautomat (7,5 sek. 
med manuell girkasse). 
Men i motsetning til de andre versjonene vi har kjørt, merker man innimellom at motoren må jobbe for å få fart på den -fortsatt - tunge bilen. 

Eksteriørbilder: 

Diesel med godt skyv 

Da foretrekker vi helt klart dieselmotoren. 
Ingen sjenerende knatring eller uefne vibrasjoner gjør at man får traktorfølelse i denne bilen. 
I tillegg jobber den utmerket sammen med den ultramoderne automatgirkassen. 
Lydbildet er relativt sportslig og oppleves som tøffere enn i bensinversjonen. 
På papiret ser det ut som dieselversjonen må dra det korteste strået mot bensinbroren med sine 300 hester mot dieselens 240. 
Men det solide dreiemomentet på 550 newtonmeter fra 2.000 til 2.250 omdreininger gir Cayenne diesel en trekkvillig og kraftfull karakter og det er bare de som fremfor alt er avhengig av høye turtall for å få den sportslige følelsen som vil foretrekke bensinversjonen. 
Vi har ofte i det siste gjenoppdaget bensinmotorens fortreffelighet ettersom teknologien har utviklet seg, men det gjelder ikke i dette tilfellet - paradoksalt nok, siden det tross alt dreier seg om Porsche. 

Go for diesel 

Og Cayenne diesel leverer varene med 0-100 på 7,8 sekunder og en toppfart på 218 km/t - som vi nærmet oss på Autobahn uten problemer - mens det fine skyvet i lavere turtallsregisteret gjør aktiv kjøring på svingete veier til en fornøyelse. 
Alt i alt en mer komplett bil, synes vi altså, enn bensinutgaven av Porsche Cayenne V6. 

Og da passer det oss midt i blinken at det faktisk er diesel-Cayennen som er overlagent billigst av de to, med 979.000 kroner for den versjonen vi kjørte, mot 1.140.000 kroner for V6 med bensinmotor. 
For norske kunder kommer dessuten følgende gla'nyhet: 
De kan anskaffe Cayenne diesel til den nette sum av 922.000 kroner, takket være en nedtrimmet innstegsvariant, egentlig utviklet for det belgiske markedet. 

Interiørbilder: 

211 hk men masse kraft 

Den har 211 hestekrefter i stedet for 240. 
Men dreiemomentet er det samme, og maksimal effekt er tilgjengelig over et bredere register og faktisk nesten opp til 5.000 omdreininger. 
Vi forventer dermed ikke at den skal oppleves som merkbart svakere. 
For øvrig er tallene for "Norges"-versjonen på 211 hester 8,5 sekunder fra 0-100 og en toppfart på "bare" 209 km/t (noe som for øvrig ville vært meget imponerende for en så stor og tung SUV for noen år siden). 
