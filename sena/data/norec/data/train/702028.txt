Jenter er dumme, men slemme
Vi kan liksågodt holde oss hos de unge og dumme. 

Tilsynelatende clueless-er av den sorten som tror det vokser pingvin-hvalper på Nordpolen, småkrangler med velstandsforeldrene, snakker Prada-dialekt og får ikke gå på den store festen. 
De er sjuendeklassinger, noe som i moderne film-teologi betyr at de ser ut som 18 år gamle nettsklier. 

Til de rikes gjestehus kommer anorakkfolket sørfra. 
De har en SUV som antakelig går på løvetannsaft, pappa ser ut som en drivhusmaler fra Jæren, broren er så impulsiv at han leker med hunder og mor har selbustrikkegenser, rødt simultanhippie-hår og H&M-klær fra Lindex. 
De har lite penger, men mye personlighet, som er gratis blant de fattige. 

Alle jentene er så ekle og dumme mot hverandre at man skulle ønske at filmen tvang dem til å drikke eselpiss av Mickey Rourkes kateter, disse jentene stinker verre enn kippers (nei, det er ikke tøfler, det er en mishandla arbeiderfisk). 

Filmen handler om intriger på gigantiske Mac-er, og etter hvert er til og med den snille jenta blitt bitchete. 
Noen må få ml-tida tilbake. 
Vi kan ikke gå inn i flere tiår med jenter som snakker om hår og klær. 
Det er the road to hell, og firfislene flokkes utenfor Egyptens land. 
