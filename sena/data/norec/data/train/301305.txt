Sjalusidrama
«Karsten og Petra på vinterferie» byr på realistiske bekymringer, særlig for førstnevnte. 

FILM: 
Karsten (Elias Søvold Simonsen) og Petra (Nora Amundsen) er fortsatt fem år og de henger fremdeles sammen, men stemningen er litt mindre idyllisk enn i fjorårets «Karsten og Petra blir bestevenner». 
Karsten hører foreldrene krangle og synes ikke det er noe hyggelig. 

En dag i barnehagen blir det snakk om hva man skal gjøre i vinterferien. 
Karsten får vite at noen av barna har foreldre som er «skilt» og at de derfor skal på to hytter i løpet av ferien. 
Hva er «skilt», lurer Karsten og får vite at når de krangler for mye, flytter foreldre fra hverandre og da blir alt mye bedre. 

Kos på hytta 

Den moderne hverdagen viser seg også på andre vis. 
Karstens mor må jobbe i vinterferien og far er sliten, så da blir det ingen sydentur, selv om billettene er kjøpt. 
I stedet får både Karsten og storesøster Siri bli med på hytta til Esther, som er Petras morfars kjæreste. 
Her gjenopprettes noe av idyllen, med peiskos i tømmerhytta og soving i snøhule, men bekymringene hoper seg opp for Karsten. 

Den nye trusselen heter Petter, han er flink til å gå på ski, briljerer i Ludo og strekker seg langt i hoppbakken. 
Petra liker Petter. 
Karsten og Petra blir uvenner. 
Heldigvis er kjæledyrene, Løveungen og Frøken Kanin, både søte og «løsningsorienterte». 

Barnslige voksne 

«På vinterferie» er den andre av fire planlagte filmer og vil trolig bli en suksess på linje med fjorårets «Bestevenner», sett av 218 000 på norske kinoer. 
Tor Åge Bringsværd og illustratør Anne G. 
Holt har laget hele 23 bøker om Karsten og Petra siden starten i 1992 og det finnes mye stoff å ta av. 

Jeg skulle nok ønske at skuespillerne som er over fem år kunne lagt seg på en mindre barnslig spillestil. 
Vi ser riktignok verden gjennom barnas øyne, men voksne flest oppfører seg ikke kvitrende barnslig, så hvorfor overdrive på film? 
Dessuten burde sangtekstene vært mye mindre preget av «hest-hest»-problemet: 
Når noen faller i skibakken, behøver ikke sangen å si at noen faller i skibakken. 
