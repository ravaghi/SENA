På vei mot digitalt diktatur?
Forfatteren mener vi er på vei nedover en sleip og glatt glideskala av dataalgoritmer, og lurer på om det er mulig å unngå å gli ned i fortapelsen. 

Tittelen til denne anmeldelsen er stjålet fra en kommentarartikkel i Dagen Næringslivs lørdagsutgave. 
Den handler om at forfatteren av boka «Homo deus» nylig snakket til verdens toppsjefer i Davos om nettopp dette: 
At han frykter mennesket er på vei inn i et viljeløst, ustyrbart digitalt helvete. 
Kronprins Haakon var blant dem som lyttet til budskapet til bestselgerforfatteren Harari. 

Årets bok er en oppfølger av hans forrige, «Sapiens» fra 2014, som skal ha vært verdens mest solgte bok det året, oversatt til over 30 språk. 

Mens «Sapiens» skildrer menneskets utvikling fra vår spede begynnelse for 70.000 år siden, er oppfølgeren, som undertittelen sier, «En kort historie om i morgen». 

Her er mye overlapping fra forrige bok, og lange partier er for detaljerte og oppramsende, og følgelig litt kjedelige. 

Derimot er resten av boka fascinerende. 

Harari er historiker, men heller enn å være opptatt av hendelser i fortiden, er hans anliggende å forstå betingelsene for de historiene folk lager seg, altså mentalhistorien. 
Ideer kan kun få fotfeste og oppslutning når teknologien i samfunnet er moden for dem, mener han. 

Og nå frykter Harari at vår tids rivende digitale utvikling skal undergrave den «historien», de verdiene, vi har bygd siviliserte samfunn på siden den franske revolusjonen på 1789 da individ og frihet ble gjort «hellige». 

Måten teknologien etter innføringen av internett funger, åpner for at individets selvråderett rives i stykker av maskinenes lynraske algoritmer og big data-innsamling og prosessering. 
En ting er at dette gjør overvåking og diktatur mulig, en annen ting er at selve tenkningen vår vil endres, mener Harari. 

Selve ideen om frihet, likhet og broderskap vil tilhøre en forgangen tid, trolig avløst av en ny «religion», den som setter informasjonsflyt foran alt, foran privatliv, personvern og egne valg. 
For hva vil det si når maskinene vet bedre enn oss hva vi liker, ønsker og foretrekker? 

Harari tror ikke det må bli slik, og vil ha leseren å tenke ut hvordan vi vil forholde oss til utfordringen. 
Slikt er spennende. 
