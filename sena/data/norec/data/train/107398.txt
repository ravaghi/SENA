Moro Mario!
Det er nok av futt, fanteri og fyrverkeri i «Mario Party Advance». 
Men forbered deg på å feste alene: 
Spillet funker dårlig i partysammenheng! 

Et friminutt i den norske grunnskolen varer omtrent ti minutter. 
Det er tilfeldigvis omtrent den samme tiden du trenger til å få en god dose moro ut av «Mario Party Advance». 

Det er akkurat i denne sammenhengen spillet passer best. 
Porsjonspakket underholdning, som du kan vippe frem i ny og ne når du har tid til det. 
Det krever ingen større tidsinvestering enn det, og passer dermed perfekt inn på den vesle følgesvennen vår: 
Game Boy Advance. 

Omtrent 120 minispill er det «Mario Party Advance» kan by på. 
Dette er små 1-minutters moroblingser der du skal stable, råkjøre, sortere og gjøre det meste annet du kan tenke deg. 
Har du spilt «Mario Party»-spillene til GameCube, vet du nøyaktig hva som venter. 

I bunn ligger et slags brettspill á la Ludo. 
Du velger en Nintendo-figur å spille, og må rulle terning for å flytte deg på brettet. 
Her åpner du luker med for eksempel nye spill. 

Du får bare et begrenset antall terninger å rulle, og må gjøre deg fortjent til flere terningkast ved å fullføre minispill og gjøre små oppgaver for de andre Nintendo-figurene som populerer spillbrettet. 
Disse tilbyr utfordringer, eksempelvis ved å slå dem i et spill. 

Belønningen er ofte flere minispill, eller såkalte «gadgets». 
Disse er små dingsebomser som for eksempel lar deg rive av bladene på en blomst, for å finne ut om jenta du er ute etter liker deg også. 
Betydningsløse i forhold til minispillene, men morsomme i friminuttet. 

Etter hvert som du låser opp minispill og «gadgets», blir disse tilgjengelige i «Play Land». 
Det betyr at du kan spille dem når du vil, uten å rave rundt på Ludo-brettet. 

I det store og det hele er «Mario Party Advance» et herlig spill. 
De fleste minispillene er underholdende, fargerike og kreative. 
Det er godt å kunne slå på GBA-en, more seg med de små minispillene, slå den av igjen og føle at du har fått noe ut av spillet. 
Glimmers! 

Der «Mario Party Advance» merkelig nok svikter, er i flerspiller. 
Noen av minispillene kan du kjøre på med andre mennesker, men slettes ikke alle. 
Noen må spilles på samme GBA, mens andre kan du lenke flere maskiner sammen på. 
Det er rotete og uoversiktlig. 

Akkurat det er synd. 
«Mario Party»-spillene til GameCube har alltid vært det hemmelige våpenet som bringes frem på døende nachspiel. 
Ti minutter senere sitter tenna i tapeten! 

Men kan du feste alene, er «Mario Party Advance» likevel en godbit. 
