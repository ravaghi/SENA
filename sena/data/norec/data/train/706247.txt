30 år etter "The Trinity sessions" er gløden der fortsatt
Kvartetten fra Canada er tilbake på topp. 

Cowboy Junkies: 
"All that reckoning" (Proper/Border) 

Etter det de kalte sin nomade-serie, er Cowboy Junkies nå tilbake på sporet. 
Det var noe uklart hva de ville med de fire platene, annet enn å ha friheten til eksperimentere. 
Det gjorde de med noe varierende resultat, og nå har de hatt en platepause på seks år. 

Bandet fra Montreal består fortsatt av søsknene Margo, Michael og Peter Timmins, pluss bassist Alan Anton. 
Det er 30 år siden de slo grundig gjennom med "The Trinity sessions", sitt andre album. 
Nå vil de gjøre opp regnskapet på det personlige og på det sosiale plan, ifølge låtskriver Michael. 
Vokalen overlater han som vanlig til Margo, som ikke har mistet sin mørke nerve. 

De har aldri vært noe utpreget politisk band, men setningen fear is not so far from hate, so if you get the folks to fear, it only takes one small twist to kick it up a gear i "The things we do to each other" virker å ha sin adresse. 

Cowboy Junkies virker samtidig sterkere enn på svært mange år, så vær greie å komme tilbake til Stavanger. 

Beste spor: 
"The things we do to each other", "Missing children", "Shining teeth", "All the reckoning, pt 2". 
