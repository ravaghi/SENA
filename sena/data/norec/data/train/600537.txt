Fremragende filmhåndverk - en Oscarkandidat
"Operasjon Argo" er en dramathriller som henter sitt stoff fra en autentisk hendelse som utspant seg i Teheran. 

I 1979 toppet den iranske revolusjonen seg . 
Militante grupperinger stormet den amerikanske ambassaden, og 52 mennesker med amerikansk pass ble holdt igjen som gisler. 
Imidlertid, seks av ambassadens egne folk, alle amerikanere, greide i kaoset å komme seg ut en sideinngang. 
De søkte tilflukt i hjemmet til den canadiske ambassadøren. 

Men: 
Ettersom tiden tikket, ble det mer og mer klart at de iranske opprørerne ville forstå at seks amerikanere, fast tilknyttet ambassaden, var forsvunnet. 
Både utenriksdepartementet og CIA forsto at grunnen allerede hadde begynt å brenne under de seks. 

I USA begynte mennesker å røre på seg . 
Planer fødtes, planer ble forkastet. 
Alle forsto at det kun var spørsmål om tid før de seks ville bli funnet og drept. 
En CIA-ansatt ved navn Tony Mendez, med et utseende som en folkrocker (Ben Affleck), kom opp med en vanvittig plan: 
Han kunne utgi seg for å være en filmprodusent som ville innspille en science fiction-film i Iran, og dermed smugle de seks ut. 
Forslaget ble godtatt, ut fra en svevende fastslåing om at det var "den beste av alle de dårlige ideene". 

Ben Affleck er også filmens regissør , hans tredje i så måte. 
Og måten han regibehandler Chris Terrios' ærlige og dristige manus, er fremragende. 
Han gir oss håndfast underholdning, hvor flotte one-liners er parret med stor fornemmelse for spenning. 
Smidig, sitrende thrillerspenning. 
Denne kombinasjonen formidler han i presise, nøye utmålte doser — det er effektivt og ypperlig utført! 

Ben Affleck tolker sin CIA-skikkelse med stoisk balanse . 
I ledende biroller sees Alan Arkin og John Goodman, de er begge like drevne som gamle sirkusartister. 

Denne operasjonen ble hemmeligholdt fram til 1997 , da den ble frigjort av president Clinton. 

Igjen : 
Fremargende filmhåndverk på mange vis - en film som kommer til å bli nominert til flere Oscar-priser, sann mine ord! 
