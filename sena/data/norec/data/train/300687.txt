Norsk nyveiv har nye fanebærere
Dunderhonning fra Harstad. 

||| 
ALBUM: 
Harstadværingene 
Dunderhonning var blant de første i den nye bølgen av norskspråklige rockeband med EP-utgivelsen «Ka du vente på?» fra 2007. 

Etter det ble det mer eller mindre stille fra den kanten. 

Nå er gjengen tilbake med debuten «Sakte ut av fokus» og besørger med det at norsk nyveiv fremdeles har en fanebærer. 

Dunderhonning lener seg mot 80-tallets postpunk, iblandet passe doser med Sonic Youth-gitarøs. 
Rammeverket er med andre ord på plass, og det er i stor grad estetikken og nerven som er bandets styrke. 

Desperate «Vådeskudd» kan fort bli en favoritt når høstmørket for alvor tar grep i tiden som kommer, mens «Støv» sørger for at man ikke helt glemmer sommeren heller. 

Låtmessig lener de seg litt vel mye på de samme grepene og fraseringene. 
«Sakte ut av fokus» er dermed viktigere for mangfoldet i norsk rock enn den er et banebrytende album som sådan. 
