Norsk stjernelag gir deg en leksjon i rock
Røykfylt feiring av rockhistorien. 

||| 
ALBUM: 
Man får ikke mer moro enn hva man lager selv, noe gjengen i Smoke Mohawk helt klart har som parole. 

«The Dogs Are Turning Red» er mest av alt en humør- og røykfylt feiring av rockehistorien, og da i sær brytningen mellom 60- og 70-tallet hvor band som Faces hadde sine velmaktsdager og ZZ Top tok sine første famlende skritt. 

Det skorter heller ikke på kompetanse i rekkene, medlemmene er ingen ringere enn Thomas Felberg (WE), Raymond Jensen (My Midnight Creeps), samt Danny Young og Rolf Yngve Uggen fra nedlagte Gluecifer. 

Det høres også at det er fagmenn som styrer skuta, lydbildet låter autentisk og er spekket med lekre detaljer. 

Felberg vinner fremdeles mer på dedikasjon enn sangferdigheter, men der har han nok å ta av. 

Bredbeinte «Murder Attempt», vestkystinspirerte «One Puff Man» og den Zeppelin-aktige balladen «Loonies» er noen av høydepunktene på en plate som også inneholder noen hvileskjær. 
