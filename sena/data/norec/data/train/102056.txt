Konsertanmeldelse:Cee Lo-show 

KONSERT: 
Cee Lo Green STED: 
Hovedscenen, Hovefestivalen PUBLIKUM: cirka 8000 

Det er ingen hemmelighet at godklumpen Thomas Calloway, best kjent som Cee Lo Green, er en showmann av de sjeldne. 

Hans sirkulære prakt utstråler glede fra sekundet han gynger inn på scenen. 
Om man skal dømme etter bokas første side, er det vanskelig å tro på voldtektsanklagen fra i fjor. 
Altså, hans varme scenefigur tatt i betraktning. 

Rent musikalsk er kompasset til Goodie Mob-sjefen noe forvirret den første delen av konserten. 
Sammen med et overivrig, og til tider irriterende band oversettes «Bright Lights Bigger City» til beste Rorbua-kaliber. 

Rocken er mer harry enn hardtslående, og karaoke-faktoren lever videre med coverversjoner av INXS' «Need You Tonight» og Bowie/Rodgers-klassikeren «Let's Dance». 
Fullstendig skamløst, men på tross av en horribel synthsolo i sistnevnte cover, lander de låtene greit. 

Det skader ikke med hete koreografier fra fire dansere han mest sannsynlig plukket opp i sin tid som fast Las Vegas-inventar. 

Cee 
Lo lover innstendig å gi alt, om publikum gjengjelder energien. 
Enigheten konstateres gjennom vill jubel som varer gjennom nesten hele det timelange settet. 

Spesielt mellom låtene sjarmerer Cee Lo, men også gjennom kraftig glad-soul som «Wildflower», «Satisfied» og Gnarls Barkley-låta «Gone Daddy Gonee», kveldens mest vellykkede rockespor. 
Settet krydres også av små referanser til blant andre Moby og Kurtis Blow. 

Han poengterer med litt komisk stolthet at han skrev Pussycat Dolls' største hit, men gjør til gjengjeld en strålende funky versjon av den. 
Dub-akkordene i den ferske, drum&bass-aktige «Champain» glimter litt av den eksperimentelle linjen han holdt sammen med Danger Mouse - noe Greens seneste materiale har savnet intenst. 

Dessverre akter bandet å maltraktere Greens aller mest ikoniske låt, Gnarls Barkley-hiten «Crazy». 
Frarøvet sin sjel i en buldrende døv rockvariant. 
Seriøst? 
Bytte strykerne med elektrisk gitar? 
Antiklimakset setter også en demper på den gjøglete avslutningen «Fuck You». 

Når du har to store hits, er hovedregelen at du ikke skal drite deg ut på noen av dem. 
Men Cee Lo eide da scenen likevel. 

SANDEEP SINGH 
