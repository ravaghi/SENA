Juleplateanmeldelse:Mark Kozelek - «Sings Christmas Carols» 

Jul hos Sun Kil Moon. 

«Sings Christmas Carols» 

(Caldo Verde/Border Music) 

Ikke bare førstegangsforeldre og kirketurné-entusiaster som plutselig blir grepet av julestemning. 
Sardoniske, gitarsmukke Mark Kozelek har allerede gitt ut et av årets beste album som Sun Kil Moon. 

Under eget navn er han den neste indie-julestjernen etter Sufjan Stevens. 
Hans tolkninger er ikke i nærheten av Stevens i omfang, men mer tro mot originalene. 
Kozeleks tristtrøtte vokal og eksellente gitarspill gir en respektfull og rimelig konservativ tilnærming til originalene. 

Det virkelige juleglitteret er den hysteriske selvharsellerende dialogen på «Christmas Time is Here» («You’re the only person I know who turns a beautiful season like Christmas into a problem») og kanoniseringen av The Pretenders sin 1983-julesang «2000 Miles». 

Dessuten vil linjer som «although it’s been said many times, many ways» på «The Christmas Song» heretter alltid høres ut som en snøvlende julekveldsfull onkel bak pianoet. 

BESTE LÅT: 
«The Christmas Song» 

TOR MARTIN BØE 
