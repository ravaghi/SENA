Sony Ericsson W700i
Har du ikke funnet din favoritt blant Sony Ericssons Walkman-mobiler vil det nå bli enda vanskeligere. 
For nå er W700i kommet. 
Heldigvis har vi en test som kan hjelpe. 

Etter fjorårets enormt vellykkede lansering av Walkman-mobilen W800i har Sony Ericsson pumpet ut slike mobiler i bøtter og spann. 
Disse musikkmobilene har spent fra det ekstremt dyre 3G-flaggskipet W900i til den mye enklere foldemobilen W300i. 
Men fokuset på musikk har hele tiden vært like sterkt. 
Det er det også i W700i, som er en av de nyeste modellene i serien. 

Mistenkelig lik 

Man kan fort mistenke denne telefonen for kun å være en annen versjon av den originale Walkman-mobilen (W800i). 
Utseendet er i hvert fall mistenkelig likt. 
Nå er det da også stort sett den samme mobilen det er snakk om. 
Forskjellen på de to mobilene er minimal. 
W700i har et mindre minnekort enn storebroren, i tillegg til at den kommer uten autofokus på kameraet og at den ungdommelige fargen er utstyrt med en litt voksen gullfarge. 

Sony Ericsson har tydeligvis skjønt den gylne leveregel om å never change a winning team. 
W800i ble revet bort fra butikkhyllene, da denne entret markedet. 
Spørsmålet er om lillebroren vil få like stor suksess. 
Den har riktignok stort sett det samme kule designet, med de snarveisknappene man trenger, gode taster og et kamera med linsedeksel. 

Designmessig er dette utvilsomt en meget solid mobil. 
Materialvalget og fargene gjør også sitt til at denne modellen virker en god del mer eksklusiv (eller voksen) enn det den nevnte forløperen gjorde da den kom. 
Det ungdommelige utseendet på denne har ført til at flere har etterlyst en litt mer voksen Walkman-mobil. 
Nå har de fått det, og tross alt er det ikke bare ungdommen som hører på musikk. 

Super mobillyd 

Ikke overraskende er lyden det sterkeste kortet i denne mobilen. 
Med både relativt gode interne høyttalere og et godt håndfrisett har man gode muligheter for telefonsamtaler både via telefonen, håndfrisettet og som høyttalertelefon. 
Skal man bruke den som MP3-spiller anbefaler vi imidlertid å koble til egne hodetelefoner av litt høyere kvalitet. 
Det betyr ikke at hodetelefonene som følger med er dårlige, men med noen gode hodetelefoner kommer musikken enda mer til sin rett. 

Overføring av musikk går som vanlig såre enkelt. 
Programvaren som følger med konverterer lett sanger fra CD og overfører dem til mobilen, selv om vi skulle ønsket at dette gikk litt raskere. 
I tillegg får man mobilen opp som en såkalt flyttbar disk når man kobler den til PC-en og kan enkelt dra MP3-filer rett over. 

Når det gjelder lagringsplass er denne mobilen utstyrt med litt over 30 megabyte minne internt i telefonen. 
Det følger imidlertid med et minnekort (Memory Stick Pro Duo) på 256 megabyte (halvparten av det som følger med W800i), slik at man i hvert fall kan få lagret en håndfull CD-er på mobilen. 
Nok til noen joggeturer før man må dra frem PC-en igjen. 

Tar gode bilder 

Når det gjelder bilder har Sony Ericsson W700i som sagt nesten det samme kameraet (oppløsning på to megapiksler) som W800i. 
Det betyr at denne mobilen tar solide bilder. 
Den mangler den nyttige autofokusfunksjonen som er i de beste kameramobilene til selskapet, men kvaliteten på bildene er ganske bra. 
Med utskrift på 10 x 15 cm papir blir det nesten bra nok til å sette inn i albumet. 
Rike farger og god kontrast er nøkkelord i så måte. 

Man har selvsagt de innstillingene som er nødvendig for å føle at man faktisk bruker mobilen som et kamera. 
Vi lurer imidlertid litt på vitsen med dette, da de fleste som tar i bruk disse innstillingene har såpass god peil på kameraer at de ikke vil nøye seg med kvaliteten de får fra en slik mobil. 
Men Sony Ericsson skal ha det for at det er innebygd, på samme måte som de skal ha skryt for et godt fotolys og fordi de har linsedeksel til kameraet. 
Skjermen gjør imidlertid ikke kameraet noen tjenester. 
Med en oppløsning på 176 x 220 punkter blir dette litt for snaut. 
På tide at de billigste mobilene til selskapet får en skjermoppgradering snart. 

Uansett, det er viktig å huske at W700i ikke er noen kameramobil, og således er det flere andre mobiler (blant annet Sony Ericsson K800i og Nokia N73) man bør gå for hvis det er det viktigste. 
Videofunksjonen er heller ikke på langt nær god nok til å være nyttig. 
Her bør Sony Ericsson ta lærdom av Nokia, som klarer å putte relativt gode videoopptaksmuligheter i flere av sine modeller. 

Mangler datafokus 

Et punkt som Sony Ericsson tydeligvis har glemt helt er dataoverføring. 
Riktignok har denne trebåndsmobilen GPRS-støtte, men både EDGE og 3G glimrer med sitt fravær. 
Dermed er denne telefonen i praksis ubrukelig når det kommer til datakommunikasjon. 
Dette er synd når det er snakk om en musikkmobil med tomegapikselkamera. 
Skal man overføre data er dette nesten umulig via mobilnettet, og man må nøye seg med å koble mobilen til PC-en. 

Brukergrensesnittet på W700i er på sin side et flott kapittel, som alltid på Sony Ericsson-mobiler. 
Raskt og enkelt, med det samme oppsettet som på alle de ordinære mobilene fra selskapet de siste par årene. 
Her er Sony Ericsson best i klassen. 

Litt i dyreste laget 

Basisfunksjonaliteten i W700i er meget godt ivaretatt, med bra lyd, gode taster og bra batterilevetid. 
Det samme kan sies om MP3-spiller og for så vidt også kamera. 
Når det gjelder datamulighetene er derimot W700i elendig, men er dette viktig velger man uansett en mer avansert mobil. 

Sony Ericssons største problem med W700i er imidlertid ikke kvaliteten på telefonen, som er meget bra. 
De sliter med prisen. 
Denne mobilen koster nemlig 2 500 kroner uten abonnement, noe som er noen hundrelapper dyrere enn W800i, som tross alt er en bedre mobiltelefon. 
W810i koster på sin side det samme som W700i, men har i likhet med W800i bedre spesifikasjoner. 

Skal Sony Ericsson selge noe av denne mobilen bør prisen settes ned til under to tusen kroner. 
Brukerne er såpass oppegående at de vet at det finnes bedre og billigere telefoner der ute. 
Det er tross alt ikke overflod av folk der ute som er villige til betale flere hundre kroner ekstra for en dårligere mobil med et litt annerledes farge. 

Tekniske data for Sony Ericsson W700i 
