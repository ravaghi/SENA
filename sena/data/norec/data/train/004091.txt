Frankenweenie
En mørk og morsom Frankenstein-hyllest! 

Jeg ønsker en Tim Burton-film velkommen når som helst! 
Også de av middels kvalitet til ham å være. 

Frankenweenie er en slik en. 
Dette er en spillefilmversjon av Burtons egen kortfilm fra 1984, og ivaretar hans posisjon som en av USAs særeste mainstream favoritter. 

Dette er fargerikt i sort/hvitt! 

Vi har å gjøre med en mørk, skrudd og morsom hyllest til 1931-klassikeren Frankenstein, som kanskje ikke setter særlig dype spor, men underholder godt med Burtons nerdehumor og særegne billedspråk. 

Ikke skummel, men sjarmerende 

Den smarte og oppfinnsomme gutten Victor blir sønderknust når bikkja Sparky blir overkjørt og drept. 
Men under et skoleprosjekt får han ideen om å gjenopplive Sparky ved hjelp av lynets kraft. 

Dessverre oppdager noen jevnaldrende barn hva han driver med, noe som utløser flere gjenoppstandelser av det tvilsomme og farlige slaget. 

Filmen er laget med nydelig stop-motion animasjon i herlig skrekkfilm-sort/hvitt og subtil 3D-bruk. 
Det er gjennomført på en ikke særlig skummel, men sjarmerende måte. 

Dette er en feiring av følelsen av å se de gamle skrekkfilmklassikerne. 
Det er ikke bare en studie i sort/hvite stemninger, men også av den hyppig brukte historien om mennesket som forsøker å leke Gud, med store konsekvenser. 

Full av fine referanser 

Figurene i Frankenweenie er utstuderte i all sin overdrevenhet, med forsterkede ansiktstrekk, for eksempel læreren med verdens lengste overleppe, klassevenninna med verdens største øyne og bølla med verdens dårligste tenner. 

Persongalleriet består altså, som forventet, av en variert beholdning av skrekkinspirerte figurer. 
Det samme gjelder stemmene, levert av blant andre Winona Ryder, Martin Short og Martin Landau. 

Frankenweenies hovedproblem er at vi allerede har sett ParaNorman på kino, en enda morsommere og skumlere stop-motion-animert 3D-film om en gutt og gjenoppstandelser fra graven. 

Her ser Burtons film litt blek ut, og ikke bare i fargepaletten. 
Men det er en fornøyelig film, full av fine referanser til skrekkfilmhistorien. 

Frankenweenie fortjener 87 minutter av min og din oppmerksomhet. 
Dette er fargerikt i sort/hvitt! 
