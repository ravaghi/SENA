Øyafestivalen:Traust antilope 

Tame Impala eksperimenterer kun innenfor komfortsonen. 

KONSERT: 
Tame Impala STED: 
Vika, Øya PUBLIKUM: cirka 6000 AKTUELT ALBUM: 
«Lonerism» 
Bandsjef Kevin Parker ser ut som han er ti år og akkurat fått lov av mamma til å ha langt hår. 
I så måte sin tindrende lyse, pre-stemmeskifte kastratvokal opp ad dage. 

Resten av bandet ser ut som en sammenrasket ungdomsskole valgfag-konstruksjon (hallo, bassisten har The Strokes-skjorte). 
Og de har skjermeffekter som ser ut som en litt avansert mac-screensaver. 

Det burde ikke funke, men vi vet jo at det gjør det? 
Vel. 

Åpningen: 
Skranglejammende fram til en småtung «Why Won't You Make Up Your Mind» som egentlig ikke bærer noen vei. 
Men så - allerede på andrelåten, «Music To Walk Home By» høres dette så psykedelisk mye bedre ut. 

Bandets egenskap til å kanalisere den eksperiementelle delen av John Lennon, den som våknet på «Tomorrow Never Knows», føres videre i «Solitude of Bliss» som til forveksling kunne vært en bevissthetsutvidende variant av Blurs «There's No Other Way» (ja, det er garantert tilfeldig, selv om britene spilte etterpå). 

Og ikke minst når de drar bluesrockete «Half Full Glass of Wine» ut til nesten en hel vinflaske over åtte virkelig berusende minutter. 
Samme gjenstand for forlengelse fungerer ikke på beatboksloopen «Be Above It». 

Derfra og ut: 
En renspilt «Feels Like We Only Go Backwards», alle bandklisjéhilsenene i universet («Hi», hello, great to be here in Oslo, this is seriously the most beautiful place we've ever played) og avsluttende «Apocalypse Dreams» obligatorisk dedisert til folka på brua bak Enga. 

Australierne klarer ikke helt det de virkelig mestrer: 
Å gjenskape følelsen av å være femten og sveve. 

TOR MARTIN BØE 
