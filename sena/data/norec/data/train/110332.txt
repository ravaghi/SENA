Ozzy Osbourne:«The Essential» 

(Sony Music) 

En herlig blanding av «The Osbournes» og «Eldrebølgen»... 

Mange - meg selv inkludert - vil sannsynligvis fnyse over en tittel som «Essential Ozzy Osbourne» når de raskt oppdager at det ikke er et Black Sabbath-spor i mils omkrets. 
Så er altså dette albumet et tilbakeblikk på den «gale» metallkongens solokarriere, og den er, for å si det pent, ikke like interessant. 
Overraskelser er allikevel til stede og velkomne, i form av låtene fra hans to første album, «Blizzard Of Oz» og «Diary Of A Madman», to velproduserte og velspilte album, mye takket være Ozzys legendariske sidekick, gitaristen Randy Rhoads. 
Rhoads reddet Ozzys musikalske karriere i 1980 etter at Osbourne var blitt sparket fra Black Sabbath, men samarbeidet varte bare i to små år. 
Den 19. mars for 21 år siden ble Randy Rhoads drept i en flyulykke, og den hendelsen tok nesten knekken på Ozzy Osbornes karriere for annen gang. 

Låter som «Crazy Train» og «Over The Mountain» er gode eksempler på hva Ozzy og Randy kunne oppnå sammen, og de to live-kuttene som er tatt med (fra albumet «Tribute»), «I Don't Know» og Sabbath-klassikeren «Paranoid», viser et unikt samspill mellom de to bestevennene. 

Resten av den første av de to CD'ene i denne pakken inneholder musikk som er verdt et gjenhør, men det finnes mindre av det på CD nummer to. 
Allikevel er samlingen en påminnelse om at Ozzy Osbourne først og fremst er en gudbenådet vokalist, en stor artist og en litt mindre interessant taktiker og reality-stjerne. 
