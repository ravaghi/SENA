TEST:Sony KDL-40HX800 

3D-klar TV som passer de fleste. 

3D-TV racet kommer til å starte for alvor denne høsten, så skal du kjøpe deg en ny TV nå, bør du vite om du skal være med på løpet eller ikke. 

Fortsatt usikker? 
Da kan det være et smart alternativ å gå for en 3D-klar modell. 
Det vil nemlig si TV-en fungerer som en helt vanlig flat-TV, men at du enkelt kan oppgradere den til 3D hvis du vil. 

Og det er altså her HX800 har plassert seg. 
Fordelen er selvsagt at du får en lavere pris på selve TV-en, ved at du slipper å betale for finesser du er usikker på om du trenger. 

Førsteinntrykk 

HX800 er altså en LCD-TV med LED-kantbelysning, og det er med på å gjøre den slank og elegant. 
Designmessig er TV-en stilren, og det første som slår oss er at den ser mindre ut enn den egentlig er. 
Side om side med en eldre, men like stor Sony TV (V4000) ser den faktisk mye mindre ut – selv forfra. 
Dette har blant annet Sony klart ved å plassere høyttalerne på baksiden slik at de ikke er synlige. 

Innholdsfortegnelse: 
FørsteinntrykkBildekvalitetHva med 3D-funksjonen? 
Pris og sliktKonklusjonAlle våre TV-tester får du her! 

Plasseringen av inngangene kunne likevel vært bedre: 
To av HDMI-inngangene er nemlig plassert på siden, noe det fort blir kabelsalat av. 

Bildekvalitet 

HX800 gjør en helt grei jobb på vanlige TV-signaler, selv om vi ser at vår referanse- TV har mer å gå på. 
De dyrere modellene har tross alt mer avansert bildebehandling, og nyter spesielt godt av det på dette området. 
Selve panelet gir forøvrig litt refleksjoner, men det er på langt nær like tydelig som hos Samsung og LG. 

På HD-innhold er det derimot fint lite å klage over. 
Detaljene kommer klart og tydelig fram, og beholdes selv ved raske bevegelser. 
Selv liker jeg å ha Motionflow-funksjonen på standard, og synes den gjør en fin jobb med å hindre hakkete bevegelser uten at det tilføres støy i bildet. 
På dette punktet er Sony en av mine favoritter. 

Også fargeovergangene får fram smilet hos oss, dette smeller slik det skal – uten at det flyter ut slik at det oppleves som kunstig. 
Vi nevner også kontrastnivået, som oppleves som minst like bra som på Samsungs langt dyrere 3D-TV. 

HX800 er enkel å justere og er det noe du lurer på får du opp bruksanvisningen på skjermen ved å trykke på iManual-knappen på fjernkontrollen. 
Praktisk og brukervennlig altså. 
I tillegg til vår vanlige kalibreringsplate, brukte vi denne gang også monitor-testen til Flatpanels.dk. 

Vi kan si mye positivt om LCD TV-er med LED-kantbelysning, men den store svakheten er ofte lysgjennomtrenging når skjermen er helt mørk. 
Dette er også tilfelle på HX800, og har du et helt sort bilde vil du se litt lysgjennomtrenging nederst i venste og høyre hjørne. 
For de største filmfantastene er dette et minus, men hvis du ikke tilhører denne gruppen er det til å leve med. 

Hva med 3D-funksjonen? 

Siden dette er en 3D-klar TV, må du altså kjøpe og koble til en liten adapter for å aktivere 3D-funksjonen. 

Dette er helt ok spør du meg, fordi det (om nå teorien slår til) bør gjøre TV-en billigere for de som ikke er så opptatt av 3D akkurat nå, men som likevel vil ha muligheten ved en senere anledning. 
3D-sender og 3D-briller vil kunne kjøpes enkeltvis, men er i praksis rimeligst når du kjøper dem samlet. 

Det første som slår oss når vi ser på 3D-film er som vanlig den imponerende dybdeeffekten. 
Du mister rett nok litt kontrast og lysstyrke, men resultatet er uansett lett å like for deg som er glad i filmeffekter. 
Vi konstaterer også at Sonys 3D-briller er mye bedre enn de som fulgte med Panasonic VT20, som ikke bare var klumpete, men også er åpne for lysgjennomtrenging på sidene. 
Når du ser på 3D-film er likevel fortsatt mantraet at rommet bør være så mørkt som mulig, siden lyskilder vil redusere opplevelsen. 
Merk deg at du her bør holde hodet helt oppreist foran TV-en når du ser på film. 
Legger du hodet på skakke vil nemlig bildet bli lysere og 3D-effekten forsvinne. 
På dette punktet er plasma TV-en Panasonics VT20 helt overlegen LCD-modellene til både Samsung og Sony. 

Vi la også merke til at HX800 har mindre skyggetegninger enn Samsungs 3D-TV, og det er svært positivt. 
På dette punktet er det likevel ingen som matcher Panasonic, og det ser ut til at plasma TV-ene her har en fordel. 
Hvorvidt dette stemmer vet vi først når vi har fått testet flere TV-er med 3D-funksjon. 

En svakhet med HX800 er at den ikke er like lyssterk som Samsungs alternativ. 
Dette er ikke noe du legger merke til ved vanlig bruk, men siden 3D-brillene stjeler mye lys blir det ganske tydelig når du skal se på film i et mørkt rom. 
Løsningen vår ble rett og slett å øke lysstyrken et par knepp når vi så på 3D-film. 
Her må du nesten prøve deg fram selv, men pass på: 
For øker du for mye vil hele bildet bli blasst. 

I likhet med Samsung gir Sony deg mulighet til å simulere en 3D-effekt på vanlige 2D-bilder. 
I praksis ser vi liten vits i dette på vanlige TV-sendinger, DVD- og Blu-ray filmer, men til konsollspill er vi definitivt villig til å gi det en sjanse. 

Pris og slikt 

Veiledende pris for selve TV-en er satt til 16.000 kroner, men vi har allerede sett den hos Lefdal til 14.000 kroner. 
Vi har også sett TV-en inkludert et 3D-kit (dvs. en 3D-signal sender + en brille) til 15.000 kroner (Elkjøp). 
Skal du kjøpe utstyret i etterkant bør du regne med rundt 500 for selve 3D-senderen, og rundt 800 kroner per 3D-brille. 

Konklusjon 

Jeg liker HX800. 
Den er stilren, enkel i bruk og har jevnt over god bildekvalitet, også når det gjelder 3D. 
TV-en kan dermed være et bra valg, spesielt om du får en god pakkepris med 3D-sett inkludert. 

3D-funksjonen er som sagt valgfri, men med 3D-funksjonen på plass vil den økte dybdefølelsen gi deg en ekstra dimensjon når du ser på film. 
Valget er uansett ditt, men skal du ha 3D bør du også ta en titt på Samsung UE40C7000 som ligger i omtrent samme prisklasse før du bestemmer deg. 

Hva testet vi med? 
TV-signaler fra RiksTV, DVD og Blu-ray-spillere, PC via HDMI, og Xbox360. 
For å teste 3D-funksjonen lånte vi også en Blu-ray spiller med 3D-funksjon fra Sony. 
