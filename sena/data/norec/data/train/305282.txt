Røykfylt og ungpikesøtt
Hilde Louise Asbjørnsen favner det meste. 

|||ALBUM: 
Med et heftig gitarriff åpner Hilde Louise Asbjørnsen sin femte soloalbum, en musikalsk godtepose, fylt med låter Asbjørnsen har spesialskrevet til sin egen glidende, ungpikesøte stemme. 

Å lete etter en sjangerbetegnelse på denne musikken er en musikkanmelders utakknemlige oppgave. 

Etter den omtalte gitarinnledningen kunne låten gått hvor som helst, inn i et hardt rocklandskap eller i retning av en popmelodi. 
Ingen av delene skjer. 

I stedet er det som om Asbjørnsen lar sin jazzy røst bestemme og linjene lande på toner som bryter med forventningene. 
En kvinnelig Sondre Lerche? 

I neste låt kommer forskjærligheten til kabaretsjangeren i forgrunnen, deretter over til en røykfylt, romslig jazzballade, delikat backet av bass, gitar og trommer. 

Plata klinger uanstrengt og kanskje litt vel repeterende og motstandsløst. 
Men særdeles iørefallende. 
