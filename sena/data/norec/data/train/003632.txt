Inception
Fantastisk film om de mørke drømmene våre. 

Hva definerer virkeligheten rundt oss? 
Er det kun tankene våre, et produkt av vår fantasi, eller er verden noe evig? 

Spørsmålene er mange, men svarene er få i Christopher Nolans nye film Inception. 

Med filmer som Memento, Batman Begins og ikke minst The Dark Knight har Nolan på kort tid gjort sine filmer til gjenstand for dyrkelse, kritikk og “hype”. 

Hans grep om de mørke sidene ved menneskesinnet er noe som på forskjellig vis preger filmene han har laget. 

Inn i mørket 

Inception er ikke et unntak, og denne gangen dykker han dypere inn i mennesket enn noen gang tidligere. 

Don Cobb, spilt av Leonardo DiCaprio, må gjøre en siste jobb for å få en mulighet til å starte et nytt liv. 
Hans jobb er derimot ikke av den tradisjonelle sorten. 
Han stjeler ikke penger eller bryter seg ikke inn i hus, men han bryter seg inn i folks hjerner og stjeler informasjon. 

Nolan har valgt seg et stjernelag av skuespillere, flere som han kjenner fra sine tidligere filmer. 
DiCaprio er en sterk skuespiller med en dirrende tilstedeværelse på skjermen. 

Sammen med Joseph Gordon-Levitt, i rollen som Cobbs medhjelper Arthur, står DiCaprio for den sterkste skuespillerprestasjonen i Inception. 

Resten av rollegalleriet lever også sterke rolletolkninger, spesielt Ken Watanabe, Ellen Page og Nolan-veteranen Cillian Murphy. 
De famler likevel i mørket, i forhold til det DiCaprio klarer å levere i Inception. 

Intelligent og mystisk 

Det gjøres ofte meget smarte og intelligente hopp i fortellingen, slik at filmen er uten uinteressante dialoger og hendelser. 
Likevel kan nok Nolan ha vært litt for rask på klippingen, siden det ikke forklares eller vises hvorfor figurene som omgir hovedkarakteren Cobb har samtykket til å bli med på hans dykk inn i underbevisstheten. 
Blant annet sliter jeg med å forstå motivasjonen til flere av figurene, spesielt Ardiadne, spilt av Ellen Page. 

Filmen er altså ikke uten svakheter, men de er tilgjengeld få. 

Mange filmer som kommer på kino i disse dager er oppfølgere, som bygger videre på tidligere kjente historier og figurer. 
Derfor er det ekstra deilig å gå på kino for å se Inception, siden Nolan i denne filmen serverer oss noe uventet. 

Drøm eller virkelighet? 

Hans grep om actionfilmens virkemidler fører til at Inception har ekstremt intense spenningstopper, flere ganger mistet jeg pusten mens hjertet nesten hoppet ut av brystkassa. 

Nolan bruker bildespråket for det det er verdt, og snur på både virkeligheten og menneskesinnet på sin oppdagelsesreise inn i fantasien. 

Inception er like mye en mental som en fysisk opplevelse, dette er uten tvil en utrolig film. 

Mens jeg satt i kinosalen dukket et dikt av Edgar Allan Poe opp i hodet mitt - kanskje er det noe i det han skriver, kanskje ikke. 
Svaret må du selv oppdage. 

- Is all that we see or seem, but a dream within a dream. 
