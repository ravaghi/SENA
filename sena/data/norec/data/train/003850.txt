Crazy, Stupid, Love
Søtt om sjekking og sex! 

Jeg har sagt det før, og sier det igjen: komikere gjør ofte størst inntrykk i dramatiske roller. 

Steve Carell imponerer i Crazy, Stupid, Love – en farselignende historie med gode figurer, smart dialog og noen strålende enkeltscener. 

Helheten preges av å ha litt for mange tråder å sy sammen på en gang, men jeg synes likevel at filmen har blitt en god romantisk komedie, som styrer unna det meste av sjangerens verste klisjéer. 
Men noen må vi tåle. 

Kunsten å sjekke damer 

Cal (Steve Carell) kastes ut i ungkarstilværelsen når kona Emily (Julianne Moore) vil skilles. 

Han blir funnet på bar av skjørtejegeren Jacob (Ryan Gosling), som tar han under sin vinge for å lære ham opp i kunsten å sjekke damer. 

Men samtidig vil Cal egentlig helst tilbake til Emily, barnevakten Jessica (Analeigh Tipton) drømmer om Cal og Jacob møter Hannah (Emma Stone), som kanskje kan forandre livet hans. 

Dramatisk Carell 

Jeg liker komikere i mer seriøse roller. 
De har ofte en evne til å tilføre roller et ekstra sårt aspekt. 
Kanskje fordi vi oppfatter at morsomme mennesker har større spennvidde å spille på når de skal formidle andre følelser? 

Vi har sett det med Will Ferrell i Stranger Than Fiction, Jim Carrey i Evig solskinn i et plettfritt sinn og Steve Carell i Little Miss Sunshine. 
Nå gjør Carell nok en fin dramatisk rolle, med visse komiske trekk. 

Cal er kastet ut i en situasjon han overhode ikke har planlagt, og vi ser i ansiktet hans at han sliter med å holde fasaden, samtidig som det er bedårende å se ham snuble ut på sjekker’n. 

Med innstudert perfeksjon 

Ryan Gosling er også god som dreven Don Juan, som har drillet seg til den perfekte sjekker med innstudert perfeksjon. 

Hans møte med Cal minner meg mye om en annen god sjekkefilm, Hva sier man til en kvinne? 
(Roger Dodger), der konklusjonen er den samme: 

Å beherske sjekking er fint, men det alle egentlig vil ha, er et godt, trygt og fast forhold. 

Bryr meg om figurene 

Av og til knyter filmens tråder seg sammen på en litt anstrengt måte. 
Det bygges opp til et klimaks i et hageselskap som bryter med filmens ellers så sobre og realistiske tone, og en scene fra en skoleavslutning er av typen som bare skjer på film. 

Crazy, Stupid, Love er altså ikke ufeilbarlig, men regissørene Glenn Ficarra og John Requa, som debuterte med I Love You Phillip Morris, gjør mye bra. 

De har greid å skape en romantisk komedie der jeg bryr meg om hvordan det går med alle involverte. 
