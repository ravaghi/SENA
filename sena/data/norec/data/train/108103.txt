Lars Vaular - «D'e glede»
... men ingen udelt glede. 

Vital norskspråklig hip hop er en såpass tynt befolket nisje at man legger mer enn godviljen til når nye folk melder seg på. 
Ikke at Vaular er blodfersk, men denne platen regnes av mange som hans ut-av-gettoen-øyeblikk. 
Som sådan er den en skuffelse. 

Skyld gjerne på undertegnedes alder, men i disse ører er den buldrende singelen «Skyld på Lars Vaular» lysår sterkere enn albumets øvrige materiale. 
Den er produsert av Tungtvanns Poppa Lars, som representerte den nye generasjonen for ti år siden. 
Og det er jo forstemmende at Vaular trenger slik gammelmannshjelp for å få det til å sitte skikkelig. 

«D'e glede» for øvrig består hovedsakelig av melodiøs, snill hip hop som lunter rundt i kroken av klubben og mumler om problemstillinger som at det er dumt å snakke dritt om huset der Vaular og kameratene lager musikk. 
Han rapper sympatisk, men uspektakulært. 
Produksjonen er delikat, men merkelig beskjeden. 
En real tja-ha-opplevelse. 

ANBEFALTE KJØP: 
«Skyld på Lars Vaular», «Solbriller på», «Inn & ut» 
