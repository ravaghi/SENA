Vellykket korstog
Å forbedre verdensfenomenet «World of Warcraft» er mildt sagt ingen liten oppgave. 
«The Burning Crusade» tar den på alvor. 

Megasuksessen «World of Warcraft» trenger neppe noen videre introduksjon. 
Spillet som kom ut for to år siden, har bokstavelig talt tatt verden med storm, om ikke orkan. 

8 millioner spillere på verdensbasis sier sitt, dette er et spill som veldig mange har et veldig lidenskapelig forhold til. 
Å lage en utvidelsespakke som lever opp til de astronomiske forventingene er nesten som å be Da Vinci male «noe nytt og spennende» på Mona Lisa. 

Men nå har da heller Blizzard aldri vegret seg for å klinke til når det kreves. 
Det synes. 

Misforstå meg rett, utvidelsen er ingen revolusjon. 
De sentrale spillmekanikkene har ikke blitt forandret i særlig grad, likte du ikke originalen, vil du ikke like «The Burning Crusade». 

Likte du derimot originalen, finnes det absolutt ingen grunn til ikke å skaffe seg utvidelsen. 
Man kan kanskje gå så langt som å si at du strengt tatt ikke kan spille «World of Warcraft» aktivt, uten å ha «The Burning Crusade» trygt plassert på harddisken din. 

Et helt nytt kontinent, ni nye grotter, et nytt yrke, to nye raser, økning av nivågrensen fra 60 til 70, ny spiller-mot-spiller liga, hundrevis av nye oppdrag, flyvende ridedyr - listen fortsetter nærmest i det uendelige. 

På tross av en rimelig stiv pris, får du svært mye for pengene. 
Det er da heller ikke til å feie under en stol at Blizzard garantert kommer til legge til enda mer innhold i tiden fremover. 

Områdene i Outland, det nye kontinentet som dukker opp med «The Burning Crusade», er varierte og stemningsfulle. 
Her er ingenting overlatt til tilfeldighetene - musikken, fargetonene, landskapene, oppdragene, menneskene, alt virker gjennomført og gjennomarbeidet. 

Historien er dessuten god, særlig på mikronivå. 
Grotter som «Caverns of Time» lar deg reise tilbake i tid til historiske begivenheter for å hindre at onde krefter endrer historiens gang. 
Det er fortsatt for tidlig å stadfeste hvordan de fleste av grottene fungerer i praksis, men på papiret ser det i aller høyeste grad lovende ut. 

Spillkonseptet fra «World of Warcraft» forblir det samme, men det gjør ingenting når vi snakker om en evolusjon som ville fått selv Darwin til å ta av seg hatten. 

En ny klasse hadde vært velkommen, men man kan egentlig ikke klage på koffertmangel når man har fått både i pose og sekk. 

«The Burning Crusade» sjarmerer neppe noen nye kundegrupper, men kommer nok til å gjennopplive millioner av spilleres forelskelse i spillet. 

PS: 
Du må være tilkoblet Internett, ha «World of Warcraft» installert og betale en månedsavgift på rundt 100 kroner for å spille «World of Warcraft: The Burning Crusade». 

Natt til tirsdag ble spillet World of Warcraft: The Burning Crusade lansert. 
37 nattåpne butikker, show på Karl Johans Gate og titusenvis av fans sørget for tidenes spill-lansering i Norge. 
