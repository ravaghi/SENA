«Let the sunshine in»:Kan ikke noen bare elske meg veldig, veldig høyt? 

Hårfin linje mellom franske klisjéer og godt kvinneportrett. 

Det starter, som seg hør og bør i en Claire Denis-film, med knulling og klarinett. 

Juliette Binoche har et forhold til en utsøkt usympatisk, overvektig bankmann med blå sko, og jeg tenker: 
Vær så snill, han er ikke i orden, jeg har allerede skjønt det. 
Men Denis gir seg ikke. 
Hun er overtydelig fra start og jeg får følelsen av at det er et bevisst valg uten at jeg skjønner hvorfor hun gjør det. 

Ved help av Binoche skildrer Denis denne gang en kvinne som frykter at kjærlighetslivet kanskje nærmer seg slutten. 
Hun vil oppleve lidenskap og forelskelser. 

Snakker til seg selv 

Hvordan vet jeg dette? 
Jo, fordi Binoches rollefigur 
Isabelle sier det rett ut til seg selv. 
Hun legger seg på sengen og sier noe i retning av: 
«Er jeg sammen med ham eller er jeg ikke? 
Er dette livet mitt? 
Jeg er trøtt. 
Jeg har lyst til å møte noen som elsker meg. 
Jeg er trøtt». 

Er det noe jeg strever med, så er det folk som snakker til seg selv på film uten annen grunn enn at vi som ser på skal forstå hva de gjennomgår av tanker og følelser. 

Likevel klarer jeg å ikke surne helt, for dette er tross alt Claire Denis, som har gjort mye bra før, og ikke minst er det Juliette Binoche, som jeg var forelsket i, av og på, fra ca 1988 til cirka 1994, og som i følge filmen fortsatt er på utkikk etter den rette, og det kan jo i så fall faktisk være meg. 

Fin, fransk irrasjonalitet 

En rekke menn kommer og går. 
Det prates, men Isabelle vil egentlig bare oppleve nærhet og autentisitet, vil at pratingen skal ta slutt og at noen skal elske henne vanvittig høyt. 

Men mennene har hele tiden koner og annet som kommer i veien. 
Innimellom maler Isabelle, hun er kunstner, så hun maler litt. 
Ikke mye. 
Men nok til at vi skjønner at hun er kunstner. 
Og hun møter menn og snakker med venninner og venner om disse mennene. 
Sånn går dagene. 

Etter hvert treffer hun en mann som er litt annerledes, uten utdannelse, men fin likevel, på et vis, men kan det fungere i lengden? 
Det er ikke godt å vite. 
Og det er her Gerard Depardieu kommer inn, helt på slutten, i en lang scene, som er filmens soleklart beste, hvor han spiller en sannsier som ut i fra bilder og beskrivelser kan si hvilke menn som er bra for Isabelle og hvilke som ikke er det. 

Her blir filmen kostelig. 
Men til tross for at klisjéstrikken strekkes; Binoche gjør et godt portrett av en flytende kvinne og historien er tiltrekkende uforutsigbar og inneholder mye fin, fransk irrasjonalitet av typen: 
Jeg trodde jeg ville ligge med deg, men nå angrer jeg litt, og kanskje vi ikke skal ses mer, men kanskje vi skal likevel. 
