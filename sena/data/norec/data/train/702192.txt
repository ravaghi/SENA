Snotta-seig, men koselig
Hvis Adam Sandler ser etter, vil han antakelig oppdage en firerterning tatovert på sin venstre rumpeskalk. 

Sandler har med godt mot og forbilledlig humør beveget seg over i den trivelige middelmådighets-kulturen hvor folk flest finner hyggen sin. 
Mannen er uimotståelig sta, og filmene hans er trege som skiskytter-snørr i minusgrader og motbakke. 

Men han funker, for Sandler er en sånn fyr som vil fortelle fisehistorier til mindreårige mens han fôrer dem med farlig mat og forakt for miljøbevegelsen. 
I denne spiller han en ukorrekt karriere-taper som skal legge søsteras barn (Courteney Cox med så mye Botox under øynene at hun måtte ha byggetillatelse for å bevege seg utendørs). 
Han forteller dem sære sengekant-eventyr, som på et allmenn-magisk, urealistisk vis blir profetier. 

Slik blir han en helt. 
Filmen rir gjennom konvensjonenes Sherwood-skog på sjøldau hest, men det er umulig å forbli ubeveget av en komedie med skjeløyd bolle-hamster. 
Guy Pearce er smertelig bortkasta som smiskeskurk, Kerry Russell fra «MI: 3» ser unaturlig middelaldrende ut i sitt 32. år, men er ellers en smilende lærerinne-kjæreste for ei lys framtid. 

Også denne komedien er i grunntone like besynderlig pessimistisk som en papiravis-redaktør, så det er noe galt med karmaen der ute for tida. 
