Nok en kompisfilm
Aldersgrense: 
11 år 

Seth Rogen, Evan Goldberg og James Franco har tidligere samarbeidet på filmer som «The Pineapple Express» og «This Is the End», og filmene består stort sett av de samme ingrediensene — dop, sjåvinistiske vitser og pubertal humor. 
«The Interview» er likevel hakket bedre enn de foregående filmene, mye på grunn av Randall Park som Kim Jong-un og Diana Bang som hans offiser, og Rob Lowe og Eminem i rollene som seg selv. 

Dave Skylark (James Franco) er den selvgode , men ikke spesielt intelligente, verten for talkshowet «Skylark Tonight». 
Sammen med produsenten og kompisen, Aaron Rapaport (Seth Rogen), serverer han USA de mest tabloide historiene de kan finne. 

Så lander de sitt livs scoop - et intervju med Nord-Koreas diktator Kim Jong-un. 
Dette blander selvfølgelig CIA seg opp i, og den ene komplikasjonen avløser den andre. 

Filmen, som ble trukket før den opprinnelige premieredatoen 1. juledag grunnet terrortrusler fra hackere (angivelig ledet av Nord-Korea), inneholder altfor mye fjas og vas til å ha noen virkelig politisk betydning eller innvirkning. 
Men Kim Jong-un liker kanskje dårlig at han blir blåst til himmels i filmen akkompagnert til Katy Perrys «Firework»? 
