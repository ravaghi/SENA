Kingsman:The Secret Service 

Skamløst underholdende agentaction med Colin Firth. 

Som gammel Bond-fan er jeg mottagelig for en kjærlig satire over agentfilmer. 
Regissør Matthew Vaughns Kingsman: 
The Secret Service trykker på de rette knappene. 

Dette er kanskje ikke banebrytende actionfilm, men underholder energisk med en gladvoldelig innstilling, innforståtte vink til sjangeren og en desidert britisk tilnærming til figurene. 

Colin Firth boltrer seg i en morsom rolle som gentleman med en helt spesiell paraply. 

Finner ny agentkandidat 

Harry Hart (Colin Firth) er en Kingsman, en agent i et hemmelig, privat byrå med base i London, ledet av Arthur (Michael Caine). 

Akkurat når byrået trenger en ny agent, kommer Harry i kontakt med Eggsy (Taron Egerton). 
Han er sønn av en tidligere Kingsman-aspirant og Harry tror Eggsy har det som skal til for å bli agent. 

Han begynner på en krevende agentskole, under ledelse av strenge Merlin (Mark Strong), samtidig som dataeksperten Valentine (Samuel L. Jackson) truer verden med farlige planer. 

Helt fra starten er det åpenbart at regissør Matthew Vaughn har som hensikt å more og underholde. 
Gamle agentfilmer er malen her. 
Selv figurene refererer ofte til James Bond som et slags forbilde. 

Kingsman-byåret har et preg av gammel stil og eleganse over seg, og stikker seg kraftig ut i historiens moderne omgivelser. 

Vaughn bruker denne kontrasten til å fortelle en spenstig og fartsfylt historie der usannsynlighetene står i samme kø som morsomhetene. 

Viderefører dannet eleganse 

Colin Firth viderefører den dannede elegansen fra sine mest kjente roller, som Mr. Darcy i Stolthet og fordom og Kong George VI i Kongens tale. 
Den største forskjellen er at han her også er actionhelt, med ekstreme ferdigheter og en paraply som sitt farligste våpen. 

Eggsy er Harry Harts rake motsetning, en gatesmart tøffing med en røff fremtoning. 
Taron Egerton spiller godt i rollen, men må nok finne seg i å forsvinne litt mellom de mer kjente ansiktene. 

Samuel L. Jackson har beveget seg noen hakk unna Nick Fury fra Marvel-filmene, med caps og lesping, men tar kanskje litt for mye plass i historien, og bidrar dermed til Taron Egertons litt mer anonyme plassering. 

Moro for nordmenn er det å se Bjørn Floberg i en liten rolle som sleip, SVENSK statsminister med tvilsom moral! 

Kingsman: 
The Secret Service er basert på en tegneserie av Mark Millar og Dave Gibbons, med manus av Jane Goldman og Matthew Vaughn. 

Sistnevnte er altså også regissør, og spekker filmen full av kjappe actionsekvenser, med en eksplosiv skytescene som høydepunkt. 

Her utgytes det såpass mye vold at det nesten blir smakløst, men det visuelle uttrykket i Kingsman: 
The Secret Service ligger såpass langt unna den virkelige verden at jeg likevel svelger det. 
Dette er skamløst underholdende 
