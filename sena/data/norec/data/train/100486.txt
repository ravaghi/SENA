Tine Thing Helseth:«Haydn, Albinoni, Neruda og Hummel» 

Simax 

Trompet-esset Tine 

Den 20-årige trompetisten Tine Thing Helseth har allerede spilt med mange store, internasjonale orkestre og fått masse priser - mest kjent ble hun for annenplassen i EBU-konkurransen «Young Musician» i Wien i 2006. 
Nå er cd-debuten her, og på den leverer hun deler av selveste kjernerepertoaret for trompet, konserter av Albinoni, Neruda, Hummel og ikke minst Haydn. 
Og det går så det suser. 
Thing Helseth har et eksepsjonelt talent, og en teknikk som er så solid at hun slipper å tenke på den og kan konsentrere seg om musikken. 
Hun fraserer fløyelsmykt i de langsomme satsene - adagiosatsen i Albinonis konsert kan godt trekkes fram som et høydepunkt her. 
Og i krevende, raske passasjene spiller hun med en imponerende presisjon, det er ikke antydning til feilskjær, men derimot ørsmå nyanser som får fram detaljene i musikken. 
Det Norske Kammerorkester spiller stødig med. 
Hun kunne godt tatt seg større friheter og dermed lykkes med å gjøre musikken enda mer til sin. 
Men det kommer nok. 
Hun kan bli en kunstner av stort format. 
