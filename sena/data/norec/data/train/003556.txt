Metro 123 kapret
Akseptabel action. 

”Metro 123 kapret” er regissert av Tony ”Top Gun” Scott, og da vet du hva du får, nemlig en tett og kjapp film som forsøker hardt å underholde deg. 
Den greier det delvis, men ikke godt nok. 

Det er begått litt for mange dumheter i manusarbeidet, og John Travolta overspiller kraftig. 
Denzel Washington redder det så vidt i land med sin karisma, selv om heller ikke han blir satt på de største prøvene i denne filmen. 

Tar gisler på t-banen 

Travolta spiller skurken som tar gisler i en t-banevogn i New York. 
Washington spiller trafikkoperatøren som plutselig blir bindeleddet mellom kidnapperne og myndighetene per t-banens interne kommunikasjon. 

Inn i bildet kommer også en gisselforhandler (John Turturro) og byens borgermester (James Gandolfini). 
Sakte men sikkert bygger spenningen seg opp til et klimaks som kanskje ikke er overveldende fantastisk, men jeg vil likevel kalle ”Metro 123 kapret” akseptabel underholdning. 

Som å sitte på karusell 

Det ligger ikke så fryktelig mye spenning i Brian Helgelands manus, basert på John Godeys roman, som også ble filmatisert i 1974. 
Derfor har Tony Scott forsøkt å sprite det opp betraktelig med sine sedvanlige filmatiske triks, nemlig kjapp klipping, urolig kameraføring og eksperimentering med lukkerhastighet. 

Dessverre blir det mer irriterende enn spennende. 
Denzel Washington sitter gjennom det meste av filmen med et kamera svingende rundt seg. 
Det føles som om vi sitter på en karusell. 

Travolta med munndiaré 

Handlingen har et problem med selve grunnideen. 
Kidnapperens motiv er velkjent, men fremgangsmåten er usannsynlig risikofylt for ham selv, og ikke minst, ekstremt tungvint. 
Filmens timing er dessuten uheldig. 
Hvorfor skjønner du når du ser filmen. 

Der ser du også en John Travolta som spiller langt over toppen. 
Figuren hans begår en av filmhistoriens mest gjentatte tabber, han har munndiaré. 
Han snakker og snakker når han åpenbart burde holdt kjeft, noe som undergraver filmens fremstilling av ham som en kaldblodig og intelligent skurk. 

Scott og Washingtons svakeste 

”Metro 123 kapret” er den fjerde filmen der Denzel Washington regisseres av Tony Scott (etter "Rødt hav", "Man on Fire" og "Deja Vu"). 
De liker åpenbart å jobbe sammen, og må gjerne fortsette med det. 

Men denne filmen er deres svakeste samarbeid så langt. 
Manuset er rett og slett ikke bra nok, og Travolta er en komisk skurk som det er vanskelig å ta seriøst. 
Den første filmatiseringen fra 1974, "The Taking of Pelham One Two Three" skal være langt bedre. 
