Dyp ping-pong
At noe så simpelt kan være så dypt og engasjerende. 
«Table Tennis» tar den lynkjappe bordtennis-sporten på kornet. 

Bordtennis kan muligens virke som en simpel sport. 
Hvor vanskelig kan det være å smelle en lett ball over et lavt nett på et lite bord? 

Vel, ganske vanskelig, viser det seg. 

I Xbox 360-spillet «Table Tennis» kan du gi ballen over- og underskru, du kan slå den med forehand eller backhand, du kan variere slagstyrken fra slappe lomper til susende smasher og du kan plassere ballen med milimeterpresisjon helt ute på kanten av bordet. 

Alt dette føles bare helt riktig, som en slags miniversjon av det geniale «Virtua Tennis». 
«Table Tennis» er et spill det er lett å sette seg inn i og nyte, men vanskelig å mestre. 

Noe som gir spillet dybde og potensielt svært lang levetid - særlig hvis du spiller mot andre i din egen stue eller over Xbox Live. 

Det som gjør bordtennis så innmari gøy, er at jo bedre du er og jo jevnere motstand du har, jo morsommere er det å spille. 
Når ballen går frem og tilbake over nettet i et rasende tempo i en eviglang slagrekke, synker man ned i storøyd, transelignende tilstand hvor man slutter å tenke og refleksene tar fullstendig over. 

Dette har Rockstar tatt på kornet, med subtile endringer i musikk, kamerafokus og bakgrunnsstøy. 
Det er så elegant utført, så utrolig tilfredsstillende. 

Og ekstremt vanedannende. 

Se videoanmeldelse av Xbox 360-spillet Table Tennis - bordennis-moro fra spillselskapet Rockstar. 

Rune mener spillet står til terningkast 5. 
