Assassin's Creed III:Liberation 

En sterk kvinnelig figur i nytt Assassin's Creed-spill til PSVita. 

Det har vært store forventninger knyttet til Assassin's Creed-seriens første utgivelse til PSVita. 
Ubisoft har klart å lage et godt spill som kler konsollen, men Assassin's Creed III: 
Liberation når likevel ikke helt opp. 

Lav bildefrekvens og hull i historien ødelegger for det som kunne vært en strålende spillopplevelse. 

Bruk din kvinnelige list 

Assassin's Creed III: 
Liberation har sløyfet Assassin's Creeds rammefortelling om Desmond Miles og lar deg isteden hoppe rett inn i 1700-tallets New Orleans. 
Før og under den amerikanske revolusjonen blir du kastet ut i rollen som Aveline de Grandpré, datteren til en fransk rikmann og en frigitt afrikansk slavekvinne. 

Som medlem av assassinersekten bruker Aveline sin kvinnelige list, rase og klasse som hjelpemiddel for å utføre lyssky oppdrag i kampen om å frigi slavene og ikke minst bekjempe tempelridderne, og du blir tatt med på en reise over hustakene i New Orleans, gjennom sumpen utenfor og forbi Louisianas grenser. 

Oppgavene du utfører er det lite nytt med, det går i å undersøke ting, å hente forskjellige gjenstander og å ta livet av folk. 
Spillet gir deg også valgfrie mål innen oppdraget du utfører, som for eksempel at du skal fullføre oppdraget innen to minutter, ikke bli oppdaget, ikke ta skade og slike ting. 
Du trenger ikke å nå disse målene for å fullføre oppdraget, men det er et artig innslag som spriter opp spillopplevelsen. 

Utforsker ikke hovedpersonen godt nok 

Aveline er en sterk rollefigur som jeg umiddelbart fikk sansen for. 
Som en privilegert kvinne av afrikansk avstamming, som lever mens slaveriet enda sto sterkt, er hun en interessant figur å følge. 

Dessverre bruker historien i spillet mye tid på andre figurer og skurker isteden for å gå dypere inn i Avelines fortelling. 
Spillet starter med at moren til Aveline forsvinner mens hun enda er et lite barn, når vi så møter Aveline igjen flere år senere er hun allerede et medlem av assassinersekten. 

Vi får ikke vite noe særlig om hvordan Aveline havnet i rollen som snikmorder og ei heller så mye om hva som motiverer henne. 
Dermed forblir hun et mysterium istedenfor å gi spillet en mer nyansert historie. 

Når det er sagt, så er det likevel spennende å endelig få lov til å spille en kvinne, og Aveline kan absolutt måle seg med både Ezio og Altaïr – dette er en dame med bein i nesa! 

Velg mellom slaveklær eller overklassedrakt 

Fin dame, slavekvinne og snikmorder – Aveline har tre forskjellige personligheter med ulike kostymer hun tar i bruk når hun beveger seg rundt i det åpne spilluniverset. 

Snikmorderkostymet er det som gamle Assassin's Creed-spillere vil dra kjensel på, men alle de tre kostymene har hver sine fordeler og ulemper. 

Når Aveline går rundt som overklassepike i stor kjole slipper hun lett unna vakter fordi hun kan sjarmere dem i senk. 
Med de fine skjørtene på kan hun imidlertid ikke klatre over hustakene eller springe avgårde. 

Kledd i slaveklær kan hun skjule seg blant andre slaver og infiltrere slaveleirene og noen ganger starte opprør, men da er du også svakere i nærkamp. 
Med snikmorderkostymet på fyker du som en vind over hustakene og du er en tøff motstander for fiendene, men du er også utsatt for å bli oppdaget av vakter som er ute etter deg. 

I utgangspunktet er jeg positiv til at man kan skifte mellom ulike personligheter som gir forskjellige ferdigheter, men det fordrer at man kan velge hvilken rolle man ønsker å spille selv. 
I løpet av spillet blir du noen ganger tvunget inn i en av rollene og det var noe jeg mislikte sterkt. 

Spesielt irriterende var det da jeg ble tvunget til å ta på meg rollen som fin dame, når det åpenbart var mer effektivt å spille som snikmorder. 

Heldigvis kan du som oftest velge selv, og det er vel ingen overraskelse at jeg da alltid gikk for snikmorderrollen. 
Jeg brukte mesteparten av tiden høyt oppe over hustakene og i trærne, mens jeg sneik meg innpå fienden som skulle tas av dage – det heter jo ikke Assassin's Creed for ingenting! 

Sliter med lav bildefrekvens 

Å klatre rundt omkring i det åpne spilluniverset gir en fantastisk følelse av frihet. 
Det er herlig å stå høyt oppe på et utsiktspunkt mens du skuer utover landskapet mens verdenskartet synkroniseres, da er Assassin's Creed III: 
Liberation virkelig flott å se på. 

Dessverre klarer ikke spillet å opprettholde standarden hele veien. 
Når du beveger deg raskt eller er i kamp med flere fiender av gangen faller bildefrekvensen betraktelig, og det river deg ut av spillopplevelsen og ødelegger helhetsinntrykket. 

Kontrollsystemet fungerer på sin side godt. 
PSVitaen ligger godt i hånden og det er lekende lett å klatre opp vegger, fly over hustak og hoppe ned bak en fiende for å ta ham stille ut. 
Kampsystemet er intuitivt, men jeg hadde litt problemer med å kontre angrep fra fienden i nærkamp, og av og til trengte jeg bare å trykke vilt på knappene for å gå seirende ut av et slagsmål. 

Av og til trengte jeg bare å trykke vilt på knappene for å gå seirende ut av et slagsmål. 

Med bevegelseskontrollere og konsoller som PSVita og Nintendo 3DS er det alltid en fare for at spill proppes full av elementer som er lagt til for å utnytte alle funksjonene til konsollen. 

Ubisoft har stort sett latt være å ty til slike elementer for å utnytte alle funksjonene til PSVita, men de går likevel i gimmick-fella ved et par anledninger. 

Det føltes for eksempel unødvendig og tullete ut da jeg måtte dra fingrene langs berøringsflatene foran og bak på konsollen for å åpne et brev, og holde kameraet opp mot lyset for å lese den hemmelige beskjeden på arket, eller når jeg må dra fingeren på tvers nedover baksiden av konsollen for å utføre et lommetyveri. 

Likevel god underholdning 

Selv om Assassin's Creed III: 
Liberation ikke er den fantastiske spillopplevelsen jeg hadde håpet på, er det ingen tvil om at det ligger flere timer med god underholdning i dette spillet. 

Hvis du allerede har en PSVita har jeg ingen problemer med å anbefale dette spillet til deg, men hvis du er ute etter den beste Assassin's Creed-opplevelsen, kan du spare pengene dine og bruke dem på Assassin's Creed III isteden. 
