Skytefesten fortsetter
Testosteronbomben «Gears of War» har blitt PC-spill. 
Og overgangen fra Xbox 360 har endt opp med å bli meget vellykket. 

«Gears of War» var et av fjorårets aller beste spill. 
Med baller på størrelsen med kokosnøtter, enestående grafikk og intense kamper ble det et flaggskip for Xbox 360. 

Epic Games har brukt ett år på å konvertere spillet til PC. 
Og tiden har åpenbart blitt brukt godt, spillet finner et naturlig og komfortabelt hjem på den nye plattformen. 

Hovedstammen er intakt. 
Det dreier seg fremdeles om store, sinte, innbitte og muskuløse menn i brutal kamp mot blodtørste monstere. 
Det er så mye testosteron i luften her at det blir herlig selvironisk. 

Epic har tidligere fokusert på spill hvor man løper og hopper rundt og skyter på det som rører seg, men her må du bevege deg langsomt frem ved å ta dekning og plassere nøye planlagte skudd. 

Det har blitt en seig, taktisk, intens og tett opplevelse. 
Et av de mest brukte våpnene i spillet har eksempelvis påmontert motorsag, og man trenger neppe doktorgrad i logikk for å skjønne hvorfor. 

«Gears of War» er dessuten skreddersydd for co-op - hele spillet kan gjennomføres med en kompis, og det er gjort mange designvalg som tilsier at det er her spillet for alvor kommer til sin rett. 

Multiplayerdelen er dessuten unik og engasjerende nok til at det helt sikkert vil finne sin plass - selv med konkurrenter som «Battlefield 2142», «Enemy Territory: Quake Wars», «Counter-Strike», «Unreal Tournament III» og «Call of Duty 4». 

Men det stopper ikke med solide ferdigheter når det gjelder konvertering fra én plattform til en annen, du finner også mange gode nyheter. 

Nyheten som gir mest umiddelbar glede er naturlig nok muligheten til å bruke mus og tastatur. 
Håndkontroller fungerte helt supert i 360-versjonen, men jeg har vokst opp med skytespill på PC og kommer alltid til å foretrekke mus foran håndkontroller. 

Epic har også dyttet fem nye kapitler inn i enspillerdelen, spillet har tre nye multiplayerbrett, ett nytt multiplayer-modus, mulighet til å lage egne brett og støtte for DirectX 10. 
Alt dette gjør 360-versjonen til et fjernt ekko. 

Opplevelsen rundes av med et fantastisk lydbilde, nydelig grafikk, dramatiske horrorsekvenser, herlige våpen og flere elementer (måten man lader våpnenene på, for eksempel) som sprøyter friskt blod inn i skytespillgenren. 

Det er egentlig bare to grunner til at sekseren glipper, og de heter «Bioshock» og «The Orange Box». 

PS: 
I salg fra fredag 9. november. 
