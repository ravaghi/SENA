Britiske metalnerder er som vanlig noe for seg selv
Freidig pompøst og befriende annerledes fra Architects. 

ALBUM: 
Postpunk, metalcore eller mattemetal — kjært barn har mange navn. 

Det spiller for så vidt ingen rolle du vil tillegge ungguttene Architects fra Brighton i England — «Daybreaker» er såpass dynamisk og vidtfavnende at du treffer målskiva uansett. 

Fra den overtureaktige åpningslåten «The Bitter End», gjennom illsinte og komplekse rockere som «Outsider Heart» og «Even if You Win, You're Still a Rat», via mer sødmefylte og atmosfæriske saker som «Behind the Throne» og «Truth Be Told», maler Architects med bred pensel. 

Gjengen viser imponerende meloditeft, uten at de henfaller til de loslitte, velprøvde emomelodiene man gjerne forbinder med metalcore-sjangeren. 

«Daybreaker» er bunkret opp med rikelig mengder spillemessige finurligheter, nerve og ikke minst en god dose finfine låter. 
