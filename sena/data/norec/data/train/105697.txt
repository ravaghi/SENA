Larkin Poe:«Spring - An EP» 

(Edvin's Records / Musikkdistributørene) 

Bedårende pop fra bluegrass-søstrene Lovell. 

Eldstesøster Jessica har tatt fela og gått (hun har giftet seg), og «Norgesvennene» The Lovell Sisters fra Georgia er blitt Larkin Poe: Megan (dobro) og Rebecca (mandolin). 
Rebecca tar seg av vokalen, og synger til forveksling likt Katie Melua. 

Ikke mye bluegrass igjen, annet enn i de virtuose strengeinstrumentinnsatsene. 
Musikken er snarere en blanding av folk, pop og vestkystrock. 
Ikke langt fra, men mye bedre enn Dixie Chicks-«sideprosjektet» Court Yard Hounds. 

«Spring» (de kaller det en EP, men den har ni sanger og 33 minutters spilletid) er etter sigende første utgivelse ut i et sett på fire, oppkalt etter årstidene. 
Kan knapt vente på «Summer». 

BESTE LÅT: 
«The Principle Of Silver Lining» 

MORTEN STÅLE NILSEN 
