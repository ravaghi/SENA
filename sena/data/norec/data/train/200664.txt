20"Dell 2007WFP 

Den brede 20-tommeren fra Dell har kommet i ny utgave med ny modellebetegnelse og litt til. 
Forrige modell var en vinner - hva har skjedd? 

Det er vel ingen som får sjokk når de oppdager at elektronikkprodukter blir bedre og billigere. 
Det som er interessant er om kvaliteten hos noen egenskaper har blitt ofret til fordel for andre kvaliteter. 
Dette har skjedd med en rekke skjermer, hvor responstiden har blitt mye bedre, men på bekostning av betraktningsvinkel, fargebalanse og dynamikk. 
Fort og gæli, rett og slett. 

LES OGSÅ: 

For spillskjermer er det greit, siden disse brukes i en bestemt posisjon med 100% fokus hos brukeren. 
Men for andre typer skjermer er prioriteringen av kvaliteter ikke like enkel. 

Hva har skjedd med Dells brede 20-tommer? 

Utgangspunktet 

Det som er malen for Dells 20-tommer i bredformat, som vi første gang testet her, er en oppløsning på 1680x1050 punkter, og et rikt utvalg innganger: DVI, VGA, RGB, S-video og koaks, pluss en innebygd USB-hub. 
Denne har 2 tilkoblinger bak ved de andre tilkoblingene og 2 tilkoblinger på høyre side av skjermen. 

Skjermen støtter bilde-i-bilde med video fra en av videoinngangene kjørende i et justerbart, mindre vindu, og og bilde-ved-bilde hvor du deler skjermen på midten og får 2 like store bilder fra PC og video ved siden av hverandre (og en god del svart over og under). 

I tillegg er de fysiske justeringsmulighetene omtrent så store som man kan forestille seg i en praktisk sammenheng. 

Dessuten var bildekvaliteten på den første utgaven i toppklasse. 

Ny konstruksjon 

Hele skjermen har gjennomgått store forandringer, selv om designet er i samme gate. 
Foten er den som går igjen på alle nye Dell-skjermer med to "tær", og har de samme fleksible egenskapene som tdligere. 
Den kan vris, dreies, heves og senkes, og skjermen kan nå plasseres enda lavere, nesten helt ned til selve foten. 
Dette gir en enda mer behagelig arbeidsstilling. 

Rammen har fått en litt annen utforming med flere detaljer i sølvfarge, litt mindre buet kantprofil, men fremdeles med hovedsakelig sort ramme. 

Betjeningsknappene har fått en langt tydeligere utforming. 
I stedet for sølvknapper med pregete symboler som ikke kan tydes uten kraftig direkte belysning, har knappene blitt større og sorte med tydelige hvite symboler. 

Menyene er også endret, men her vil vi ikke si det har skjedd noen egentlig forbedring. 
Det er først og fremst en annen grafisk presentasjon av parametersettingene. 

Tilkoblingene er de samme, men plasseringen av kontaktene er derimot ny, noe som tyder på ny elektronikk. 

Bedre bilde? 

Vi sammenlignet begge modellene side ved side, koblet til samme grafikkort med dual DVI i klone-modus. 

Både testprogrammene og referansebildene avslørte at bildekvaliteten på ingen måte er dårligere på den nye, rimeligere modellen. 

Betraktningsvinkelen er fremdeles oppgitt til 178 grader i begge akser, og du kan stå over skjermen og kikke ned, eller fra kortsiden og kikke bortover - fargene er uansett på plass. 
De forandrer seg heller ikke underveis når du endrer posisjon. 

I tillegg er fargene klare og dype, med gode detaljer også i de vanskelige mørke og lyse ytterområdene. 

Dessuten er etterslep ikke lenger synlig, selv om responstiden er oppgitt til 16ms! 
På forgjengeren var det mulig å se en liten skygge ved bevgelser av objekter i kontrastfarger. 
Det er ikke lenger synlig, og det er heller ingen tendenser til etterglød slik vi observerte på den nye 24-tommeren fra Dell. 

Konklusjon 

Den nye modellen av Dells 20-tommer i bredformat har en listepris som er 1 300 kroner lavere enn listeprisen på forgjengeren da den ble introdusert. 
Den har dessuten vært på tilbud med 25% en god stund, og selges i skrivende stund til 3 750 kroner. 

Forgjengeren leverte topp ytelse på alle områder og ble en av våre favorittskjermer. 

Dagens utgave er altså rimeligere, men beholder - og på enkelte områder forbedrer - alle de gode egenskapene pluss fleksibiliteten når det gjelder tilkoblinger og fysisk justering av skjermen. 
Dessuten er betjeningen mer komfortabel. 

Bildekvaliteten er fremdeles i toppklasse og i tillegg har det lille som var av etterslep blitt praktisk talt borte. 

Vi kan bare gjenta vår anbefaling: ønsker du en stor og behagelig arbeidsflate som egner seg til alle typer bruksområder og ikke koster all verden - da er det all grunn til å vurdere Dell 2007FPW. 
