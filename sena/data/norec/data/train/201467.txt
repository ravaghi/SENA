hp dvd530i
hp fornyer sitt utvalg av DVD-brennere, vi har testet 8x utgaven. 

hp var først ute med å levere DVD-brennere i +RW formatet, med dvd100i. 
Dette var en 2x brenner som vi testet i oktober 2001. 
I mars 2003 kom modellen dvd300i som støttet DVD+R i 4X, og ble godt mottatt i vår test. 

LES OGSÅ: 

Senere kom modellen dvd420i med støtte for 8x DVD±R og 4x DVD±RW, og endelig nå dvd530i som i tillegg støtter Dual Layer. 

8,5 GB - et skrikende behov? 

8,5 GB på en plate er mye, men ikke svimlende. 
For backup av digitale bilder med høy oppløsning i RAW-format er det ikke så mange fotosesjoner vi snakker om. 
Flerspors musikkopptak i 24-bit/96 KHz fyller også godt opp. 
Sikkerhetskopier av spillefilmer er en annen historie, her kan man ikke si at bransjen legger forholdene til rette for brukerne. 
Dessuten er platene dyrere enn filmen, i mange tilfeller... 

Prisnivået på Dual Layer plater er stadig høyt, og du finner dem heller ikke over alt. 
Men det er bare et spørsmål om tid. 

Hastigheten på brenning av Dual Layer venter vi med å teste til vi får bedre tilgang på brennere og media, i løpet av kort tid. 
Da vil vi sammenligne både brennere og media. 

Normale prosjekter 

I denne omgang testet vi brenning av de vanlige, lett tilgjengelige mediatypene. 
Brenneren leverte gode resultater, men det er et stykke opp til de råeste 16X brennerne, naturlig nok. 

På 2 GB fil brukte dvd530i 5 minutter og 35 sekunder, som er greit. 
Sony, Nec, MSI og Lite-on befinner seg i samme området, men BenQ og Plextor er vesentlig raskere med sine 12x og 16 x brennere. 
Vi snakker om et par minutter spart. 

4 GB ble brent på 8:53, og her legger den seg igjen i samme gruppering blant konkurrentene. 
BenQ på 16x er over 3 minutter raskere. 

På DVD-R er hp-brenneren nest tregest av konkurrentene, men vi snakker om tidsforskjeller innenfor 20 sekunder, med 7:31 for hp og 7:32 for MSI. 
Vinneren er Plextor med 4:15. 

CD-brenning klarte den på 2:58 som er svært bra, bare 4 sekunder over Plextor. 
Det samme gjelder ripping av musikk, som ble unnagjort på 2:36, fattige 5 sekunder lenger enn BenQ DW800A. 

Programvare 

Her følger det med en ny versjon av den gamle kjenningen ArcSoft ShowBiz DVD 2, samt PowerDVD, smat RecordNow. 
Dette er blant de bedre pakkene, og dekker de fleste behov for "vanlige brukere". 

Konklusjon 

hp dvd530i er en god all-round brenner, med grei ytelse, god kompatibilitet og en fin programvarepakke. 

Ønsker du en enda raskere brenner, kommer det en 16x utgave i oktober... 

Pris og levering 

Listeprisen har vi fått oppgitt til 1290 kroner, men vi er rimelig sikre på at du vil finne den til vesentlig lavere pris. 
Sjekk din favorittforhandler, eller kontakt hp for informasjon om salgssteder. 

Brenneren er på vei ut i markedet i løpet av kort tid. 
