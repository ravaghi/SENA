Hvordan lage en dårlig film
I Norge har vi Aune Sand. 
I USA har de Tommy Wiseau. 

KOMEDIE "The Disaster Artist" USA 2017 Regi: 
James Franco Skuespillere: 
James Franco, Dave Franco, Seth Rogen, Alison Brie Aldersgrense: 
12 år 

"The Disaster Artist" har et nokså snodig utgangspunkt. 
Dels forteller den historien om innspillingen av "The Room" (2003), en sånn film som er så dårlig at folk verden over jevnlig samles bare for å le av den. 
Dels er den et portrett av Tommy Wiseau, han som skrev, regisserte og spilte hovedrollen i "The Room", en fyr ingen forstår seg på eller vet hvem egentlig er. 

Ut av dette har James Franco, som nær sagt selvfølgelig regisserer og spiller hovedrollen her, laget en film det er forunderlig vanskelig å ta øynene fra. 

"The Disaster Artist" er en film om store drømmer, bunnløs inkompetanse og en merkelig manns misforståtte forsøk på å skape noe viktig, å bli lagt merke til eller – i det minste – å få seg en ordentlig venn. 
Som sådan er den ofte like sår som den er morsom. 
Franco ler liksom av og med Wiseau på samme tid. 

Til gjengjeld er det lenge siden undertegnede har sett noe festligere enn de nitidig gjenskapte, ulidelig pinlige sexscenene fra "The Room" eller Wiseau – altså Franco – sine forsøk på skuespill. 
Omsider har Tim Burtons "Ed Wood" (1994) fått en seriøs utfordrer i kategorien "God film som handler om en dårlig film". 

Roy Søbstad 
