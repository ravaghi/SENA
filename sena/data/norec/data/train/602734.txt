Dobbel dose Romano
Hvilken artist har så mange bra låter at han bare kan gi bort to hele album på nettet? 

ROCK/FOLK 

Daniel Romano 

"Nerveless"/"Human Touch" 

(Daniel Romano) 

Da canadiske Daniel Romano spilte på Håndverkeren i Kristiansand i fjor høst, skrev undertegnede at det var årets tøffeste rock'n'roll-konsert i denne byen. 
Flere som var der mente at jeg tok alt for forsiktig i. 
Og kanskje hadde de rett: 
Daniel Romano har en energi, en kulhet og – ikke minst – en låtkatalog som tilsier at han egentlig hører til på langt større scener. 

Produktiv er fyren også. 
Etter å ha gitt ut fem album på like mange år, er han nå plutselig ute med to helt nye, helt forskjellige utgivelser. 

"Nerveless" tar opp tråden fra de siste par Romano-platene, hvilket betyr iørefallende, bittersøt poprock med 60-tallspreg. 
"Vacancy", for eksempel, høres ut som en glemt Roy Orbison-perle. 

Søsteralbumet "Human Touch" later på sin side til å være spilt inn rundt et stearinlys klokken tre om natten. 
Noen vil sikkert synes at det blir i mest molefunkne laget, andre vil simpelthen smelte i møte med en countryballade som "Blue Champagne". 

Det er bare én eneste hake ved dette på alle måter rause overskuddsprosjektet: 
Albumene er kun tilgjengelige på Bandcamp.com og vil bli fjernet ved utgangen av denne måneden. 
