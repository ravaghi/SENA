Spillanmeldelse:«Football Manager 2012» 

I snart 20 år har «Football Manager»-serien holdt et skyhøyt nivå. 
I år er ikke nyhetene og forbedringene store, men de som serveres tilfører serien akkurat det som har manglet de siste årene. 

Lite har forandret seg i selve spillmekanismen siden i fjor høst. 
3D-simuleringen har fått en liten overhaling. 
Selve brukergrensesnittet har også blitt oppjustert, og det er mye enklere å finne frem til informasjonen man trenger. 

I tillegg får vi en mer omfattende speiderrapport av motstanderne. 
Hvor man før bare fikk en overfladisk gjennomgang av motstanderens mest brukte formasjoner og spillestil får man nå servert en rykende fersk speiderrapport fra støtteapparatet før hver kamp. 
Her kan man for eksempel se hvilke formasjoner motstanderen har sluppet inn flest mål mot, hvilke typer mål de scorer og hvor på banen målgivende pasninger gis fra. 

Sports Interactive fortsetter frieriet til nye spillere, og i år er det mulig å gjennomføre en liten kursdel som viser deg spillets funksjoner steg for steg. 
Denne muligheten gjør dermed «Football Manager 12» til det mest tilgjengelige spillet i serien. 

Det eneste problemet jeg hadde med fjorårsutgaven var det noe begrensede utvalget av «teamtalks». 
Jeg fikk aldri følelsen av å være særlig inspirerende eller at spillerne tok meg alvorlig. 
Dette har Sports Interactive løst ved at man nå kan bestemme hvilket tonefall man bruke i den inspirerende talen, i tillegg er det nå flere valg for hva man vil si. 

Rosinen i pølsa i «Football Manager 2012» er imidlertid muligheten for å legge til ligaer og land etter at man har startet et spill. 
Jeg elsker å spille lange lagringer som ofte varer til langt over år 2020, og da er det utrolig godt og ikke bli begrenset til de valgene jeg tok ved spillstart. 

Man kan enkelt legge til ligaer og land når man måtte ønske det, og disse vil da være spillbare ved neste sesongstart. 
De nye ligaene vil da ha utviklet seg akkurat som de andre du har aktivert, og spillerne her vil utvikle seg likt alle andre. 
Man slipper dermed å møte et Barcelona som består av dagens startellever i år 2023. 

Alt i alt har jeg alt jeg kan ønske meg i en manager-simulator. 
Større fotballglede foran dataskjermen skal du lete lenge etter. 

PS: 
«Football Manager 2012» lanseres 21. oktober. 

FOOTBALL MANAGER 2012 Plattform: PC, Mac Genre: 
Sport Alder: 3+ Utvikler: 
Sports Interactive 
Utgiver: 
Sega 
