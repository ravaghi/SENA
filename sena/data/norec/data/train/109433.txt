Plateanmeldelse:Jan Bang - «Narrative From The Subtropics» 

Elektronisk bevissthetsutvidelse. 

ALBUM: 
SAMTIDSMUSIKK Jan Bang «Narrative From The Subtropics» (Jazzland/Universal) Bangs unike sans for klang og forløp har nettopp den egenskap at musikken utfordrer sjanger så vel som form. 

I dette knippet med musikalske narrativer hører vi mange av Bangs hyppige samarbeidspartnere, som Sidsel Endresen, Arve Henriksen og Erik Honoré. 

De musikalske forløpene er formet med nitid grundighet, der mange svært forskjellige lydenheter trer diskré frem i et strengt komponert hele. 
Her er biter av samtidsmusikk, dub-groove og naivistiske folkemusikalske linjer. 

Noe låter kjent på en ubestemmelig måte, noe fremmed og likevel inviterende. 

Kontrastene er store, fra den umiddelbare enkelheten i «Singer's Childhood» til Endresens språklige dekonstruksjoner i «Molee Of Suitcases». 
Musikk som nennsomt utvider horisonten. 

BESTE LÅT: 
«Tide» 

CARL PETTER OPSAHL 
