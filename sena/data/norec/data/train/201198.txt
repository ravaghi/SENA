Imponerende morobil
Den nye utgaven av MX-5 er fortsatt overlegen på kjøreglede per krone. 

MX-5 er den eneste virkelige folkesportsbilen som fortsatt selges på det norske markedet. 
Men den innfrir til gjengjeld fullt ut. 
Det er rett og slett forbausende hvor mye ekte sportsbilfølelse denne bilen tilbyr for pengene. 

MX-5 har nylig vært oppdatert og har blant annet en omarbeidet front og et finjustert chassis. 
Derfor var det på tide med en ny test, men vi trengte ikke kjøre lenge for å oppdage at det meste var som før. 
Heldigvis. 

280.000 kr 

Startprisen er 280.000 kroner for denne jubileumsutgaven som vi har kjørt. 
Den har noen litt spesielle visuelle detaljer og markerer at MX-5 har vært 20 år på markedet. 
Denne selges i et begrenset opplag og standardvarianten koster fra 304.000 kroner. 

Dette er omtrent midt i mellom hva en kompaktklassebil og en mellomklassebil koster. 
Til gjengjeld får du kjøreglede som i en millionbil. 
Og da overdriver vi ikke. 

Fantastiske kjøreegenskaper 

MX-5 har nemlig noen fabelaktive kjøreegenskaper. 
Her får man virkelig satt ting i perspektiv i forhold til mer normale familiebiler. 
I svingene trenger du nesten ikke røre på rattet før bilen skjærer inn i kurven. 
Men vinkelen kommer an på gassbruken. 
Slipper du gassen i svingen, kjenner du hvordan forhjulene kryper innover, samtidig som bakhjulene styrer bilen lekent rundt. 
Gir du litt gass, retter bilen seg litt mer opp. 
Gir du masse gass, setter bilen seg mer bakpå. 

Det er nok denne litt overstyrte balansen som er den viktigste årsaken til at MX-5 er så morsom. 
Bakhjulene nærmest danser rundt svingen, og selv om du ikke provoserer dem til å sladde, er de alltid klare for å velge et litt bredere spor enn du er vant med. 
At man sitter så langt bak i bilen forsterker følelsen av at denne nesten svinger av seg selv. 

Direkte styring 

Veigrepet er naturligvis i tillegg svært bra og svinghastigheter som man i mange biler er ubehagelige, føles helt naturlig i MX-5. 
Styringen er svært kjapp og meget følsom. 
Her kan man med stor presisjon kontrollere forhjulene og kjenne etter hva de driver med. 
Det er også en god sikkerhetsfunksjon. 
MX-5 kommuniserer nemlig så godt at man langt lettere kjenner når det er glatt. 

Overraskende myk 

Fjæringsoppsettet er egentlig ikke så veldig stivt. 
Det skyldes nok at den grunnleggende konstruksjonen er såpass bra at det strengt tatt ikke er nødvendig. 
Dermed ivaretas faktisk en ganske god fjæringskomfort som bidrar til å gjøre dette til en bil som duger også i hverdagen. 
At oppsettet ikke er så stivt gjør også at bilen føles livlig og ikke død som et strykejern. 

OK motor 

Vi prøvde den minste motoren i denne bilen, en 1,8-liter på 126 hestekrefter og 167 newtonmeter. 
Ikke veldig imponerende tall i dag, men den er sterk nok til ikke å ødelegge kjøregleden. 
Motoren er responsiv og forholdsvis turtallsglad og man kan bruke den skikkelig sammen med den utrolig stramme og presise femtrinnskassen uten å bryte loven. 
Slik sett savner man ikke mer krefter. 
Men veldig sprek er den egentlig ikke. 
0-100 går på 9,9 sekunder, men litt kjappere oppleves den i virkeligheten. 

Praktisk? 

Innvendig er MX-5 ganske spartansk, men kvalitetsinntrykket er OK for biltypen. 
MX-5 oppleves ikke spesielt moderne innvendig, og at stofftaket må betjenes manuelt bidrar til dette. 
Men det funker. 
Dette er ikke en bil for de aller største, men for de fleste er det plass nok. 
Noe bagasjeplass er det faktisk og det burde rekke greit til helgeoppakning for to. 
Litt plass bak setene er det også, men volumet avhenger av hvor langt bak du kjører setet. 

Velg ståltak 

Det er i grunn støynivået som er den største komfortbegrensningen i denne bilen. 
Stofftaket gir litt ekstra støy og i regnvær må stereoanlegget skrus rimelig høyt for at man skal høre noe særlig i litt høyere norske hastigheter. 
En variant med sammenleggbart ståltak er også tilgjengelig. 
Den koster 15.000 kroner mer, men har litt bedre komfort og er mer anvendelig over tid på vinteren. 
Samtidig er både vekten og bagasjeplassen omtrent den samme. 
Vi anbefaler den takløsningen. 

En annen potensiell komfortbrist er den svært lave sittestillingen som skaper visse problemer når man skal sette seg inn, om man er litt under snittet bevegelig. 
Vel på plass sitter man imidlertid godt skrudd fast i sportsstolene. 

Fornuftig 

Alt i alt er dette likevel en bil det er lett å leve med i hverdagen, og for de som ikke har behov for bakseter eller mye bagasjeplass, er dette en rimelig fornuftig bil. 
Drivstofforbruket er riktignok en smule høyt i forhold til hva de beste ligger på nå, men 0,70 liter og 167 gram CO2 er likevel ikke så ille. 

Til topps 

Ingen andre er uansett i nærheten av å kunne tilby like mye sportsbil kombinert med OK hverdagsegenskaper for denne prisen i Norge. 
Og det er det som gjør at den går helt til topps hos oss selv om den også har sine mindre sterke sider. 
