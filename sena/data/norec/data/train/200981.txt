TEST:Opel Adam - minst og kulest? 

Lever Adam opp til sitt livlige ytre, eller er den nok en ordinær småbil? 

Oppkalt etter grunnleggeren Adam Opel, skal denne nye A-segment-bilen representere noe nytt og mer spennende fra den tyske bilprodusenten. 
Adam er en slags "mote-småbil", som vi kalte den i forbindelse med lanseringen, og den skal treffe kunder med behov for særpreg og stil, også i en liten bil. 
Konkurrentene heter derfor først og fremst Mini, Fiat 500 og Citroën DS3, selv om sistnevnte strengt tatt er en større og dyrere bil. 

Designmessig vekker bilen i alle fall oppsikt, og den fremstår klart mer utsmykket og påkostet enn mer hverdagslige småbiler i A-segmentet, naturligvis avhengig av utstyrsnivå. 
Blant de mest effektive trekkene på vår testbil i så måte var de store hjulene og den tofargede lakkeringen. 
I tillegg virker bilen lav og bred, noe som gir et sportslig inntrykk. 

Sæpreg 

Mulighetene til å tilpasse bilen etter egne preferanser står i sentrum med Adam, og det finnes et utall mulige kombinasjoner når det gjelder visuelle detaljer. 
Som basis finnes det tre ulike utstyrspakker utover standardnivået: 
«Jam», «Glam» og «Slam». 

Innvendig er de morsomste detaljene de store lakkerte panelflatene, en trykkskjerm som minner om det man finner på smarttelefoner, et stilig ratt, og muligheten for små lysdioder i taket som imiterer en stjernehimmel. 

Småsportslig 

For å matche det visuelle inntrykket har man gjort et forsøk på å gjøre Adam til en småbil med sportslige ambisjoner. 
Det har man lykkes delvis med. 
Bilen sitter bra på veien med sin sportslige dekkutrustning (215/45-17-dekk på vår testbil), og føles relativt kjapp i reaksjonene. 
Balansen er heller ikke alt for understyrt, selv om det er et stykke til Minis nøytrale og nesten overstyrte måte å svinge hekken rundt kurvene på. 

Oppsettet er også relativt stivt uten å være ukomfortabelt. 
Voldsomt morsomt blir det som regel likevel ikke, noe som blant annet skyldes at styringen mangler litt på presisjon og følelse. 

Kjedelig motor 

Det trekker også ned at motorene fremstår ganske begredelige sammenlignet med de små og moderne turbomaskinene en del andre produsenter har fått på plass. 
Den kraftigste varianten i Adam yter 100 hester, og den svakeste 70. 
Vi kjørte den midt i mellom, en 1,4-liter med 87 hester. 
Det er en helt brukbar bruksmotor for en ordinær småbil, men i Adam forventer man litt mer, og den oppleves derfor som ganske kjedelig og blodfattig. 
Det skjer lite på høyere turtall og styrken lenger ned i registeret er heller ikke all verdens. 

Kanskje hadde det blitt litt bedre med en sekstrinns girkasse, men her må du klare deg med fem gir, i en girkasse som for øvrig er helt grei å betjene. 
0-100 kilometer i timen tar 12,5 sekunder, og det vitner om en akselerasjon som i seg selv ikke skaper veldig begeistring. 

Ikke best på forbruk 

Forbruket ligger på 0,51 liter per mil, med et CO2-utslipp på 119 gram. 
Det er heller ikke spesielt imponerende, men også omtrent det man kan forvente av en motor som dette, uten turbo eller andre virkemidler som får den til å fremstå spesielt moderne. 

Ikke stor 

Adam er med sine 370 centimeter i lengden den minste Opel-modellen. 
Da sier det seg selv at det ikke blir veldig mye plass innvendig. 
Det er likevel mulig for to stykker på om lag 175 centimeter å sitte akseptabelt bak hverandre, men så veldig mye høyere enn det bør du ikke være før du får alvorlige problemer med takhøyden i baksetet. 
Bagasjerommet er enda trangere, og rommer egentlig bare en middels stor bag og en pose ved siden av. 
175 liter, sier papirene. 

Adam oppleves best fra forsetene, også takket være det særpregede interiøret som unektelig trekker tankene i retning Fiat 500. 
Kvalitetsfølelsen er absolutt godkjent, med tanke på at vi snakker om en A-segment-bil hvor de aller fleste utgavene koster godt under 200.000 kroner. 
Litt dekkstøy må du derimot leve med. 

Priser 

Vår testbil med utstyrsnivået Slam koster fra 190.000 kroner. 
I tillegg var testbilen ekstrautstyrt for 30.000 kroner, noe som gjør den velutstyrt for segmentet. 
Med laveste utstyrsnivå startet 1,4-literen på 175.000. 
Aller billigst er 1,2-literen med 70 hester. 
Den starter på 159.000 kroner med laveste utstyrsnivå. 
Dette er priser som plasserer den mellom de billigste i A-segmentet og de fleste småbiler i klassen over. 
Sammenlignet med Mini og Fiat 500 er den jevnt over hakket billigere. 

Sterke og svake sider 

Styrken til Adam er særpreget den har i form av interiøret og design, sammen med kjøreegenskaper som er sportsligere enn en mer ordinær bil A-segmentet. 
Men den lever ikke opp til nivået til Mini, og Fiat 500 må nok dessuten sies å ha en enda sterkere personlighet. 
DS3 er en mer komplett bil, men også betydelig dyrere. 
Adam mangler først og fremst litt på motorsiden, og sliter med å vise frem virkelige vinnerpunkter sammenlignet med konkurrentene. 

Adam lykkes uansett i å være noe mer enn en ordinær Opel og A-segment-bil, og selv om den har sine svakheter, får den likevel et klart godkjent terningkast hos oss. 
De færreste vil tross alt være uenige i at Adam har både stil og sjarm. 
