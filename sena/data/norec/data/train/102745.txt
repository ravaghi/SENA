Spillanmeldelse:«Grand Theft Auto III» 

(VG Nett) 
«Grand Theft Auto III» er spillenes «Gudfaren», et ikonisk mesterverk alle spillinteresserte burde ha fått med seg. 

Det har gått ti år siden hele spillverden jublet over «Grand Theft Auto III». 
Og det er ti år siden Laila Dåvøy og Valgerd Svarstad Haugland snakket om å politianmelde og forby spillet i Norge. 
Men først og fremst er det ti år siden et av spillhistoriens viktigste spill ble lansert. 

I anledning jubileet er «GTA 3» relansert til en rekke av de nyeste mobilene og nettbrettene. 
Og jeg har tilbrakt hele romjulen i Liberty City, hørt gamle slagere på Flashback 95.6, og glist fra øre til øre. 
For dette er fortsatt et fabelaktig spill. 

Jeg har spilt hele eposet fra start til slutt på iPad, og det fungerer helt knirkefritt. 
Etter over 15 timers spilletid, kan jeg telle på én hånd hvor mange ganger jeg savnet en ordentlig håndkontroll. 

På en mobilskjerm er det imidlertid litt mer klønete. 
Knappene er for små, eller så er fingrene for store. 
Jeg vet ikke. 
Det er definitivt spillbart, men ikke like knirkefritt som på et nettbrett. 

Men spillet er uansett det samme. 
Det samme lekne, velskrevne og modne spillet det alltid har vært. 
Å spille «GTA 3» nå, så mange år senere, setter det hele i perspektiv. 
Det bare understreker hvor innflytelsesrikt det har vært for populærkulturen generelt, og spillindustrien spesielt. 

Har du mulighet til å spille på iPad, så gjør det. 
For selv om «Grand Theft Auto III» nå har fylt ti år, er det fortsatt mye potens i denne klassikeren. 

PS: 
«GTA 3» fungerer kun på nyere mobiler og nettbrett, så kontroller at din dings håndterer det før du handler. 

GRAND THEFT AUTO III Plattform: iPhone, iPad, Android Genre: Action Alder: 18 Anb. pris: 35,- Utvikler: 
Rockstar Games Utgiver: 
Rockstar Games 
Mer info 
