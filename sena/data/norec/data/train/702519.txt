Svart Macbeth, hvit apekatt
Antakelig vil de fleste forvente seg en sedvanlig hvit-mann-skadefryd over de gale afrikanske statslederne. 
Så enkel er faktisk ikke filmen om Idi Amin. 

Slik Forest Whitaker spiller den legendariske Uganda-presidenten Amin, utvikler han seg som en fargerik syttitalls-Macbeth i Afrika. 
Han er på en måte det motsatte av Jens Stoltenberg. 
En barnlig, spontan, lidenskapelig folkefører som antakelig elsker Uganda. 
Men ruta for diktatorer er lagt: 
De kan ikke stole på noen, og følgelig kan ingen stole på dem. 
Menneskene rundt blir tvunget til forræderi rett og slett fordi de er i en konstant livsfare sammen med en mann som ser fiender overalt. 
Skotsk konge. 
Rett fra Shakespeare. 

James McAvoy (faunen i Narnia) er fantastisk som den nyutdanna skotske legen som blir presidentens magre kjæledyr, hans hvite apekatt. 
Sammen med Whitaker skaper han en sprek underholdningsfilm som hygger mer med karakteriserings-snop enn den skremmer med vold. 

«The last king of Scotland» er faktisk skamløst vittig. 
Etter å ha lekt seg gjennom den opplevelseskåte skottens initierings-prosesser, bygger filmen seg gradvis opp til svett romantikk, thriller-tempo og cliffhanger-light-slutt. 
«The last king of Scotland» er bygget på en roman, og sannsynligvis er ingenting sant. 
