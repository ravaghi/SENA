Vektløs supersønn
Regi: 
Mike Mitchell. 
Med: 
Michael Angarano, Kurt Russel, Kelly Preston m.fl. Am. 
(ungdoms)komedie. 
7 år (egnet ungdom). 

Velskapt ungdomskomedie om middelmådig tenåring på superskole for barn av superforeldre. 

- Vi venter oss da ikke all verden av deg. 
Bare at du redder verden en gang imellom, det er alt, sier superpappa Kurt Russell til sin tenåringssønn Will. 
Som er denne films hovedperson - den middelmådige og angstridde sønn av verdens to mest berømte superhelter. 
Ut av dette kjente konsept, som sterkt minner om fjorårets «The Incredibles» (samt litt «Spy Kids» og en dash «Harry Potter»), har regissør Mitchell og hans team fått en lettflytende og morsom ungdomskomedie. 

Forfriskende plusser den på med takknemlig parodi på heltedyrking, elitisme og det til overmål utslitte highschool-filmfenomenet i samme, greie slengen - mens våre hjerter mykner i møte med alle de vrakede barn av svært fantastiske foreldre. 
Overflaten er den friksjonsfrie underholdning, som nesten greier å skjule at her ligger det faktisk noe under. 
