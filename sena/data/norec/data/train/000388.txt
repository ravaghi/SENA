Batman:Arkham Asylum 

Arkham Asylum er et mørkt, skummelt og fantastisk artig sted! 

I Batman: 
Arkham Asylum viser flaggermusmannen nok en gang hvorfor han er den tøffeste fyren i tights. 

Batman har endelig arrestert Jokeren og har fått han inn i Arkham Asylum, fengselet for kriminelle galninger. 
Det viser seg snart at det å putte en fullstendig rabiat mesterhjerne i samme selskap som Gotham Citys verste avskum ikke var en veldig god idé. 

Jokeren klarer selvfølgelig å rømme, og bestemmer seg for å leke litt med vår helt kledd i maske og kappe. 

Klaustrofobisk 

Og det er ikke akkurat stiv heks vi snakker om i det mest beryktede fengselet i Batman-universet. 
Arkham Asylum er et sted der du ikke ville sendt din verste fiende, og utviklerne i Rocksteady Studios har virkelig klart å få frem den riktige stemningen. 

Fra du kommer inn har stedet en mørk og uhyggelig atmosfære, og om du spiller dette spillet en mørk høstkveld kan det godt hende du blir litt redd de mørke krokene i leiligheten eller huset ditt. 

Grafikken i Arkham Asylum gjør også rettferdighet på galskapen som siver gjennom sprekkene i det slitte fengselet, på Xbox 360-konsollen er både omgivelsene og karakterene godt laget. 
Spesielt når du i åpningssekvensen kan gå helt bort til Jokeren og se galskapen stråle ut av øynene hans går det en liten frysning nedover ryggen min. 

Snike eller slå? 

I et tredjepersons actionspill som Arkham Asylum er kampsystemet en viktig del. 
Historien kan være aldri så god, men er det ikke morsomt å spille trilles ikke terningen særlig høyt. 

Ubevæpna banditter er det nok av, og da kan Batman slippe løs den indre demonen og bruke never og bein i kampen. 
To knapper er alt som trengs, men her ligger alt i timinga. 
Du kan nemlig utføre spektakulære kombinasjoner om du er flink nok med kontrolleren. 

Har motstanderen din pistol eller lignende, så blir det hele litt mer problematisk. 
Batman er en superhelt, men fortsatt bare en mann. 

Da er det passende med litt sniking og taktikk. 
Rundt omkring i Arkham Asylum er det mange muligheter for virkelig å teste hva Batman er god for. 
Klatre opp på veggen og fly ned med beste stilkarakterer i det du tar ut fienden. 
Mulighetene er mange, og du kan ta i bruk hele verktøykassa til Batman for å uskadeliggjøre fiendene som Jokeren har sendt etter deg. 

Mange gjensyn 

Et fengsel full av Batmans gamle fiender skulle vanligvis bety spektakulære oppgjør, men dessverre er ikke kampene mot hovedfiendene (bossene) like artige som resten av spillet. 
Det hele føles litt ut som Super Mario Galaxy faktisk. 

Du trenger bare å løpe litt rundt, se hvordan hver boss gjør sine angrep før du uten større problemer går inn og smeller inn et par slag. 

Det blir nesten som flere små antiklimaks ettersom hver boss følges av spektakulære animerte sekvenser. 
Likevel blir det som å klage på at du har fått for mye fløte i kaffen. 

Batman: 
Arkham Asylum er en skummel, stygg og vakker verden, med mange spennende oppgaver. 
Historien er spennende, tar deg med rundt ukjente hjørner og overrasker. 

Ikke minst er Batman skikkelig tøff også i spillformat 
