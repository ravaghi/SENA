Antboy
En liten maur blant større småkryp. 

En dansk superhelt med norsk stemme suser inn på kino. 
Men selv om Antboy har kvaliteter som yngre barn helt sikkert vil like, er ikke dette en historie med mange sterke kvaliteter. 

Historien mangler fart og fremdrift, og superhelt-faktene blekner mot absolutt alt som kommer fra Hollywood. 

Det er det man i realiteten konkurrerer mot, og da blir Antboy en liten maur blant langt større og fetere bugs. 

Bekjemper urett 

Pelle (Oscar Dietz) drømmer om klassens vakreste jente, Amanda, men er dessverre en anonym figur både på og utenfor skolen. 

En dag blir han bitt av en maur, noe som gir ham superkrefter. 
Sammen med kompisen Wilhelm (Samuel Ting Graf) lager han seg et kostyme, og begynner å bekjempe urett både i og utenfor skolegården under sitt nye navn Antboy, i håp om at Amanda skal bli forelsket i ham. 

Men så blir hun kidnappet av den skumle Loppen (Nicolas Bro). 

Manusets innhold er en kombinasjon av ganske vanlige ting i alle barns liv, nemlig gryende følelser, mobbing, vennskap og tilhørighet. 

Dette har regissør Ask Hasselbalch brukt som bakteppe i en ganske fartsfylt og tegneseriepreget actionfilm for de yngste. 

Det er prisverdig at også denne målgruppa får et tilbud av denne sorten, selv om jeg har sett sprekere eksempler. 
Den er for eksempel sammenlignbar med den norske filmen 
De tøffeste gutta, som etter min mening hadde bedre humor og energi enn Antboy. 

Akkurat skummel nok 

Men en ting har de til felles, nemlig at det er vanskelig å finne barneskuespillere som er mer enn «bare» flinke. 
Oscar Dietz og Samuel Ting Graf er funksjonelle, uten å imponere utover det. 

Riktignok er denne filmen dubbet til norsk, og det er alltid vanskelig å forene ens hode med en annens stemme, men det er kanskje uansett ikke på skuespillet at denne filmen skal vinne sitt publikum. 

Best er, som ventet, Nicolas Bro, i en rolle som er akkurat skummel nok. 

Det finnes flere spenningssekvenser med litt action. 
Men det tar aldri helt av. 

Effektene bærer preg av å være billige og enkle, og et godt stykke unna den forrige danske spenningsfilmen myntet på omtrent samme målgruppe, nemlig 
De fortapte sjelers øy fra 2007. 
Den filmens regissør, Nicolaj Arcel, har for øvrig levert storyline til Antboy. 

Jeg antar at filmen vil fungere best for de som er i 7-8-årsalderen. 
Over dette, vil Antboy antageligvis ansees som «for barnslig». 
