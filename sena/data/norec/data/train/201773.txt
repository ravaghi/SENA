Nokia 6280
Med Nokia 6280 har finnene laget en av de mest lovende mobiltelefonene i 2006. 
Vi har testet den spennende skyvemobilen. 

I fjor høst fikk vi for første gang oppleve Nokia 6280 på nært hold og den titten ga mersmak. 
For dette var en mobiltelefon som virkelig hadde alt det vi kunne ønske oss av en mobil i disse dager. 
Vi snakker 3G, MP3-spiller, minnekort og to megapikselkamera. 

Nå har vi riktignok måttet vente noen måneder ekstra før den dukket opp i butikkhyllene, for Nokia 6280 var nemlig ventet før jul. 
Selv om tre måneder er veldig mye i mobilverdenen står denne mobilen like støtt som den ville gjort før jul. 

Skranglekasse 

En mobiltelefon vi derimot fikk testet før jul var lillebroren Nokia 6270. 
Dette er også en imponerende mobil, men den hadde et par svakheter som trakk ned. 
Ikke minst størrelsen. 
Dette har heldigvis Nokia tatt tak i når det kommer til 6280, denne er nemlig mindre og nettere. 

Designet er sprekt, og den er utstyrt med gode taster, godt gjemt under den flotte skjermen (240 x 320 punkter, 262 144 farger) på denne skyvemobilen. 
Beklageligvis er det imidlertid ogs et stort problem med designet. 
De to delene på mobilene virker ikke godt nok skrudd sammen, så når man trykker på noen av tastene opplever man at skjermdelen rister. 
For ikke å snakke om det levenet som setter i gang når telefonen vibrerer. 
Dette skaper et lite proft inntrykk av en telefon som ellers kunne vært bortimot perfekt. 

Endelig en rask Nokia 

For som sagt har denne telefonen alt det man kan ønske seg av mobilteknologi. 
Den har trebånds GSM-støtte, i tillegg til at den støtter både 3G og EDGE. 
Derfor kan man bruke den til rask dataoverføring, og surfing på denne Series 40-mobilen fungerer som en drøm. 

Series 40-mobilene til Nokia har også en stor fordel i forhold til de mer avanserte Series 60-mobilene til selskapet. 
Du slipper nemlig de irriterende ventetidene som forbindes med disse. 
Det er ikke uvanlig at du må vente opp til fire sekunder når du har gjort en handling på en Series 60-mobil. 
Her skjer derimot ting øyeblikkelig. 
Ulempen er selvsagt at operativsystemet er langt mer lukket og ikke åpner for avansert funksjonalitet. 

Allikevel har Series 40-grensesnittet det meste av det beste. 
Man har oversikt over kalender, notater og andre detaljer via det aktive ventemoduset på telefonen, og med mindre man har spesielle behov klarer de aller fleste seg med en slik mobil. 

Glimrende underholdning 

Dette gjelder også underholdningsbiten. 
Du får en velfungerende MP3-spiller med god lyd. 
Riktignok er telefonen kun utstyrt med under 10 megabyte minne, men den har støtte for miniSD-minnekort. 
Det følger kun med et kort med 64 megabyte kapasitet, så har du ambisjoner om å bruke den som en skikkelig MP3-spiller bør du nok kjøpe et 512 MB-kort i tillegg. 
Når det gjelder lydbiten kan vi også bekrefte at 6280 har FM-radio, 

Men det er et underholdningselement til i denne mobilen. 
For selvsagt er dette også et lite digitalkamera. 
Vi har riktignok opplevd bedre to megapikselmobiler, men den er uansett bra til å knipse bilder i de situasjonene man ikke har noe annet for hånden. 
Videodelen er faktisk mer imponerende enn det selve stillbildedelen er. 

Vi anbefaler 

Beklageligvis er Nokia 6280 ganske hissig når det gjelder strømbruk. 
Batteriet tømmes i overkant fort. 
Standbytiden skal riktignok være på 250 timer, men bruker man telefonen aktivt bør man nok plugge den inn i laderen hver kveld. 
Ikke så overraskende egentlig når man snakker om en mobil med 3G, MP3-spiller, skikkelig kamera og glitrende skjerm. 

Men som du nok skjønner er vi i det store og hele veldig fornøyde med Nokia 6280, selv om vi er litt irriterte over skranglingen i denne kassa. 
Til en pris rett i overkant av tre tusen kroner vil vi imidlertid sterkt anbefale denne mobilen til de aller, aller fleste. 
Med alt det Nokia 6280 har å by på er dette et veldig godt kjøp. 

Tekniske data for Nokia 6280 
