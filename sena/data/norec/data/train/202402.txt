Huawei Mobile WiFi E5776
4G miniruter - kan være en smart løsning. 

En miniruter er en liten enhet som kobler seg opp mot det mobilnettet som er tilgjengelig, enten det er 2G, 3G eller 4G og videresender forbindelsen via vanlig trådløst nett (WiFi/WLAN). 

Minruteren går på batteri, og er en utmerket løsning for den som er mye på farten og trenger netttilgang over alt på flere enheter - uten å måtte ha eget mobilabonnement og mottaker på hver enhet. 

Vi har tidligere testet løsningen med 4G miniruter fra Telenor, hvor selve ruteren var en MF91D fra ZTE. 
Den har i Telenor-variant visse begrensninger, som maks nedlastingshastighet på 40 Mbit og opptil fem WiFi-brukere/enheter samtidig. 
Telenor ikke tilbyr høyere 4G-hastighet enn 40 Mbit. 

Men det finnes en alternativ miniruter: 

Huawei Mobile WiFi E5776 

De to miniruterne har mange felles trekk. 
Størrelsen er omtrent den samme, og den er mindre, men tykkere enn en smartmobil. 
Det er én knapp for betjening og et lite display som viser status på forbindelsen, batterinivå og hvor mye data som er brukt siden sist man slo på miniruteren. 

Tilkobling for lading skjer med micro-USB og det er kortplass for microSD-kort. 

Men Huawei E5776 støtter nedlastningshastigheter opp til 150 Mbit, og kan håndtere opptil ti WiFi-brukere eller enheter samtidig. 

ZTE-ruteren har et uttakbart batteri på 2300 mAh, mens Huawei-ruteren har et fast batteri på 3000 mAh. 
Begge oppgir en brukstid på opptil fire timer. 

Huawei-ruteren har også en app for iOS hvor du kan se forbruk, batteritid, håndtere data på micro SD-kortet og endre innstillinger. 

Installasjon 

Vårt testeksemplar kom uten SIM-kort, så vi testet med det samme SIM-kortet som fulgte med Telenor sin ZTE-ruter. 

For å komme i gang må du koble ruteren til en PC med USB-kabelen. 
Driveren installeres automatisk, og et konfigurasjonsprogram ligger også i flashminnet til ruteren. 
Deretter starter du programmet, og må så taste inn PIN-koden for å få tilgang til oppsettet. 

Her velges standardparametre som passord, navn på trådløst nett og så videre. 

Deretter er det bare å logge seg på miniruteren og ta i bruk 4G-nett eller andre mobilnett som måtte være tilgjengelig. 

Ytelse 

I bruk på Telenors nett var målt ytelse og dekning i praksis den samme med Huawei som med Telenors pakkeløsning med ZTE-ruteren. 
Begrensningene ligger med andre ord ikke i maskinvaren, men i infrastrukturen og tilbyderens begrensninger. 

Men hastigheter på 35 Mbit ned og 30 Mbit opp er ikke noe å klage over. 
Dette var det raskeste vi målte, på trikken rett nedenfor Sinsenkrysset i hovedstaden. 

Tar du T-banen derimot, eller beveger deg ned i bykjernen, eller langt inne i kontorbygninger som dekker et helt kvartal, faller hastigheten merkbart. 
Du mister 4G og kan i verste fall måtte ta til takke med 2G-forbindelse (også kjent som "Edge"). 

Det samme gjelder utover landet, når du befinner deg i grisgrendte strøk. 
Da er det ikke mye å hente. 

iOS App 

Har du iPhone eller iPad kan du kan også laste ned en gratis app fra Huawei. 
Med denne kan du sjekke status, databruk, batteristatus og endre innstillinger. 

På minnekortet kan du lagre bilder, musikk eller video som vil være tilgjengelige for alle brukerne på nettverket. 
Har du et 32 GB minnekort får du plass til mye underholdning hvis familien skal på hytta eller på tur, uten å måtte være avhengig av tjenester på mobilnettet. 
Alternativt er det plass til mange presentasjoner og andre data hvis det er snakk om jobb-bruk. 

Konklusjon 

Denne miniruteren er en ypperlig løsning, og den fungerer på alle mobilnett og bærbare nettverksløsninger. 
Netcom leverer den med forskjellige abonnementer til forskjellige priser, avhengig av datakvoten du velger. 

Du får også kjøpt den separat, slik at du kan velge tjenesteleverandør selv. 

Vi gjentar vår anbefaling: 
At en miniruter gir en stor forbedring i surfeopplevelsen sammenlignet med 3G når du beveger deg på overflaten i en by med utbygd 4G-nett er det ingen tvil om. 
Samtidig fungerer den utmerket som eneste ruter i en husholdning med én person, men er det snakk om flere som skal dele datakvoten kan det fort bli tomt hvis man er en aktiv bruker. 

Generelt er kvoter en uting, spesielt når ingen av 4G-tilbyderne har løsninger som presenterer bruk og restkvote på en enkel og brukervennlig måte. 

Huawei E5776 
