Vakker festbrems
Et av fjorårets beste familiespill returnerer som en mislykket hagefest. 

Det er vanskelig å forstå hvorfor fjorårets «Viva Piñata» aldri ble en suksess for Microsoft på Xbox 360. 
Spillet var nemlig et utmerket familiespill, med utrolig dybde, variasjon og muligheter. 

Derfor er det både gledelig og synd at Microsoft følger opp det utmerkede spillet med en oppfølger. 

Gledelig fordi originalen fortjener å bli spilt av mange flere. 
Synd fordi oppfølgeren er en samling halsvslappe småspill. 

«Viva Piñata: 
Party Animals» følger oppskriften fra «Buzz Junior»-spillene på Playstation 2, ispedd litt «Mario Kart» for variasjonens skyld. 
Fire spillere konkurrerer i en rekke småspill, og for å komme seg mellom spillene må man løpe om kapp på forskjellige baner. 

Dette er i utgangspunktet en glimrende idé, men dessverre er småspillene for dårlig utviklet. 
For mange av spillene krever at du styrer et lite sikte rundt på skjermen, noe som er vanskelig for de minste barna og uengasjerende for alle andre. 
Andre igjen krever bare litt trykking, og er altfor enkle. 

Utviklerne har rett og slett ikke klart å finne en balanse som engasjerer spillerne. 

Racingbiten mellom småspillene er kanskje spillets sterkeste kort, men også denne blir man lei etterhvert fordi den blir for lite utfordrende. 

«Viva Piñata» har gått fra å være et utmerket familiespill utviklet med hjerte og sjel, til å bli et billig lisensspill basert på en tegneserie på NRK. 
Har du barn og 360, så gjør du deg selv en stor tjeneste ved å heller investere i fjorårets spill, som både du og barna dine kommer til å spille langt mer enn denne festbremsen. 

PS: 
I salg fra fredag 16. november. 
