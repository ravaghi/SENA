Nære forhold
Regi: 
Pernille Fischer Christensen. 
Dansk. 
15 år. 

STJERNER: 
Trine Dyrholm, David Dencik, Frank Thiel. 

HANDLING: 
Den tøffe Charlotte har flyttet fra ektemann og inn i en tom leilighet. 
Nærmeste nabo er en transseksuell mann som stenger seg inne med sin hund, såpeserier på TV og jevnlig besøk av menn med sex-behov. 
De to skadeskutte sjeler utvikler et nært og intimt vennskap. 

DOM: 
Med såpeserienes virkemidler formidler regidebutant Christensen en underfundig og tragikomisk historie. 
Sinne, stolthet, angst - og dype ønsker om å bli sett som mennesker - er egenskaper som speiles gjennom de to hovedpersonene. 
Dyrholm og Dencik har hjerter som banker for henholdsvis den tilsynelatende selvsikre damen og den transseksuelle mannen; hun trenger seg på, han dukker ned i drømmenes verden. 
Og etter hvert nærmer de seg en ærlighet overfor hverandre. 

Den delen er tett og varmt skildret. 
Men en del repeterende hendelser og søkte situasjoner gjør at hele historien bærer et visst preg av å være noe konstruert - i likhet med de ekte såpeseriene. 
