Fin, men feig
Regi: 
Tom Vaughan. 
Genre: 
Romantisk komedie. 
Britisk/Amerikansk 

STJERNER: 
James McAvoy, Rebecca Hall, Alice Eve. 

HANDLER OM: 
Den britiske arbeiderklassegutten Brian (McAvoy) kommer seg inn på et prestisjetungt universitet i kraft av hardt arbeid. 
Der treffer han den politiserte jødiske aktivisten Rebecca (Rebecca Hall - mørk, pen), som han blir platonisk venn med. 
Han blir med på et quizlag som skal delta på en konkurranse på TV, og treffer den seksuelt aktive overklassejenta Alice (Eve - blond, pen). 
Han forelsker seg i henne. 
Men har han «valgt» riktig? 

DOM: 
«Romantisk komedie» fra den øvre hyllen, med burleske persontegninger og et over middels vittig manuskript å henge klisjeene på. 
Det går aldri lang tid mellom hver gang man tenker «sett det før», men alle de tre sentrale skuespillerne gjør så freskt og ungdommelig fra seg at man gjerne ser det én gang til. 
McAvoy har odd, nervøs sjarm, og de to jentene er begge gode. 
Her og der tar «Starter At Ten» seg lov til å røske vondt, vondt som bare ungdom kan gjøre, men mot slutten mister den dessverre motet og blir - som engelskmannen ville ha sagt - «soft as shite». 
Synd, for det begynte så bra. 
