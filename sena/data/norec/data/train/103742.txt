Tine:«Vil ha deg» 

(Sony Music) 

Vel tett i hælene på Dina-suksessen, men likevel med en viss egenverdi. 

Da Dina i fjor gjorde en respektabel oppussing av en utskjelt genre - trance-pop - var det ti år siden Merete LaVerdi første gang sang på morsmålet i denne genren. 
Utrolig nok plukket ingen opp ideen igjen før Dina i fjor gjorde furore på VGs single-liste med «Bli hos meg» og «For evig min», men nå håper Sony Music å følge opp Dina-suksessen med nykommeren Christine Hansen, eller Tine, som er artistnavnet. 
Tine har en søt og helt grei stemme, uten at «Vil ha deg» kommer til å gå ned i historiebøkene som grensesprengende. 
Men sangen har et sterkt refreng, noe denne genren er helt avhengig av, og som fort kan føre også Tine høyt opp på hitlistene. 
