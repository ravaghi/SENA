Moralsk angrep på det moderne Norge
En arrogant antroposof feller sin dom. 

Hva er norsk kultur? 
Spørsmålet tok opp stor plass i fjorårets stortingsvalgkamp, og nå har den konservative antroposofen Kaj Skagen forsøkt å nærme seg et svar, med en 400 sider lang «personlig norgeshistorie». 

Ifølge Skagen vet ikke engang Kongen hva norsk kultur er. 
Og det er et problem. 
Boken hevder å handle om norsk kultur, men er i virkeligheten Skagens oppgjør med sekulariseringen av Norge. 

Som en ond kraft som går inn i mennesker og gjør dem uredelige, har sekulariseringen virket på det moderne Norge, og vendt menneskene bort fra moralen, fellesskapet – og Gud. 
Henrik Wergeland, Georg Brandes, Agnar Mykle og Jens Bjørneboe har alle gjort sitt for å forpeste den sunne, norske kulturen, ifølge Skagen. 
Hele boken handler om denne utviklingen, og det som ikke passer inn, overses. 

Selv er Skagen tilhenger av konservative og ettertenksomme kristne mystikere: 
Hans Nielsen Hauge, Christopher Bruun og Marcus Jacob Monrad, som alle forsøkte å finne kompromiss mellom tro og fornuft. 

Poenget om at et samfunn uten religion vil sette noe annet i religionens plass, vil de fleste være enige i. 
Og en diskusjon om hva dette i vår tid skal være, er både naturlig og ønskelig. 
Mange vil kjenne seg igjen når Skagen fordømmer hvordan hedonisme og egoisme har inntatt religionens plass i Norge og Vesten. 
Men hans ensidige og polemiske angrep på sekulariseringen blir etter hvert trøttsomt. 

«Det karakteristiske ved norsk utviklingsgang er kompromisset og samarbeidet mellom sosiale motsetninger og polære åndsstrømninger» skriver Skagen mot slutten av boka, etter å ha brukt nærmere 400 sider på å hevde det stikk motsatte. 

I etterordet er han nyansert, og legger frem utfordringene det moderne Norge står overfor, enten det er klimaspørsmål eller vanlige folks manglende innflytelse på politikken. 
Hadde hele boken vært skrevet i denne tonen, hadde den hatt langt større verdi. 
