Red Hot Chili Peppers:«Greatest Hits» 

(Warner Bros) 

Funkmetal i modning 

Grei, forutsigbar samling som oppsummerer California-kvartettens post-EMI-karriere. 
Materiale fra de tre første albumene deres savnes ikke, da deres overdrevent tøysekoppete funkmetal har tålt tidens tann dårlig. 

Noe som gjør «Greatest Hits» til en ideell investering for dem som føler at én RHCP-CD er nok. 

Balladene deres («Under The Bridge», «Californication», «Scar Tissue») vil alltid være en kilde til splittelse blant så vel fans som mer avmålte venner, men modningsprosessen som har muliggjort dem, er uansett grunnen til at RHCP fremdeles eksisterer etter nesten 20 år. 

Sistealbumet, «By The Way», er i så måte et av deres beste, og de to nye låtene her - «Fortune Faded» og «Save The Population» - gir brukbart håp for fremtiden. 
Spesielt den gjeninnsatte gitartisten John Frusciante skinner. 

Litt underlig utelatelse: 
«Aeroplane» fra «One Hot Minute» (1995), et album bandet selv åpenbart ikke liker så veldig godt. 

MORTEN STÅLE NILSEN 
