Når forelskelsen endrer et liv
BOK: 
Innlevende om pensjonisttilværelsen i ulike faser. 

Ellen Mari Thelle: 
Bernard banker på. 
Roman. 
126 sider. 
Flamme Forlag. 

Å skildre hvordan forelskelsen kan få et ensomt liv til å gjøre salto av lykke, er det mange som har gjort. 
Mer uvanlig er det å fortelle at to pensjonister – hun syttini, han åttifire – «mødes og sød musik opstår i hjertet» (Jens August Schade). 

Men nettopp det er det motivisk-tematiske navet i den siste romanen til Ellen Mari Thelle (f. 1977, debut 2009), en tredelt tekst med den pensjonerte, ugifte Deichman-bibliotekaren Agnes - vokst opp i Farsund, med omsorgsfull mor og malerfar - som fabulerende, følsom jeg-forteller. 

Hun har snart bodd seksti år i en funksjonalistisk utformet blokk i området mellom Majorstuen og Marienlyst og føler seg innledningsvis ensom, tom, uten bærende livsverdier. 
Det nærmeste hun kommer en slags hverdagsglede er å ha nærkontakt med dyr og fugler eller å iaktta og fantasere omkring livet til en nabo, ofte observert med koffert i hånden, iført blå frakk og med hatt på hodet, en skikkelse hun først tror er homofil, og bare omtaler som «du» eller «deg». 

Det dreier seg om en annen pensjonert bibliotekar, en viss Bernard Lasnik, som så foreldrene sine siste gang i oktober 1942, som har vært aktiv friidrettsmann, hadde problemer med alkoholen, har familie på Hamar, og som nå forvandler hennes ensomhet til stille glede, følelsen av avstand og livslede til varsomme kjærtegn, sitrende forelskelse, kroppslig-sjelelig nærhet – en emosjonell prosess som skildres med stor psykologisk-realistisk troverdighet. 

Men noe ukomplisert, idylliserende melodrama for romantiske pensjonister er teksten ikke. 
Dødsvarslene er mange. 
Som når Holocaust streifes, mareritt spolerer søvnen, en kattunge styrter fra verandaen og ligger på plenen med flenge på magen, omkranset av glupske måker, en død myrsnipe kastes i en bossdunk, en 42-årig trebarnsfar forsvinner og finnes død ute i naturen. 

Så når ambulansen brått må tilkalles, sykehuset venter, en begravelse finner sted, da er leseren forberedt. 
For mennesket er ingen mektig «vidde» som ligger urokkelig «mellom fjellene, som noe kaldt og stort, med en vrimmel av stjerner» over seg. 
Lykken varer aldri evig. 
Lys veksler med mørke. 
«Fall» finner sted. 
Døden er «fravær av liv» og kan ikke manes bort. 

Det hender teksten mangler dramatisk driv, og visse motiv fører lite med seg, som alle Lisboa- og Pessoa-allusjonene, men siste scenen som munner ut med orda «Jeg stod der oppe og så ned på stjernene», er både nostalgisk og poetisk. 
