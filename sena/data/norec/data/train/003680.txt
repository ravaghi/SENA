Skjønnheten og udyret
En filmskatt på Blu-ray! 

Dette er en av mine tegnefilm-favoritter fra Walt Disney! 
Endelig er den ute på Blu-ray (og DVD), i en såkalt Diamond Edition. 

Og her har Disney sørget for å gi filmen nøyaktig den behandling den fortjener, nemlig den beste! 

Det er åpenbart at filmen blir presentert med stor omtanke og kjærlighet, fra folk som vet hva de driver med. 
Dette er så bra som det skal være! 

Et udyr hersker 

Historien er et klassisk eventyr. 
Vakre Belle blir tatt til fange i et forhekset slott der et udyr hersker. 

Han kan bare forvandles tilbake til den kjekke prinsen han en gang var, dersom han får noen til å elske ham før hans 21. fødselsdag. 

Belle blir oppvartet av flere forheksede tjenere, blant andre klokken Clocksworth, lysestaken Lumiere, tekanna Ms. Potts og den lille tekoppen Chip. 
Men er dette nok til å vekke Belles følelser for udyret? 

Mer musikk 

Dette er et veldig godt fortalt eventyr med fantastiske musikalscener til toner av Alan Menken, som fikk Oscar for dette. 

På Blu-ray og DVD får du i tillegg et kjempeflott ekstra musikalnummer, som ikke var med i den originale kinoversjonen. 

Skjønnheten og udyret har også mange morsomme bi-figurer. 
Mine favoritter har alltid vært Clocksworth og Lumiere. 
Og de beveger seg rundt i et slott som er fullt av eventyr i alle kroker. 

God norsk versjon 

Blu-ray'en har en imponerende mengde ekstrastoff, presentert via flotte, animerte menyer, inspirert av filmen. 

Du kan også velge om du vil høre filmen på engelsk (Dolby 7.1 master audio) eller på norsk (Dolby 5.1). 

Vanligvis foretrekker jeg originalspråket. 
Men den norske versjonen her synes jeg faktisk er et hakk bedre enn den engelske! 

Merete Trøan gir Belle en anelse bedre stemme enn Paige O’Hara gjør, spesielt på sang-siden, og Toralv Maurstad og Helge Reiss er fryktelig sjarmerende som Lumiere og Clocksworth. 

En god deal 

Skjønnheten og udyret er en perfekt Disney-film. 
Jeg kan se den gang på gang og aldri bli lei! 
Den er tidløs, passer for alle og har musikk som jeg kan gå og plystre på når jeg trenger noe lystig å tenke på. 

Denne blu-ray'en er rett og slett en uvurdelig filmskatt! 
Fantastisk bilde, flott lyd, dyptpløyende ekstramateriale. 

Og du får filmen på DVD med på kjøpet. 
God deal, spør du meg 
