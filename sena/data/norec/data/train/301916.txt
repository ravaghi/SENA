«Veldig sprikende, veldig spennende debut»
Dattera til Lillebjørn med intense musikalske favntak. 

||| 
ALBUM: 
La oss håpe ironiens tid virkelig er forbi, for ellers har ikke visene til Siri Nilsen mye her å gjøre. 

Dattera til Lillebjørn har laget ei plate der tvetydighet og distanse ikke finnes, låtene nærmest kryper opp i fanget ditt og krever å bli tatt seriøst med sine velartikulerte, intimgrensesprengende fortellinger og teatralske påhitt. 

Klarer du å slappe av i Nilsens intense musikalske favntak, blir du derimot kjent med en artist som har mer gjeld til Kari Rueslåtten enn sin egen far, og som rekker å forveksles med Kate Bush («Ears Pierced»), Sufjan Stevens («Iron Sky») og en Melodi Grand Prix Junior-finalist («Herregud») før hun avrunder en veldig sprikende, veldig spennende debut. 
