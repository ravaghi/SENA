En fabelaktig sorti
«Lucky» er et rørende farvel med en flott skuespiller, og Harry Dean Stanton leverer en glimrende prestasjon. 

Lucky 

USA 2017 

Drama/komedie 

Regi: 
John Carroll Lynch 

Manus: Logan Sparks, Drago Sumonja 

Skuespillere: Harry Dean Stanton, David Lynch, Ed Begley Jr., Tom Skerrit, Beth Grant 

Aldersgrense: 
Tillatt for alle 

Egnethet: 
Ungdom/voksen 

Stanton rakk akkurat å spille ferdig filmen, og oppleve sin 91. bursdag, før han døde 15. september 2017. 
John Carroll Lynch’ regidebut, er også noe helt utenom det vanlige. 

Lucky er en 90 år gammel ungkar. 
Livet hans er preget av rutiner. 
Han går på autopilot helt til han faller om på kjøkkenet, og går til legen for å finne ut hva som er galt. 
Diagnosen er at han simpelthen begynner å bli gammel, og selv om han er i god form for alderen, er det ingen som lever evig. 
Han er ateist og tror ikke på noe liv etter døden. 
Hva gjør man med det faktum når en nærmer seg endestasjonen? 
Han bruker de få vennene han har rundt seg, som kompisen Howard (David Lynch), til å filosofere rundt dette. 
Han er redd, og han leter etter en måte å forsone seg med livet han har levd, og døden som venter. 

Filmen er et mesterverk og en filmperle av de sjeldne. 
I tillegg til å gi alle skuespillerne sin plass til å skinne, klarer den å ta opp og utforske mange av de virkelig store spørsmålene uten å bruke floskler, og uten å snuble i klisjégropen. 
Den siste scenen samler alle trådene på en fabelaktig måte som gir deg gåsehud, samtidig som tårene og smilet presser på. 
Filmkunst, rett og slett. 
