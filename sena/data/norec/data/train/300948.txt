En himmelstrebende røst i varm atmosfære
Strålende comeback fra Kari Rueslåtten. 

ALBUM: 
Etter sitt forrige soloalbum «Other People's Stories» (2005) har Kari Rueslåtten tatt en pause. 

Enda lengre er det siden hun grunnla det eksperimentelle og progressive «doom metal»-bandet The 3rd and the Mortal, som hun var vokalist i fra 1992-1995. 
En låt fra tida, den vakre «Why So Lonely» er omarrangert og tatt med her. 
Deretter kom hun med fem soloplater på ti år. 

Ni år seinere er hun langt fra glemt, Rueslåtten har etterlatt seg både rennomé og forventninger. 

Som sanger er hun blitt sammenlignet med Kate Bush og Bjørk, men hun har løsrevet seg fra en slik innflytelse. 
Det eneste hun har til felles med disse er en lys, himmelstrebende røst, som like mye minner om for eksempel kanadiske Laureena McKennitt og hennes høytsvevende, keltiske stil. 

Alt er akustisk på dette albumet, som er spilt inn i Trondheim med musikere som vet å gå forsiktig og raffinert fram. 

Låttitler som «Hide Underneath Bridges», «Paint the Rainbow Gray» og «Rainy Days Ahead» kunne tyde på en mismodig grunnstemning. 

Men slik er det ikke; dette er et album fylt med kjærlighetssanger, og en tittel som «Waltz Across The Sky» er mer nærliggende som uttrykk for den varme atmosfæren. 
Forsiktig, men samtidig distinkt. 
Og bestemt. 
