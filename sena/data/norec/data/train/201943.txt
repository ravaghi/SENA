Moods vaffeljern
Det har en udiskutabel WOW-faktor. 
Men virker det? 
Vi har testet. 

En kan ikke annet enn å ta av seg hatten for Moods of Norway-gründerne. 
Om ikke alt de tar i blir til gull, blir det ihvertfall rosa, ettertraktet, og med en rotnorsk vri. 

Et av de siste påfunnene fra gründerne er et sjokkrosa vaffeljern som lager traktorformede vaffelplater. 
Vi tipper dette kommer til å ligge under mer enn et par juletrær i år, og etter å ha testet det, synes vi ikke det er en dum idé, dersom det treffer rette mottaker. 

Lurer du på hva du skal gi bort til jul? 
Her er gavene vi trygt kan anbefale. 

Ikke for amatører 

Form og farge til tross: 
Vaffeljernet er enkelt og greit i bruk. 
Varmen kan reguleres trinnløst fra lav til høy - vi fant at høy temperatur fungerte best. 
Når vaffelrøren skulle i, krevde det imidlertid ørlite mer enn når man lager vanlige vafler. 
For der man vanligvis kan helle på en passende stor øse, stryke røren litt utover og legge ned lokket (det er mulig noen vaffelstekepurister vil arrestere meg her, men det virker fint for denne journalisten), må man jobbe litt mer for å sørge for at røren kommer ut i alle kriker og kroker. 

Røren bør også være relativt flytende for at dette skal gå smertefritt. 
Konsistensen på den vi brukte var nesten som pannekakerøre. 

Til testingen brukte vi Grandma's waffle mix, også fra Moods. 
En pose skulle blandes ut med 2 dl vann og 6-7 ss smeltet/flytende margarin eller smør, og holdt til nøyaktig 3 plater. 
Hverken mer eller mindre. 
(Det er kanskje ikke så rart med tanke på hvor mye smør som er i hver vaffel. 
Man bør vel ikke meske seg med for mange vafler, dersom man skal passe i Moods-klærene?) 

Når det er sagt: 
Det er også hakket mer komplisert å ta ut vaflene enn vanlig: 
For at platene ikke skal dele seg når du tar dem ut av jernet, trenger du mer enn en gaffel. 
Etter ett mislykket forsøk på gamlemåten hjalp vi til med en kakespade, og da gikk det uten problemer. 

Merk også at jernet er relativt stort selv om det bare lager en plate om gangen, men det er betydelig mindre enn et dobbeltjern. 

Konklusjon 

Å si at Moods-vaffeljernet får oppmerksomhet, vil være en underdrivelse. 
"Alle" ville se, røre, og ikke minst smake, da vi testet vafler. 
Dette er selvsagt smak og behag. 
Noen vil alltid riste litt overlegent på hodet av oppmerksomheten annerledesproduktene får. 

Bestemor har visstnok godkjent dette vaffeljernet. 
Det er mulig sannheten er strukket litt langt her, men terningen lander likevel på en sterk firer. 

PS: 
Lyst på traktorvafler, men ikke på selve jernet? 
Moods of Norway har startet samarbeid med Grand Café i Oslo, som nå serverer traktorvafler mellom klokken 15:00 og 17:00 den første fredagen i hver måned. 
