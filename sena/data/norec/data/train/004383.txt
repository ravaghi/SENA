GuardiansOf The Galaxy 

Imponerende evne til å underholde! 

Guardians 
Of The Galaxy er ikke blant Marvels mest kjente tegneserieunivers, men introduseres på film med en herlig miks av heftig sci-fi-action, småfrekk humor og en overhengende eventyrfølelse. 

Det er riktignok svært mye som skal introduseres for oss, og det er litt i overkant trangt mellom plotpoengene. 

Men regissør James Gunn, som også har skrevet manuset sammen med Nicole Perlman, sørger for at underholdningsevnen er imponerende. 

Kamp om mystisk kule 

Historien foregår langt ute i verdensrommet, der en gjeng ulike figurer samles i kampen om en mystisk kule med ukjente krefter. 

Dusørjegeren Quill (Chris Pratt) får etter hvert selskap av leiemorderen Gamora (Zoe Saldana), muskelberget Drax (Dave Bautista), vaskebjørnen Rakett (stemme av Bradley Cooper) og trefiguren Groot (stemme av Vin Diesel). 

Sammen tar de opp kampen mot Kree-krigeren Ronan (Lee Pace), som har skumle planer med kulas krefter. 

Filmen etablerer en slags forbindelse med jorda i åpningssekvensen, og i Quills stadige bruk av en mixtape med gamle hits. 
Men filmen foregår andre steder i galaksen, som er rikholdig på ulike verdener og vesener. 

Det er ingen tvil om at dette er Marvels Star Wars, der Quill er en slags Han Solo som havner i skuddlinja mellom det gode og det onde. 

Jeg liker Chris Pratt i denne rollen. 
Han fungerer virkelig godt som en filmhelt med et stort mot, men også med en feilbarlig personlighet. 

Samspillet med de andre personene og figurene gir filmen kjærkomment liv, der spesielt den genetisk modifiserte vaskebjørnen Rakett er en sentral skikkelse. 

Digitalt effektmakeri av ypperste merke 

Det er kanskje litt for mange figurer og sammenhenger som skal forklares til oss på litt for kort tid. 
For eksempel blir kulas krefter utdypet, men det går så kjapt at jeg ikke rakk å henge med. 

Men egentlig er det ikke viktig. 
Filmen handler ganske enkelt om å forhindre at slemme krefter vinner over de gode, og her blir vi pepret med digitalt effektmakeri av ypperste merke. 

James Gunn og hans team greier likevel å holde det narrative rimelig enkelt, slik at vi til enhver tid greier å holde styr på hvem som gjør hva i bildet. 

Men til syvende og sist er det ikke effektene jeg husker best fra Guardians Of The Galaxy, det er figurene. 

Dette er en fargerik samling typer som kanskje ikke er nyvinninger i sci-fi-eventyr-sammenheng, men de har nok særpreg til å holde seg interessante gjennom hele historien. 
Og det lover godt for de neste filmene i serien. 

Jeg gikk til kinosalen uten særlige forventninger, men kom ut med opptil flere. 
