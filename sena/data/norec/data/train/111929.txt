Låtanmeldelse:Kygo & Selena Gomez - «It Ain't Me» 

Gørrkjedelig stjernekrangel. 

SINGLE: POP 

Kygo og Selena Gomez 

«It Ain’t Me» 

(Sony/Ultra) 

Bergenseren med den spennende suksesshistorien og trettende musikken er tilbake med en ny låt. 

Er det én ting Kygo har trengt, annet enn å vise et lite tegn til utvikling, er det å dumpe de nymotens sviskesangerne han har hengt med og heller samarbeide med en virkelig stjerne (for noe annet enn en remix). 

Les også: 
Vin Diesel skryter Kygo opp i skyene 

Alle var tydeligvis opptatt, for her er Kygo med Selena Gomez. 

Gomez, som i likhet med Kygo egentlig bare har én bra single bak seg (altså «Good For You»), dropper noen passive country-linjer mot en tidligere elsker. 
Kan det være ekskjæresten Justin Bieber som er målet? 

Man kan jo spekulere, men skal man ta den kanadiske superstjernens velkjente tålmodighet i betraktning, kommer han seg neppe gjennom de første minuttet av daff nachspiel-gitar, generisk country-vri og sånn moderne hakkete vokal-refreng. 
Det er den samme, forutsigbare tropiske vuggingen vi har hørt de siste tre årene. 

Jeg kan ikke huske sist en superstjerne-beef var så gørrkjedelig. 

Husker du?: 
Kygo kjøpte bolig for tosifret antall millioner kroner 

Det ropende koret er litt engasjerende i seg selv, men så kommer noen enkle house-akkorder rett ut av «Avicii for Dummies» og dreper stemningen. 

Er det ikke på tide at hele Norges «son of a beach» viser at han har andre strenger å plukke på? 
For nå har Kygo virkelig strandet. 

SANDEEP SINGH 
