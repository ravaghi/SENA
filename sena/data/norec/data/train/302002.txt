Ingen tvil om at det er Susanne Sundfør som er stjernen
Filmmusikk-samarbeidet med elektronika-hipsterne M83 er ganske ordinært, men Susanne Sundfør gir «Oblivion» det lille ekstra. 

LÅT: 
Det begynner etter hvert å bli vanskelig å høre for seg at Susanne Sundfør kan gjøre noe virkelig dårlig. 
Hun har stemmeprakten, artisteriet, særpreget, karismaen - hele sulamitten. 

Ved siden av sine egne fantastiske utgivelser har renommerte artister som Timbuktu, Röyksopp og nå altså indie-elektronika-hipsterne M83 lånt vokalt kvalitetsstempel av den feirede haugesunderen. 
Hun fornekter seg selvsagt ikke denne gangen heller. 

Her handler det om intet mindre enn selve tittellåta til de ikke de ikke uprofilerte herremennene Tom Cruise og Morgan Freemans nye sci-fi-storfilm, «Oblivion». 

Jeg skal ikke spekulere i om det er Hollywood-kverna som har lagt artistiske begrensninger på det ellers så fargerike kollektivet M83, men det er ingen tvil om at det er Sundfør som er stjernen her. 
«Oblivion» må nemlig betraktes som en ganske tradisjonell «end credits-ballade». 

Det er tunge synther med 80-tallsbuzz, gråtende strykere og blåsere langt bak i refrenget. 
Man ser for seg slow mo-bilder og patriotiske scener av en akkurat passe medtatt Tom Cruise, og selvsagt den uunngåelige alt-går-bra-til-slutt-stemningen. 
Som seg hør og bør når man snakker Hollywood-pakke. 

Men, ordinært i denne sammenhengen betyr ikke nødvendigvis at låten er dårlig, bare at resultatet sannsynligvis ikke er så artistisk utfordrende som et uavhengig sammarbeid mellom de to aktørene sikkert ellers ville ha blitt. 

Men det er usigelig vakkert og Sundfør løfter refrenget ut i en annen galakse. 
Så enkelt er det med den saken. 
