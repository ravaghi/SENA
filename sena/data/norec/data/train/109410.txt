TV-premiere:Lovende viking-underholdning 

Det var vel ikke akkurat sånn i vikingtiden, men vi kan like underholdningsversjonen av vikingtiden og vikingkjempen Ragnar Lodbrok i serien «Vikings». 

«Vikings» Dramaserie laget av History Channel Premiere i kveld med dobbeltepisode på TV 2 Zebra kl. 21.30 (OBS - sjekk sendetider) 

Først noen praktiske ting: 
Serien er nå fjernet fra HBO Nordic på grunn av rettighetstrøbbel nå som TV 2 Zebra skal sende serien - et halvt år etter premieren. 

TV 2 Zebra skal sende hele første sesongen i løpet av de neste to ukene. 
Ifølge TV 2 er dette et forsøk på å møte konkurransen fra strømmetjenester som Netflix - der hele sesonger legges ut på en gang. 
Spørsmålet er om dette heller bare blir forvirrende for TV-seeren som må være maks oppdatert på programskjemaet. 
Men med opptaksfunksjonen på TV-boksen, kan du i alle fall sikre deg det som er omtalt som tidenes mest påkostede tv-serie om vikingtiden på to uker. 

Den første sesongen av «Vikings» kostet visstnok hele 260 millioner kroner. 
Og det synes. 
Det hele er storslått. 
Naturbildene, slåss-scenene, kostymer og alt! 
Dette er ikke serien å se på tablet, for å si det sånn. 
De trenger litt plass, disse vikingene når de durer frem med sine sverd, kniver og spyd. 

La oss slå fast først som sist: 
Dette er ikke en leksjon i vikingehistorien - selv om serien er TV-kanalen History Channels første dramaserie. 
Dette er fiksjon og underholdning på høyt nivå, og det er egentlig bare å la seg rive med. 

Men selv om det er fiksjon, så lar vi oss likevel irritere noe over språket som er engelsk med aksent. 
Og hva slags aksent? 
De fleste snakker forskjellig. 
Og er det ikke litt vel mye moderne uttrykk her? 
Og blir ikke «distriktet Skandinavia» litt vel vid forklaring på hvor dette foregår? 

Serieskaperne setter også standarden for underholdningsverdien når de setter Travis Fimmel - en skuespiller som er mest kjent for en (fantastisk) Calvin Klein-kampanje (det er bare å google) - i hovedrollen som Ragnar Lodbrok. 

En råkjekk undertøysmodell, altså. 
En slags fashion-viking! 
Og det funker for meg. 
For han gjør virkelig serien - med sitt milde lynne, lure smil og blå-blå øyne koblet med råheten han ellers har som vikingkjempe. 

Vi må også trekke frem innsatsen til Gustaf Skarsgård (ja, nok en Skarsgård-bror - han som spilte i «Kon-Tiki») som har mye å spille på som den smågale og intense båtbyggeren Floki. 
Og selvsagt Gabriel Byrne (psykologen i «In Treatment») som spiller den grusomme jarl Haraldsson som styrer like mye med galskap som med jernhånd. 
Og forresten den overlegne tjeneren hans, eller hva vi skal kalle ham, som gjør maks ut av den lille birollen. 
Vi lar oss også fascinere av Ragnars kone Lagertha (Katheryn Winnick) som vi håper får briljere mer som skjoldmøy. 

Men hvor ble det av norske Thorbjørn Harr, som vi norske medier har skrevet har en stor rolle i serien ? 
Han skal visstnok være med i episode 1, men vi så ikke snurten av ham, og nå må vi vente helt til niende og siste episode før vi får se ham som jarl Borg. 

Heldigvis for serieskaper Michael Hirst («The Borgias» og «The Tudors») er Ragnar Lodbrok høyst sannsynlig en mytisk firgur, og ikke en historisk. 
Så her kan de bare boltre seg i myter og sagn og skape sin egen historie om Ragnar som på slutten av 700-tallet bestemmer seg for å trosse jarlen sin og seile vestover istedenfor østover slik de pleide på sine plyndringstokt. 
Jarlen oppdager «utbryterne», men lar de seile av gårde fordi - ja, han tror ikke de vil komme tilbake fra havet. 
«Det finnes ikke noe vest», sier han. 

Det er positivt at det er rask fremdrift i historien. 
Og vi vil definitivt ha mer etter de to første episodene som ligger til grunn for denne anmeldelsen. 
Men det er ikke akkurat «Game of thrones»-nivå som serieskaperne selv prøvde å skape assosiasjoner til med undertittelen: 
«The storm is coming». 

Av CAMILLA NORLI 
