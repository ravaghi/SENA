Engasjert om tiggere
Stakkars tiggere sier noen av oss, og hjelper med en slant. 
Ivar Skippervold vil gå mye lengre, han vil bidra til et verdig liv. 

For snart to år siden anmeldte jeg Skippervolds bok «Tro møter tro». 
Det er ei bok til å få forstand av og som svært mange kan hente mye lærdom i. 
Nå har han utgitt boka «Tiggeren». 

Ved første øyekast ser det ut som ei beskjeden bok. 
Men etter 174 sider erfarer jeg at så ikke er tilfelle. 
Tvert imot, her er det i overkant mange tråder og ikke alle samles til slutt. 

På første side introduseres leseren for Venus som han kalles, eller Eleodor Caldararu, født 1983 i Romania, av romfolk. 
Skippervold blir kjent med ham fordi han kom som tigger til i Lillesand, den første byen i Norge som vedtok forbud mot tigging på gata, en bestemmelse som nylig er opphevet. 

Men Skippervold vil så mye mer enn å fortelle denne mannens historie. 
Han vil fortelle romfolkets historie i Norge og i Romania. 
Han er innom fanter og splint og nær sagt alle som på en eller annen måte opplever utenforskap av ulike årsaker. 

Vi leser om Eilert Sundt og hans forskning på 1800-tallet, om Jon Alfred Mjøen som i 1924 begikk foredraget: 
«Hvad koster minusindividene stat og samfund?» 
Hvor lang eller kort er avstanden fra et slikt foredrag til dagens krav om innvandrerregnskap? 

Mye handler om den tiggingen vi møter i Markens i Kristiansand, og han gir byen ros for måten tiggerne er blitt møtt. 
Nesten fornøyelig er kapitlet «Kunsten å passere en tigger» der han gir hele 20 ulike strategier, nesten uten pekefinger. 

Men en skal ikke ha lest lenge i boka før en skjønner hvor Skippervold vil. 
Han advarer mot det han kaller en dehumanisering: 
«… har vi kommet så langt at de for oss har mistet sitt menneskeverd, kan vi bli villige til de mest barbariske forfølgelser». 
Han går langt i å legge skylda på en begynnende dehumanisering på FrP og i særdeleshet en avgått justisminister fra dette partiet. 

Boka er tidvis springende og forfatteren lar seg rive med av sine assosiasjoner. 
Det er ofte godt, men andre ganger utmattende. 
Boka kunne med enkle grep ha blitt mer lettlest. 
