Ordrikt om ordknapp mann
BOKMELDING: 
Otto Sverdrup kom i skuggen av polarheltane Nansen og Amundsen. 
Han fortener å bli trekt fram i lyset, men detaljane får etter kvart makta over dramatikken. 

Alexander Wisting: 
«Otto Sverdrup. 
Skyggelandet», 520 sider, Kagge Forlag 

Otto Sverdrup (1854-1930) ruvar i norsk polarhistorie. 
Bygdeguten frå Bindalen på Helgeland var med Fridtjof Nansen på ski over Grønland i 1888, og med Fram-ekspedisjonen mot Nordpolen i 1893-1896. 
To år etter la han som skipper på Fram ut på ei fire år lang dramatisk ferd i dei arktiske farvatna ved Grønland og Ellesmere Island. 
Seinare i livet berga han fleire russiske skip som heldt på å gå til grunne i Ishavet. 

Likevel har Sverdrup kome i skuggen av dei store polarheltane, Fridtjof Nansen og Roald Amundsen. 
I og for seg er det lett å forstå. 
Sverdrup kom aldri først til nokon pol, slik som Amundsen. 
Heller ikkje hadde han Nansens talegåver, vitskaplege bakgrunn, nettverk og visjonar. 

Fram i lyset 

Otto Sverdrup hadde utmerka seg som jeger, skogsarbeidar og sjømann då han kom i kontakt med Fridtjof Nansen, som var på leiting etter ein dyktig skiløpar til Grønlands-kryssinga. 

Både fysisk og mentalt hadde Sverdrup ein styrke som gjorde han godt eigna til å klara seg under ekstreme naturforhold. 

Tilbake i sivilisasjonen var det derimot andre eigenskapar som talde meir. 
Otto Sverdrup vart kalla «Norges tauseste mann» og mistreivst sterkt framfor store forsamlingar. 
Han gav ut eit par bøker, men alt i alt greidde han i liten grad å gjera dei polare bragdene om til personleg økonomisk vinning. 
Eit mislukka forsøk med bananplantasjedrift på Cuba gjorde ikkje pengesorgene mindre. 

Otto Sverdrup fortener likevel å bli løfta fram i lyset, meiner biografen Alexander Wisting. 
Som oldebarn av sørpolfararen Oscar Wisting har han polarhistoria i blodet, og har tidlegare gitt ut sterke biografiar om Roald Amundsen og Hjalmar Johansen. 
Dei enorme kunnskapane og det store kjeldetilfanget Wisting har samla opp, bruker han til fulle i boka om Otto Sverdrup. 
Det er også nødvendig, fordi Sverdrup sjølv sa så lite. 

Utan tryggingsnett 

Boka er på sitt beste der handlingane får tala. 
Ein kan ikkje anna enn å bli djupt imponert over vågemotet og overlevingsevna til mennene som erobra polområda. 
Det var ekspedisjonar utan tryggingsnett. 
Mennene skulle overleva vinter etter vinter i mørke og bitande kulde, medan skruisen pressa seg mot skutesida og lengten etter dei kjære der heime la seg tungt over tanken. 
Det kunne tæra både på samhald og sinnsro, og for enkelte vart påkjenninga for hard, med rusmisbruk og sjølvmord som siste utveg. 

Dette er sterke skildringar. 
Wisting viser at den praktiske og rolege Sverdrup for det meste hadde større tillit blant mannskapet enn den meir impulsive og arrogante Nansen. 
Etter Fram-turen var det ei motsetning mellom dei to skulle vara livet ut. 

Konflikten mellom dei lærde og ulærde deltakarane på ekspedisjonane ser elles ut til å ha vore eit gjennomgåande problem, og det auka gjerne for kvart år dei var tvinga til å halda ut i kvarandres selskap. 
Tonen på dei norske ekspedisjonane var nok likevel betre og meir demokratisk enn på dei meir militære britiske polferdene, for eksempel. 

God er boka også i teikninga av familiemannen Sverdrup. 
Han var sterkt knytt til kona Gretha og dei fire barna, og det må ha vore tungt for han å forlata dei for å risikera livet i isen. 
Kva som dreiv han, blir verande usikkert. 
Kanskje ei blanding av eventyrlyst, plikt og behov for å ha noko å leva av? 
Den nasjonale rusen som omgav polfararane ser han ikkje ut til å ha vore særleg påverka av. 

Detaljert 

Alexander Wistings store kunnskapsarsenal vender seg etter kvart imot forfattaren. 
Det blir for mange detaljar og omvegar, sjølv om Wisting skriv godt. 
Spesielt i siste halvdel av boka blir det vanskeleg å halda interessa ved like. 
Som så mange andre av vår tids biografar hadde Wisting stått seg på å skriva kortare. 
Han kunne også med fordel hatt eit noteapparat for dokumentasjon og meir perifere opplysningar som nå saktnar drivet i framstillinga. 

Det ligg nær å bruka ein polarmetafor: 
Ein biografi bør vera som eit isfjell, der ein tidel er synleg på overflata, medan resten ligg som ein kunnskapsbase for spesielt interesserte. 

Å bruka mange ord ærar ikkje nødvendigvis ein taus mann. 
