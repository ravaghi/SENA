«Kingsman»:James Bond på speed 

Actionkomedie full av overskudd og fargerik galskap. 

Hvem er din favoritt James Bond? 
Jeg gjetter at svaret til regissør Matthew Vaughn er Roger Moore, som spilte 007 med glimt i øyet, var alltid ulastelig antrukket i en gentlemans fremste våpen; skreddersydd dress. 

Kingsman: 
The secret service er en ren kjærlighetserklæring til spiongenrens gullalder. 
Til en tid hvor en lighter egentlig er en granat og en uskyldig penn skjuler dødelig gift. 
Filmen er en putrende gryte av popkulturelle referanser, og en hyllest til det uhøytidelige. 
Den er et deilig avbrekk fra den blodig alvorlige atmosfæren i de nye James Bond-filmene. 

Filmen er basert på en tegneserie av Mark Millar og Dave Gibbons, og har beholdt mye av tegneseriens overskudd og fargerike galskap. 

Arbeiderklassegutten Eggsy (Taron Egerton) reddes ut av en knipe av den elegante og mystiske Harry Hart (Colin Firth). 
Den unge gutten kastes inn i en verden av skurker, helter og britiske snobber – hvem som er hvem er ikke alltid like lett å avsløre. 
Inn fra sidelinjen kommer den lespende billionæren Valentine (Samuel L. Jackson) med en skummel plan. 
En helt trenger som kjent en god nemesis. 

Spiongenren er langt fra død 

Spiongenren levde godt på det klare fiendebildet under den kalde krigen. 
Skillet mellom helt og skurk i Kingsman er definitivt mer komplekst. 
Den største skurken er menneskeheten. 

Klimakrisen, ressursmangel og overbefolkning gjør at mange av oss føler avmakt. 
Denne avmaktsfølelsen har Vaughn inkorporert i sin gale skurk. 
Politikerne er maktesløse marionetter for den griske pengemakten, og vi beveger oss i raskt tempo mot avgrunnen. 

Løsningen på problemet er kanskje mer elegant i både Dan Browns Inferno og Gert Nygårdshaugs Chimera, men Vaughns variant er hysterisk morsom og tragisk på samme tid. 
For under all den spontane og sprø humoren lurer det litt alvor. 

Stor komedie 

Filmen er også en oppvisning i subtil skuespillerkunst i et univers preget av overdrivelser og galskap. 
Colin Firth har gått fra romantisk helt i Stolthet og fordom til stammende konge i Kongens tale . 
Når han i en alder av 54 år debuterer som slåsskjempe, gjør han også det med stil og eleganse. 

Samuel L. Jacksons skurk er en oppvisning i komikk. 
Han spiller på alle klisjeene Bond-skurkene har gjort til sine varemerker og gjør sin helt egen vri på dem. 
Laget toppes med vår egen Bjørn Floberg som den korrupte, svenske statsministeren. 

Først og fremst er Kingsman strålende underholdning og en smart lek med klisjeer. 
Actionscenene er helt hinsides, originale og elleville. 
Elsker du avanserte dippedupper, action, spenning og tull med stil, kom deg på kino. 
