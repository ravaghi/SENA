Et drama om sorg kledd opp som en thriller om hevn
Bunnløs sorg og et fortærende hevnbegjær går hånd i hånd i Fatih Akins «Ut av intet». 

FILM: 
«Jeg var mor». 
Slik oppsummerer Katja sitt liv sammen med ektemannen Nuri og sønnen Rocco, som begge nylig har blitt drept. 
Katja og Nuri møttes da hun var student og han var langeren hennes, og giftet seg mens han sonet en fengselsdom for narkotikasalg. 
Etter at Nuri slapp ut av fengsel har imidlertid begge holdt seg på den smale sti, og Katja er derfor overbevist om at drapene er rasistisk motivert. 

Svart hull Etter å ha etterforsket ulike ledetråder konkluderer politiet med det samme, og dermed glir Katjas sorgprosess over i rettsprosessen mot et ungt ektepar med nynazistiske tilknytninger som står anklaget for å ha plassert en bombe utenfor Nuris kontor i det tyrkiskdominerte nabolaget i Hamburg. 
Etter hvert som rettssaken skrider fram blir det imidlertid klart for Katja at rettssystemet ikke vil kunne gi henne forsoningen hun trenger, og hun blir gradvis overbevist om at hun må ta saken i egne hender. 

Den intense gjennombruddsfilmen «Mot veggen» (2004) kaster fortsatt lange skygger over Fatih Akins arbeid, og lenge ser det ut til at «Ut av intet» er på vei inn i det samme eksplosive landskapet. 
Diane Kruger er svært god i rollen som en kvinne som har fått alt hun holder kjært revet bort, og som slites mellom en sorg og et hevnbegjær som i realiteten er to sider av samme sak. 
Hun starter filmen som en kjærlig mor, en hengiven hustru og en omsorgsfull Sbestevenn, men forvandles langsomt til et tomt skall av et menneske. 

Svart sol ​«Ut av intet» bygger opp mot et klimaks som aldri inntreffer. 
For på tross av alt det gode skuespillet (også Henning Peker og Johannes Krisch leverer minneverdige rolletolkninger) og alt det gode filmhåndverket (Akin er fortsatt en dyktig forteller) framstår filmen som et drama kledd opp som en thriller. 

Dette skaper forventninger som «Ut av intet» aldri klarer å innfri. 
For når slutten oppleves som skuffende er det ikke fordi den ikke gir mening på et logisk og emosjonelt plan, men fordi flørtingen med sjangerelementer har skapt forventninger om en helt annen type forløsning. 
