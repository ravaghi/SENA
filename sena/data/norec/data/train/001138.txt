Stammens glade dans
The Black Dahlia Murder, Amfiscenen 

Løping til death metal seiler opp som en vinner denne sommeren. 
I alle fall når The Black Dahlia Murder står på scenen. 

Hoves musikalske og publikumsmessige suksess er bygd på indie, hip hop og metal som de sentrale sjangerne. 
Metal-gutta har tatt et solid eierskap til det romslige Amfiet halvveis inne i skogen. 
Hit kommer de i vissheten om at Toffen Gunnufsen byr på kjente og ukjente navn på høyt nivå. 
Hvem husker ikke fjorårets bisarre Avenged Sevenfold-konsert og det nesten rørende gjensynet med Sepultura-brødrene i Cavalera Conspiracy? 

Denne tirsdagskvelden slo Michigan-bandet Black Dahlia Murder ned som en aggressiv gledesbombe i Amfiet. 
En medhjelper i gorilladrakt på åpningslåta fortalte ganske mye om et death metal-band som ikke tar seg sjøl spesielt alvorlig. 
Når en uhøytidlig holdning kombineres med musikalsk presisjon av høy klasse – mitraljøsetrommer og lynkjapp, melodisk riffing – svarer publikum med en mosh pit som etter hvert overtar store deler av Amfiet. 
Knuffing, hopping og banging er en ting, men det er etter hvert løping i sirkel som er den dominerende øvelsen. 
Vokalist Trevor Strand svarer med oppmuntrende tilrop à la ”I wanna see some carnage in the pit!” og kontinuerlig snerrig og brøling på klassisk death metal-vis. 
Kjærligheten er gjensidig og alle er enige om at det er lite som kan måle seg med litt musikalsk gladvold på St. Hansaften. 
