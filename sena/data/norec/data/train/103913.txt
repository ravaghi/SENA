Kenneth:«Svart & hvitt EP» 

(www.kennethsrike.no) 

Norges nordligste ræpper viser fine takter. 

En ræpper fra Alta er såpass sjeldent at han fortjener omtale. 
For Kenneth, med sin mørke Petter-aktige vokal, har i høyeste grad noe på hjertet - når han vil. 
Tittellåten er en intens låt om lei kjærlighet foran et jazza, dramatisk lydbilde - en velprodusert godbit! 
Dessverre blir Kenneth altfor stereotyp (sprit, damer og selvskryt) på resten av EP-en, selv om «Velkommen til...» funker bra som samarbeid mellom Jaa9 fra Dirty Oppland-kollektivet, Elling fra Gatas Parlament og Petter Smart fra Evig Poesi. 
Kenneth trenger mer tid til å finne sin egen stemme, men «Svart & hvitt EP» beviser at han fortjener å få utviklet den, med eller uten hjelp fra mer etablerte krefter. 
