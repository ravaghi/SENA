Nicole Atkins:Spor av gammel soul 

Hun liker seg best på 60-tallet, da musikken ble skapt i støvete kontorer på Manhattan. 

Nicole Atkins: 
"Goodbye Rhonda Lee" (Single Lock/Border) 

Det er gått ti år siden Nicole Atkins debuterte med albumet "Neptune City", og vi er kommet fram til album nummer fire. 
Hun er fortsatt ung, 38 år gammel, men trives best i fortiden. 

Hun sammenlignes med folkene fra Brill Building-tiden, det vil si navn om Carole King, Burt Bacharach, Neil Diamond, Phil Spector, Dionne Warwick, Connie Francis, Darlene Love og Neil Sedaka. 

Brill Building er et kontorbygg i New York, et berømt tilholdssted for amerikansk musikkindustri særlig på 50- og 60-tallet. 

Det er altså et ekko i fortiden i det Nicole Atkins gjør, og det er en vakker gjenlyd. 
Hun sneier innom ulike stilarter, men soulfølelsen ligger der, inspirert av de gamle platene til Dusty Springfield, Candi Staton, Roy Orbison og Janis Joplin. 
Platen er spilt inn i Fort Worth i Texas, med Austin Jenkins, Josh Block Chris Vivion som produsenter. 

Hun åpner med utblåsningen "A little crazy", skrevet sammen med Chris Isaak. 
Det er sang du føler du har hørt mange ganger før, og temaet er heller ikke nytt: 

Walking, spend a lot of time of walking 

That's what people do, getting over you 

Smiling, did you see me smiling? 

The whole act's just for you 

What else can I do 

"Darkness falls so quiet" går saktere, men nerven er ikke noe svakere. 

"Listen up" er fønky bluesrock, en sang om å lære og leve med de feilgrep man gjør: 

You gotta make mistakes to know 

Takes mistakes to grow 

And now I know 

Tittelkuttet "Goodnight Rhonda Lee" er en countryballade av den typen The Everly Brothers kunne sunget, og "If I could" er ikke langt unna. 

"Colors" er lavmælt pianoballade med strykere, mens det svinger av "Brokedown luck". 

"I love living here (even when I don't)" åpner med blåsere og beveger seg sakte framover, mens takten øker på "Sleepwalking". 

"A night of serious drinking" er en sang for fuktige netter, før hun ender vakkert med "A dream without pain". 

Beste spor: 
"Goodningt Rhonda Lee", "Colors", "A dream without pain". 
