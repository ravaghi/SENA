Stødig arbeidskar
Ærligheten selv er arbeidsbiler som Nissan Navara. 
Nå har den gjennomgått en forsiktig facelift og motoroppgradering. 
I Pyreneene, Spania: 
Tekst og foto: Knut Arne Marcussen 

Jeg tror du er nødt til å være formann i Nissan Navara-klubben for å klare å se forskjell på den nye og den gamle utgaven av Nissan Navara. 
Nye støtfangere, nye lykter, grill og panser er langt fra noen sjokkerende endring. 
På den annen side er det kanskje også slik kundene vil at disse bilene skal være? 

Finere interiør 

Som på søsteren Pathfinder er også materialkvalitet og finish på interiøret hevet og litt mer utstyr er nå tilgjengelig, blant annet ESP (gjelder kun på V6). 
3-liter V6-dieselen er ny og kler pickupen bra. 
Den er langt mer stillegående enn sin lillebror, den nå oppgraderte 2,5-liters firesylindrede dieselmotoren. 

Sterkere 

171 hester er blitt til 190 og momentet er økt fra 403 Nm til 450 Nm. 
På V6eren er det hele 550 
Nm og hengervekten er 3 tonn for begge motorer. 
Som tidligere er ikke akkurat kjøreegenskapene noe som kan sammenlignes med vanlige personbiler. 
Med bladfjærer og stiv bakaksel er den heller ment for tung vekt på planet. 

Svak på kollisjonssikkerhet 

Når det er tomt er den lett i stussen og kan oppleves som litt spretten. 
Dette er likevel normalt for pickuper og ikke noe som kan holdes mot Navara. 
Kollisjonssikkerheten på modellen fikk derimot fortjent kritikk for en tid tilbake uten at Nissan i denne omgang har valgt å gjøre noe med det. 

Vi vil tro det er pengene som rår i slike avgjørelser, men synes det er pussig at de ikke har valgt å foreta grep som bedrer sikkerheten. 
Dette hindrer bilen i å få firer på terningen. 
Utover dette er det lite nytt å melde og lite ellers å utsette på Nissan Navara. 
Den er og blir en ærlig arbeidsbil! 
