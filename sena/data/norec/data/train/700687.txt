Underbuksehumor mot diktator
Å dra maktens menn ned i møkka er en eldgammel tradisjon. 
Men det blir ikke nødvendigvis god film av det. 

(The Interview). 
Regi: 
Seth Rogen, Evan Goldberg. 
Med: 
James Franco, Seth Rogen, Lizzy Caplan, Diana Bang, Randall Park med flere. 
USA 2014. 
1 time 52 minutter. 
Aldersgrense: 11 år. 
Egnethet: Ungdom/Voksen. 

"The Interview", den mye omtalte filmen som hackere med forbindelser til Nord-Korea skal ha prøvd å stanse, er slitsom å se. 
Det skyldes at skikkelsen som James Franco spiller, er så til de grader masete. 

Skuespilleren gjorde det stort i den seriøse rollen som fjellklatreren som ble sittende med armen klemt fast under en stein og måtte amputere den på egen hånd for å overleve ("127 timer"). 

Vulgær intervjuer 

Nå er det nesten pussig å se ham utfolde seg i komisk retning som den mildt sagt vulgære intervjueren Dave Skylark i tv-programmet Skylark Tonight der han prøver å skaffe seere ved hjelp av banaliteter og tåpelige sensasjoner. 
Som i den altfor lange startsekvensen da Dave intervjuer Eminem og hele tv-kanalen jubler fordi rapperen i deres show hevder at han er homofil. 

Dermed er tonen satt for uendelig med sex-skravling mellom Skylark og hans produsentkollega Aaron Rapaport (Seth Rogen) med replikker av typen "they hate us cause they aint us" der slurvete uttale får slutten til å lyde som et hull i baken. 
Et hull som ikke finnes i rompa til president Kim Jung Un ifølge filmen, for nord-koreanerne har latt seg overtale til å tro at han forbrenner all energi slik at intet må slippe ut igjen. 

Blodig situasjonskomikk 

Resten er som kjent et plot der CIA har overtalt Skylark & Co til å ta livet av Kim under et besøk for å intervjue ham. 
Farsen er full av vulgariteter og blodig situasjonskomikk som bare sjelden får en til å flire. 

Men det er altså en eldgammel sport å dumme ut tyranner ved å dra deres påståtte guddommelighet ned i dritten. 
Assosiasjonene går også til norske komikeres Krenk-show denne uka der underbuksehumoren satt løst. 
Så da er det kanskje ikke så rart at hovedpoenget i "Intervjuet" blir å avsløre at Kim kan bæsje i buksa, han òg. 
