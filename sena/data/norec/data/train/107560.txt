Voldsom genrefilm
Regi: 
Jean-François Richet. 
Med: 
Ethan Hawke, Laurence Fishburne, John Leguizamo, Maria Bello, Drea de Matteo, Matt Craven, Brian Dennehy, Gabriel Byrne. 
Amerikansk. 
Action - 15 år, frarådes under 15. 
Egnet voksne. 

Temaet er velkjent, fra David Crocket via tallrike westerns og krigsfilmer - inn i storbyen. 
Til og med tittelen har vært brukt før, av skremmeren John «Halloween» Carpenter i 1976 - uten at dette er noe direkte kopi av «Hatets natt», som den het. 

Men: 
En politistasjon i Detroits mest gudsforlatte strøk skal avvikles. 
En eneste, siste natt skal noen få politifolk under ledelse av en skadeskutt politisersjant holde fortet. 
Men så dukker det opp en fangetransport i snøstormen, der en livsfarlig erkegangster er med. 
En natt må fangetransporten vente. 
Men utenfor samles en bataljon korrupte politifolk; de skal «ta» gangsteren, koste hva det koste vil. 

Jo da, det går hett for seg. 
Det er vold ned og opp i mente. 
Med tvil og tro og angst og samhold og fiendskap og ekstreme avgjørelser på korte sekunder. 

I det hele tatt: 
En gjennomført stilsikker actionstudie - hvis man først er interessert i «pakka». 

Andre vil gape av dumskapen og inkonsekvensene. 

Så dette er for fansen. 
Men mye for dem! 
