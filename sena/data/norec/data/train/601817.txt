Fra storslagent til kjedelig
Universal Republic/Import** 

Med svart sminke, kroppsmaling og syltrange skinnbukser, har Black Veil Brides hentet sitt image fra 80-talls glammetal. 
Musikken kan beskrives som en blanding av heavy metal, high school rock og en dose symfonisk metal. 
Bandet strør rundt seg med money chords – oppskriften til den perfekte hit. 
Dessverre trår de litt nærme grensen til hva andre har gjort før dem. 
Eksempel er låten "Devil's Choir" som ligner svært på Green Day's "Boulevard Of Broken Dreams". 

Historien til albumet er derimot storslagent. 
Et postapokalyptisk konseptalbum hvor bandmedlemmenes alter egoer motarbeider et religiøst regime som utrydder vitenskap og kreativitet. 
Gitaristene shredder som helter og slenger ut fete riff så det holder, men med hele 19 sanger sier det seg selv at det er noen dødpunkter. 
De største nedturene er klisjéfulle ballader, men det er også oppturer hvor de slipper tak på det kommersielle. 
Black Veil Brides er kanskje et eksempel på gode musikere som selger sjela si for å tjene penger, men det er jo det publikum vil ha. 
