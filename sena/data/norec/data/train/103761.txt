Godartet lytehumor
Manus og regi: Bobby og Peter Farrelly. 
Med Greg Kinnear, Matt Damon, Eva Mendes, Ray «Rocky» Valiere, Meryl Streep, Cher, Terence Bernie Hines. 
Amerikansk. 
Komedie - 7 år, egnet ungdom/voksne. 

De ukronede konger av den politisk ukorrekt komedie, tar for seg siamesiske tvillinger denne gang. 

Det er morsomt og utpreget hjertevarmt gjort! 

Brødrene Farrellys tidligere filmer har handlet om å være stut-dum, en enarmet bowlingspiller, proteinrik hårgelé, fedme og schizofreni. 
At Matt Damon og Greg Kinnear denne gang er sammenvokst i buken, kan derfor ikke kalles et oppsiktsvekkende filmsusjett. 

Både i bokseringen og i et ishockey-mål kan slike to-i-ett-løsninger var praktiske. 
For ikke å snakke om bak hamburgerdisken i gatekjøkkenet de to driver på småstedet. 

Verre, selvfølgelig, når den ene er en damenes mann, og et tynt flor skiller den sjenerte broren fra den pågående kopulering. 
Men de to deler ikke nervesystem, bare lever. 
Og da går det bra. 

Helt problemfritt blir det heller ikke når den ene vil bli skuespiller og dra til Hollywood. 
Men det er dette filmen handler om: 
De to på lykkens pilegrimsreise. 
Og vi ler stadig og godt av og med dem, ikke minst når andre stjerner som Cher, Meryl Streep, Jay Leno, Jack Nicholson dukker opp som seg selv: de to førstnevnte i noen bedårende selvironiske sammenhenger. 
Og som de seriøst og solidarisk begrunnede spasmakerne brødrene Farrelly er, gis det rikelige plass for folk med større eller mindre funksjonshemning i viktige roller. 
Flott! 

Dessverre går historien etter hvert litt på tomgang. 
Det nokså forventede overtar også. 

Men slutten er god (sitt lenger enn avslutningen!). 
Så noe amputert verk er dette langt ifra! 
