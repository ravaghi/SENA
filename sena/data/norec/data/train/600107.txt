Krim-håndverk på det jevne
Skuespillere: 
Trond Espen Seim, Bjørn Floberg, Lene Nystrøm, Jørgen Langhelle 

Denne kriminalfilmen om privatetterforskeren Varg Veum fra Bergen, bygger ikke på en av Gunnar Staalesens romaner, kun på personene kreert av ham. 
Manuset er skrevet av regissør Erik Richter Strand og Lya Guerra. 

Det dreier seg om en sak om meget unge asylkvinner som utnyttes i prostitusjonsøyemed i en klubb for ikke helt unge menn i Bergen. 
Menn som tror de er viktige hjul i samfunnsmaskineriet. 
Noen er vel også det, men alle har en indre substans av ren dritt. 

Vel. 
Utgangspunktet er at en ung kvinne av afrikansk herkomst, asylsøker, ber Varg Veums samboer Karin om hjelp ved nattetider. 
Karin arbeider i NAV. 
I stedet for Karin rykker Veum ut. 
Resultatet blir at kvinnen forsvinner, neste dag blir hun funnet drivende i Bergens havnebasseng. 
Vår mann Veum synes det hele lukter svidd lort. 
Og han begynner å undersøke og finner bare råtne egg. 

Dette er en kriminalhistorie på det jevne. 
Den har sin både indre og ytre motor som brummer og går. 
Personer, utvikling, replikker og dialoger er på det habilt jevne, det samme er musikken. 
Regien er korthuggen, iblant med en smidig oppfinnsomhet, som samlet sum må også den bokføres som "en jevn habilitet". 

Trond Espen Seim som Varg Veum, kan vel, etter hvert, nærmest ringe inn sin rolletolkning på telefonen. 
Mest dynamisk føles både han og filmen i seg selv i møte med etterforskningslederen Hamre, spilt med dreven sikkerhet av Bjørn Floberg. 
Lene Nystrøm tolker rollen som Veums kjæreste Karin som en blek blanding av blasert vamp og fornærmet ungdomsskolerektor. 

Igjen: 
På det flinkt jevne, det hele. 
