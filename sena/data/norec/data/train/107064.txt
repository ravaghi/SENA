Maren:«For A Moment» 

(Lynor) 

Maren Flotve Birkeland, den blide Britney-Jessica-Billie Piper-krysningen fra fjorårets «Idol»-runde, er nå klar med debutplaten. 
Hun har fått god hjelp fra en rekke av landets fremste låtskrivere og produsenter, og «For A Moment» består følgelig av ti streite, velklingende poplåter. 

Tittelsporet, som åpner albumet, og singlen «This Heart Is Broken» er det Dreampilots-gutta Wee/Engelsvold som står bak, og gjør at vi et øyeblikk tror vi har med en ny rock chic å gjøre. 
Men den illusjonen slår raskt sprekker. 

Platen er akkurat så glattpolert, sjelløs og popete som vi forventet at den ville være - og det er for så vidt greit nok. 
Christian Ingebrigtsen har signert låten «Don't Cry» som nok kunne ha brakt Maren til topps i Melodi Grand Prix. 
Balladene minner om balladene til jentene hun ligner på. 
Klart de kler henne! 
