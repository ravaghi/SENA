Ulver:«Childhood's End» 

(Kscope/VME) 

Nok en sving til venstre med Norges mest selvbevisste gruppe. 
Albumet med coverversjoner er rockbandets mest fornemme måte å trå vannet på. 
Ulver demonstrerer selvsagt glitrende god smak på sin variant av øvelsen. 
«Childhood's End» består av relativt trofaste utgaver av søtt skumle psykedeliske «nuggets» fra andre halvdel av sekstitallet. 
Type Pretty Things, Electric Prunes, Left Banke og Beau Brummels. 

Produksjonen er en nytelse, lyden er mild, nesten blaut. 
Ikke et fnugg av metal igjen. 
Kristoffer Ryggs synger distinkt, kjærlig. 
Det er et inspirert frikvarter. 
Valget av et vondt motiv fra Vietnam-krigen på omslaget føles dog for bokstavelig. 

BESTE LÅT: 
«Dark Is The Bark» 

MORTEN STÅLE NILSEN 
