Usedvanlig moden debut
Trondheimsbandet Your Headlights Are 
On er noe helt for seg sjøl. 

ALBUM: 
Your Headlights Are 
On har holdt på i tre år, og står med sitt selvtitulerte album for årets mest spennende norske debut så langt. 

De tre unge kvinnene og to unge mennene som utgjør gruppa er nesten uforskammet overlegne i sin utpensling av et musikalsk uttrykk som er nesten bare deres — sjøl om det er mulig å trekke paralleller til andre. 

Egen miks Flere av medlemmene i YHAO går på jazzlinja på konservatoriet i Trondheim, men det er ikke rein jazz de spiller her. 
I stedet er det en mikstur basert på ujevne deler av både det og avantgarde, kunstrock og atmosfærisk støypop — i slekt med artister som britiske PJ Harvey og Radiohead, islandske Björk, norske Hanne Hukkelberg og Serena Maneesh og amerikanske Velvet Underground & Nico (1967) — selv om Ingrid Helene Håviks vokal er mer insisterende enn Nicos forsiktige tilnærming. 

Gode eksempler på dette er lystige «Four Letter Word» og «A Whole Day Nearer Now», der Håviks stemme er en spesielt intens deltaker sammen med Lars Ove Fossheims villstyrige gitar. 

Det står kvinner bak Heiða Karine Jóhannesdóttir Mobeck (tuba) og Anja Lauvdal (wurlitzer & synth) står for de fleste av de 11 låtene, mens Fossheim har signert én og vokalist Ingrid Helene Håvik har skrevet to av tekstene. 
Femtemann i gruppa er Hans Hulbækmo (trommer/perkusjon). 

Trenger tid Mange av låtene trenger tid på å åpne seg, men de har alle mye ved seg. 

Åpningen «Cold Mountain» er for eksempel en pulserende sak inntyllet i gitarstøy — som vogger fram og tilbake i seks minutter og mot slutten nesten gjør litt vondt. 
«What Are Days For» bruker over to minutter på å komme i gang, før Håviks milde stemme tar kommandoen og fører den sikkert i mål fem minutter seinere. 
«Drink Gone Dead (Wank-song)» er et episk stykke musikk som slett ikke føles over ti minutter lang. 

Det er bare å la seg imponere av dette bandet, som leverer et debutalbum man ikke har lov til å forvente av et så ungt band. 

På norsk Pussig nok er den første singelen, «Diskobar», på norsk, mens resten av materialet er på engelsk. 
Mest umiddelbar er kanskje hardrockeren «When We Collide», som du kan se videoen til her. 

Turné Your Headlights Are 
On spiller på Blå i Oslo i kveld (5. april), på Charlies bar i Kristiansand 7. april, Kosmo i Bergen 8. april og Vega i Ålesund 9. april (alle steder med Stina Stjern). 
