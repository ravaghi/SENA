Rolf Erik Nystrøm:«Concepts of Sorrow and Danger» 

Aurora/Grappa 

Få kjenner sitt instrument bedre enn saxofonisten Rolf-Erik Nystrøm. 
Med karakteristisk energi og målrettet dedikasjon avlurer han enhver musikalsk situasjon for klanglige hemmeligheter. 
En markant skikkelse på dagens improscene og aktør på et 50-talls innspillinger er nå klar med sin første soloplate. 

Det er blitt et samtidsmusikalsk uttrykk i videste og dypeste forstand, filtrert gjennom Nystrøms skikkelse. 
Maja Ratkje, Rolf Erik Wallin, Lars Petter Hagen og Trond Reinholdsen står bak komposisjoner som favner alt fra melodiøs støy til motstandsfyllte melodier. 

Elektroniske lydflater innveves verdensmusikalske impulser og dansemusikk, bundet sammen av Nystrøms egne solokomposisjoner. 
Det høyst kontemporære uttrykket rommer mye saxofonhistorie med teknikker utviklet av 1920-tallets jazzpionerer såvel som mer samtidige utøvere. 
En høyst original og rikholdig utgivelse. 

CARL PETTER OPSAHL 
