Sakte dødsdans
En film som tar for seg korrupsjon hos politi og politikere, samtidig om en mann som søker å glemme sin fortid. 
Det skal vise seg at fortiden ikke har glemt ham. 

Dagens Thailand er preget av korrupsjon , forteller filmen oss. 
"Headshot" baserer seg på en roman som er skrevet for lang tid siden. 
Imidlertid: 
Temaet korrupsjon synes å være eviggyldig. 

Gjennom sitt nitide og ukorrupte arbeid , presses en ung politimann, Tul, av en høytstående politiker. 
Han dømmes for en forbrytelse han aldri har begått. 
Senere får han et tilbud det er svært vanskelig å si nei til: 
Han kan få slippe fri fra fengsel mot å arbeide som leiemorder for en gren av underverdenen. 
Denne delen av underverden har satt seg som mål å likvidere dem som har rikdom, intelligens og makt nok til å stille seg utenfor loven, samtidig som de balanserer innenfor den. 
Altså: 
De som omslutter loven, samtidig som de lever utenfor den. 
Omtrent som eggeskallets forhold til plommen. 

En dag skytes Tul mens han er på oppdrag. 
Da han våkner etter tre måneder i koma, ser han ting opp-ned. 
Han angrer sitt tidligere liv som leiemorder og trekker seg ut. 
Resultat: 
Jegeren blir selv jaktet på. 
Det er en fascinerende film . 
Film-noir effektene er brukt med stilren hånd. 
Rytmen er sakte, med plutselig eksplosjoner av handling. 
Det regner uavlatelig, scenografien er forlatte bygninger, havnelagre, landveier om natta, ødslige skogområder. 
Handlingen stykkes ut i skuddvekslinger, brå død, også innslag av tortur. 
Selv om denne filmen er fransk/thailandsk og i farger, føler en seg ikke sjelden hensatt til gamle thrillere i sort-hvitt med Robert Mitchum. 

I bunn, vevd inn i det politiske aspektet om korrupsjon på flere plan, handler vel dette om å godta konsekvensene av ens handlinger, hvor grusomme og blodige de nå enn har vært. 
Kanskje lyder filmens budskap slik, hvis det finnes et budskap: 
Din egen karma vil uunngåelig kreve sine represalier. 
Lyder det vel dunkelt og høyspent? 
Mulig det, men en vil påstå at det ligger som et bunntema. 

Filmen er valgt til Thailands bidrag til Oscar-utdelingen 2013, akkurat slik den franske "De urørlige" er. 
