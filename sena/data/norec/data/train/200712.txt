TEST:Efergy Elite Energimåler 

Må du ha hodet i sikringsskapet for å holde øye med strømforbruket? 

Strømforbruket kan føre mange til fortvilelse, forbruket varierer hele tiden etter vær og vind, og hva som er de beste prisene er det ikke til å bli klok på. 

Skal forbruket virkelig ned må man kutte der det monner, og da er det varmekildene som må til pers. 
På med filttøfler og islender, ned med innetemperaturen til maks 18 grader. 
Varmt badegulv, lange, varme bad og dusjer må ofres, og tørketrommel kan du bare glemme. 

Men et slikt liv vil vi ikke ha, ihvertfall ikke hele tiden. 

Lese forbruk i kroner og øre? 

For svært mange er det med snev av angst man mottar strømregningen. 
De fleste av oss har ikke målere hvor man til enhver tid kan se hva man bruker, eller hva det koster. 

Nye målere er på vei ut til befolkningen, med automatisk innrapportering og mulighet for mer fleksibel prisberegning. 

Men det finnes også løsninger som du kan montere selv, uten inngrep i det elektriske anlegget. 

Efergy trådløs måler 

Denne systemet består av tre følere som klipses rundt hver av de tre fasene som går til den faste strømmåleren i sikringsskapet ditt. 
Den lille ledningen fra hver av følerne plugges inn i en trådløs sender, som legges i sikringsskapet. 
Senderen drives av tre AA-batterier og rekker minst 30 meter eller gjennom tre etasjer, i følge brukerveiledningen. 
Senderen aktiveres ved å trykke på knappen til lysdioden slutter å blinke. 

Mottakeren drives også av tre AA-batterier og kan plassere hvor som helst. 

På mottakeren stiller du spenningen som skal måles, valuta (kroner, euro eller britiske pund) og den totale strømprisen (kWh). 

Måleren viser da hvor mye strøm du bruker i øyeblikket, daglig gjennomsnitt og forskjell mellom gårsdagen og i dag. 
Et trykk på historieknappe viser forbruket siste uke og måned. 

Den gir med andre ord god oversikt, og med fast strømpris får du prisen på aktuelt forbruk klart og tydelig fram. 
Med varierende pris, som en av de mange prisvariantene basert på spotpris, blir det vanskelig å regne ut noe eksakt. 

I praksis 

Vi installerte Efergy i vårt noe tilårskomne sikringsskap, og fant tre kabler som går til måleren. 

Den fjerde ledningen som brukerveiledningen refererer til finnes ikke på gammelt norsk strømnett uten 0-leder. 

Sender og mottaker fungerte som det skulle og vi stilte inn mottakeren på kroner, 230V, og en strømpris på 50 øre. 
Vi må si at vi ble mildt sagt forbauset da forbruket viste over 10kW... 

Vi slo av alt som var av ovner og varmekabler, likevel var forbruket hinsides. 
Det var ingen tvil om at noe var helt feil. 

Vi sjekket følerne, og de satt som de skulle. 
Vi testet en og en og forbruket varierte mellom 0 og 8 kW. 
Da gikk det et lys opp for oss (ikke elektrisk, heldivis), spenningen på hver fase i forhold til jord er jo ikke 230V, men ca. 130V i norsk IT-nett. 
Mellom 2 faser får vi da ca 230V. 

Altså måtte instillingen på 230V på mottakeren være feil, og vi justerte den ned til 130V. 

Da ble det meningsfulle verdier på avlesningen. 
Den veksler nå mellom 4 og 5 kWh med 5 panelovner, varmekabler på bad og 2 kW varmtvannsbereder i kjelleren. 
Pluss fryser, kjøleskap, PC-er osv. 
Ganske normalt dagsforbruk for oppvarming i en norsk enebolig på østlandet om vinteren, med parafin eller vedfyring i tillegg. 

Konklusjon 

Denne måleren selges av Clas Ohlson, du finner flere forhandlere på nettet. 

Måleren er ganske grei å montere, avhengig av hvordan sikringsskapet er lagt opp. 

Instilling på selve måleren er grei, og visningen er både tydelig og fornuftig. 

Vi fant én alvorlig mangel, og det var som nevnt at det ikke står noe om forskjellig spenningsinnstilling på forskjellige typer strømnett. 

Mer info finner du hos Efergy. 
