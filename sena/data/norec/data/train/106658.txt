Terje Nordgarden:«A Brighter Kind Of Blue» 

(Blue Mood/Grappa) 

Det nærmeste en ny, norsk singer/songwriter hittil har kommet Ryan Adams' tidløse kvaliteter. 

Knapt Adams selv skriver - og synger - låter som avslutningen «Weeks At A Time» lenger, og det er heldigvis ikke et enkeltstående øyeblikk på denne plata. 

Terje Nordgarden åpner forbløffende sterkt et sted mellom Grant Lee Phillips og Elliott Smith (som «The Gift Of Song» er tilegnet), og fortsetter dempet og svakt melankolsk, men likevel oppstemt - med velvalgt tonefølge av akustisk gitar, banjo, trompet og fiolin - på en måte som imponerer. 
Ikke bare skriver Nordgarden bunnsolide låter, han har også en stemme med sjelden varm klang og en frasering som sender tankene til både jazz og blues på «Good Things Die» - Sondre Lerche, eat your heart out! 
«A Brighter Kind Of Blue» er en gave til alle elskere av klassisk låtskriverkunst - sjekk den ut! 

ANBEFALT KJØP: 
«A Brighter Kind Of Blue», «The Gift Of Song», «Good Things Die», «What Would Ol' Bob Say?» og «Weeks At A Time». 
