Nostalgi nå!
En 20-åring fra New York med forkjærlighet til retrorap imponerer og beviser at han er et navn å regne med i uoverskuelig fremtid. 

Debutalbumet til newyorkeren og rapperen Joey Bada$$, B4.DA.$$, setter i gang det mentale arkivsøket: 
Eimen av varm asfalt og leskedrikken Aquarius (husker du?), synet av sebrastripede Shaq-basketsko og lyden av skurrete kassettripp av CDen til kompis. 
Det er nesten sukkersøtt. 

Bada$$’ oppglødde, nyklassiske tilnærming til mid-schoolhiphopen (hei nittitallet!) er kokt på en sample- og retrobasert plate. 
Det føles intimt og, eh, koselig. 
Mannen, som ble født i 1995, ga ut debutmiksteipen 1999 til hjertelig mottagelse av rapfansen. 
Nå har han hatt et par år på å finpusse debutalbumet. 

Sluttproduktet er rått og organisk. 
B4.DA.$$ består av sommervarme basslinjer, fjærlette gitarlicks, forførende tangentføring og nakkegyngende harmonier. 
Det er også forfriskende at Joey Bada$$ ikke prøver å leke smart. 
Rapperen passer på å ikke blande interessante grublerier om livet med semi-intellektuelt tankegods. 
Og det er unektelig digg. 

Lydbildet opererer stort sett i et temmelig smooth landskap. 
Du har naturligvis de klassiske boom bap-låtene med silkemyke kantslag og støvete samples (“Big Dusty”, “Piece of Mind”, “Christ Conscious” og en drøss andre) blant de søtten sporene B4.DA.$$ tilbyr. 

“On & On”, “Hazeus View” er supernice affærer. 
Det er også kult når han beveger seg litt utenfor boksen på for eksempel karibisk-inspirerte “Belly of the Beast” og drum n’ bass-flørtende “Escape 120”. 

Nylig så og hørte vi Bada$$ og r&b-prisen BJ The Chicago Kid fremføre “Like Me” på talkshowet The Tonight Show Starring Jimmy Fallon. 
Rapperen er ikke utpreget politisk av seg, men viste fram en sympatisk side da han og BJ holdt hendene opp etter endt låt for å vise støtte til protestene som kom i kjølvannet av drapene på Michael Brown og Eric Garner. 

Joey Bada$$ har et modent sinn til tross for at han nettopp er ferdig med tenårene. 
Han vet hva klokken er. 
Han lar seg påvirke sterkt av fortiden, men retter blikket fremover. 
