Virkelig skummelt – og skrekkelig bra
Skal du få den ekte halloweenstemningen er Cornerteateret det rette stedet i disse dager. 
En virkelig grøssende og skummel teaterforestilling og musikal. 
Og ikke minst – skrekkelig bra. 

Bak det hele står en kvartett som kaller seg Musikaljentene. 
Cecilia Strønen Damm, Mathilde Strønen Damm, Selma Strønen Damm og Lovise Espeland, alle mellom 16 og 19 år gamle, har til tross for sin unge alder allerede satt opp musikalforestillinger i flere år på rad. 
Når det gjelder «Marerittet» har de gjort absolutt alt selv. 
Både manus, sanger, koreografi og regi. 

Handlingen tar utgangspunkt i fosterbarnet Johanne som har kommet til nok en ny familie. 
Moren er død og faren vil ikke vite av henne. 
Til tross for en varm velkomst fra den nye familien, er Johanne negativ og har mest lyst til å stikke av. 

Da hun så ut på kvelden skal legge seg, kommer det alle barn frykter. 
Marerittene. 
På et underlig vis blir hun så ført til Marerittets Slott der den onde figuren Dorion regjerer. 
Her treffer hun på andre barn som alle har det til felles at de har hatt det vanskelig i den virkelige verden. 
Og som nå alle er fanget i de vonde drømmenes verden. 

Resultatet er blitt en virkelig imponerende forestilling som fungerer på alle nivåer. 
Både som musikal, dans, teater og ikke minst et skikkelig grøss godt egnet til å skremme både barn og voksne. 
Til og med anmelderen, som ikke regner seg blant det mest lettskremte, kvapp flere ganger underveis i stolen sin. 

Det ville vært en overveldende musikal uansett hvor den hadde blitt satt opp. 
Og tatt i betraktning at skuespillerne i all hovedsak er barn og ungdommer mellom 10 og 19 er det bare å bøye seg i støvet. 

Selv om forestillingen varer i halvannen time finnes det ikke et dødpunkt. 
Det bommes ikke på en tekst og det synges ikke en falsk tone. 
Forestillingen skifter hele tiden mellom tradisjonelt skuespill, sang og dansenumre. 
Og de unge skuespillerne viser en innlevelse som er enhver skrekkfilm verdig når de vandrer omkring på scenen som bloddryppende zombier og skakkjørte barn. 
For «Marerittet» er ikke bare skummelt, men forteller også noe om mange unges oppvekstvilkår og hva som kan bli resultatet når det går galt. 

Dansenumrene er varierte og imponerende koreografert. 
Når så du forresten skuespillere slå hjul på en scene sist? 
Sangene er, om ikke nødvendigvis hitmateriale, likevel av bra standard og står ikke noe tilbake for mer berømte musikaler. 
Scenografien er ganske enkel med et stort, svart scenerom som perfekt bakteppe for alle mørkets makter. 

Spesielt Alisah Sussmann gjør virkelig en fantastisk figur i rollen som fosterbarnet Johanne. 
Steinar Thorsen og Jorun Lullau har beskjedne biroller som foreldre, og Jan Holden er den skumle sjefen Dorion i Marerittets Slott. 
Men mest av alt er det de unge skuespillerne som gjør forestillingen. 

«Marerittet» er en forestilling som fungerer like bra både for barn og voksne, selv om den kanskje er i det skumleste laget for de aller yngste. 
Og ja. 
Det går bra til slutt. 
