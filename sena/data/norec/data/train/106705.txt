Sofistikert action
PC-spillet «Half-Life 2» sluttet høydramatisk. 
Nå er fortsettelsen endelig her. 

Spillselskapet 
Valve gjør det ikke lett for konkurrentene. 
I 1998 plasserte «Half-Life» alle andre actionspill til PC i skammekroken, og da oppfølgeren kom i 2004, var det bare et lite knippe spill som hadde kommet i nærheten. 

Nå er«Half-Life 2»den nye malen. 
Og halvannet år etter utgivelsen, er spillet fremdeles den ubestridte kongen på haugen. 

Dermed er det opp til Valve selv å utvide nytelsen det geniale «Half-Life 2» leverte - i form av tre nye episoder i sagaen. 
Den første av dem er her nå, den neste kommer før jul og den tredje og avsluttende episoden kommer til neste år. 

Endelig får vi altså vite hva som skjedde etter den mildt sagt dramatiske slutten i «Half-Life 2», spillet fortsetter nøyaktig der rulleteksten kom opp i 2004. 

Du styrer fremdeles Gordon Freeman, denne gang med hjelp fra Alyx gjennom alle de fem-seks timene det tar å fullføre spillet. 

Det handler om å rømme ut av City 17 før en massiv eksplosjon utrydder hele byen. 
Du må kjempe mot fiendtlige soldater, monstere og aliens, og du må med jevne mellomrom gruble deg frem til hvordan i all verden du kommer deg videre. 

Våpenarsenalet er bortimot uendret, spillbarheten likeså. 
Dette må sees som en direkte fortsettelse, ikke en oppfølger i tradisjonell forstand, og det er gode nyheter for alle oss som slukte i oss «Half-Life 2» med glupsk iver. 

Valve beviser med «Episode One» at de har bedre grep om denne sjangeren enn noen andre. 
Alle de forventede skytespill-elementene er med, men alt føles bare mer sofistikert og gjennomført enn hos konkurrentene. 

Med «Half-Life 2» og «Episode One» har Valve klart å skape roller du både tror på og knytter nære bånd til, de har laget et sci-fi-univers du lever deg totalt inn i og de har med en bombastisk selvsikkerhet skrudd sammen en uovertruffen interaktiv underholdningsopplevelse. 

«Half-Life 2: Episode One» er obligatorisk. 

PS: 
Jeg belønnet «Half-Life 2» med terningkast 6 høsten 2004. 

Se videoanmeldelse av PC-spillet Half-Life 2: Episode One - det nye kapitlet til det prisbelønte spillet fra 2004. 

Spillet får terningkast 5. 
