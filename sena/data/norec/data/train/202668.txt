Vi har testet VW e-golf
Dette blir en storselger, og det skjønner vi godt. 
Her får du begrunnelsen. 

Etter ha å ventet siden i fjor høst er Volkswagen e-Golf endelig på veien, og her er våre førsteinntrykk av bilen det antagelig har knyttet seg størst forventninger til av alle nye bilmodeller i 2014. 

Det er ikke rart i og med at det dreier seg om den elektriske versjonen av bilmodellen det finnes desidert flest av her i landet. 

Hva med lading og varmeapparat? 

Derfor har det også dukket opp kritiske spørsmål i etterkant av presentasjonen av e-Golf og i forbindelse med at bilen ble satt i salg i Norge- og ble bestilt i svimlende antall på kort tid, før mulighet til prøvekjøring. 

For eksempel: 
Har den et fullverdig varmeapparat som ikke sluker den gjenværende energien man trenger for rekkevidden? 
Kan den lades på noe annet en "treg" hjemmelading og utplassert hurtiglader, så man kan lade raskere også hjemme? 

Men nå går vi rett til selve bilen og hvordan den oppleves. 

God på veien 

Bilen er god å kjøre. 
Det var i og for seg ingen overraskelse da opphavet (7. generasjon VW Golf), har både utmerkede og betryggende kjøreegenskaper. 
Den lavtliggende batteripakken i e-Golf gjør likevel - som i Nissan Leaf og de andre rene elbilene - at tyngdepunktet havner lavere enn normalt, noe som ytterligere bedrer stabiliteten på veien. 

Å kjøre bilen føles som en Golf, vel å merke som en ekstra tung Golf, hvis man presser den i svingene. 
Og det er ikke så rart, for med en batteripakke på over 300 kilo drar bilen på seg en egenvekt på litt over halvannet tonn - en anelse over det en Nissan Leaf veier. 

Bilens vekt oppleves likevel ikke som noe problem, og med den relativt kraftfulle drivlinjen spiller det i praksis ingen rolle under vanlig kjøring, og med 270 newtonmeter trekkraft fra stillestående er e-Golf kvikk i bytrafikken. 

Svært kvikk, faktisk. 
60 kilometer i timen når man etter bare 4,2 sekunder - det er nærmest GTI-tider. 
0 - 100 på 10,4 sekunder er også mer enn godkjent. 

For øvrig er bilen svært stillegående, i det minste var støynivået under våre kjøreforhold klart lavere enn på noen bil med forbrenningsmotor opp til 80 kilometer i timen. 
Det skal sies at hjulene var 16-tommere ikledd dekk med lav rullemotstand, og vi kjørte for det meste på fin asfalt. 
En test under norske forhold vil komplettere bildet vi har på et senere stadium, men at lydnivået er lavt, er utvilsomt. 

Men husk: 
Importøren opplyser dessverre at mange kunder ber om større felger og lavere dekkprofil. 
Det er etter vår mening unyttig jåleri på denne typen bil, og forringer både generell kjørekomfort og støynivå. 

Oppleves kvikk 

Bilen klarer seg også helt utmerket når det kommer til ytelser, i og med at disse oppleves som minst like gode som Nissan Leaf. 
Ja, Golfen føles hakket kvikkere og er det også ifølge de offisielle tallene, som vi ikke ser grunn til å trekke i tvil. 
Fra 0 til 60 kilometer i timen trenger e-Golf bare 4, 2 sekunder hvilket betyr at bilen føles, og er, kvikk i bytrafikk og ved småkjøring generelt. 
Men også på landeveien er det sprut så det holder, og 0 til 100 tar ikke mer enn 10,4 sekunder. 

Ikke bygget for høy fart 

At toppfarten ikke er på mer enn beskjedne 140 kilometer i timen, vil fremstå som irrelevant for de fleste norske kunder. 
Dette er for øvrig en elektronisk begrensning som på de fleste elbiler og dette gjøres for å hindre uønsket varmgang og alt for raskt tap av gjenværende energipotensial. 
"Trenger"/ønsker man å kjøre fortere, bør man velge noe annet en elbil uansett. 

Rekkevidde: 
VW spiller med åpne kort 

Vi fikk ikke under vår kortvarige prøvekjøring anledning til å teste rekkevidden, som er oppgitt til 190 kilometer (maksimum). 
På basis av våre erfaringer og tallmaterialet vi etter hvert har samlet, antar vi at de fleste kan regne med opp mot 14, muligens 15 mil om sommeren, og knapt 10 mil om vinteren - under vanlige kjøreforhold. 

Det stemmer også overens med de estimater importøren selv er ærlige nok til å publisere: 100 til 130 kilometer vinterstid og 130 - 190 kilometer på sommeren. 
Den norske importøren legger også til at man kan regne med opp mot en halvering av rekkevidden på kalde vinterdager. 

Luksuriøst utstyrt 

Som vi nevnte i vår innledende artikkel (...) er e-Golf svært godt utstyrt allerede som standard. 
Ekstrautstyret utgjør en relativt kort liste og velger man absolutt alt, kommer ikke bilen på stort over 300.000 kroner. 
Vi snakker da om blant annet skinninteriør, metallic lakk (bare 2.400 kroner), oppgradering til Dynaudio 400 watts lydsystem, skinninteriør som inkluderer sportsseter foran, fjernlysassistent (bare 1.100 kroner) og parkeringsassistent. 

Dette ER altså mye bil for pengene. 

Den neste elbil-stjernen 

I motsetning til Ford Focus Electric er ikke VW e-Golf noe halvhjertet forsøk på å være med på elbil-leken. 
e-Golf er et gjennomtenkt produkt, som selve konseptet bak MQB-plattformen med sin modulære byggesett-tankegang, viser. 
Her får du nemlig plass til batteripakke under bilens gulv, hvilket er nødvendig for at en elbil skal kunne anses som fullverdig sådan. 

Dette er altså en bil norske kunder kan omfavne uten at vi kan klandre dem for det. 

Målsetningen til importøren er å selge 2.000 til 2.500 eksemplarer i løpet av året. 
Vi mistenker at det kan bli en god del fler enn som så - hvis produksjonstakten tillater det. 

God bil med et minimalt antall drawbacks: 
Det blir dermed en sterk femmer på e-Golf. 
