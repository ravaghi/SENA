Spillanmeldelse:«Alien Breed: 
Impact» 

På papiret er «Alien Breed: 
Impact» nærmest dømt til å mislykkes. 
En barsking som skyter aliens i trange ganger på et romskip er et konsept vi har sett et par ganger før, liksom. 

Og på overflaten får du akkurat det du forventer. 
Du skal jogge gjennom det enorme romskipet Leopold, som har kollidert med et mystisk skip. 
Jobben din er å få Leopold til å fungere igjen, mens det hele tiden dukker opp hissige aliens av ymse slag. 

Forglemmelig action uten overraskelser står på programmet. 
Men til tross for det, storkoste jeg meg gjennom de rundt fem timene spillet varer. 

For «Worms»-skaperne Team 17 relanserer sin «Alien Breed»-serie (særlig kjent fra Amiga) med stil. 
Det er harry, klisjétungt og forutsigbart, javisst, men det er også spennende, retro-nostalgisk, underholdende og særdeles stemningsmettet. 

Team 17 har konstruert et deilig lite actionunivers jeg gladelig betaler en snau hundrings for å oppleve. 

PS: 
«Alien Breed: 
Impact» er en forbedret versjon av 360-spillet «Alien Breed Evolution», som kom i fjor. 
Spillet kan kjøpes på Playstation Network og Steam. 
Det neste kapitlet, «Alien Breed: Assault», kommer til høsten. 
