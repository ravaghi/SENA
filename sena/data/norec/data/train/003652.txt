Dinner For Schmucks
En film for idioter. 

På forhånd, beklager om du liker denne filmen. 
Det er verst for deg. 
Dinner For Schmucks har nøyaktig tre genuint morsomme scener. 
Resten er flaue, tamme og dårlige. 

Steve Carell og Paul Rudd har bevist at de er morsomme menn i tidligere filmer, men her går de på en smell. 

Jeg sitter igjen med en vond følelse av at karrierene er på hell. 
Hvorfor skulle de ellers takke ja til å delta i en film med altfor dårlig manus og hjelpeløs regi? 

Utstoppede mus 

Handlingen er basert på en (sannsynligvis bedre) fransk film. 
Finansmannen Tim (Paul Rudd) får sjansen til en forfremmelse. 
Han må bare delta på en spesiell middag hos sjefen, der alle må ta med seg hver sin idiot, som de kan gjøre narr av. 

Så møter han en ideell kandidat. 
Barry (Steve Carell) lager nemlig kunstverk med utstoppede mus. 
Men Barry skal gjøre det komplisert for Tim, både på jobben og privaten. 

Uten finesse og humorteft 

Steve Carell har fått meg til å le mange ganger. 
Men i denne filmen er stygge klær og løstenner hans fremste våpen. 
Det er ikke nok. 
Problemet er at han må fremføre vitser som selv ikke han greier å gjøre morsomme. 

Det kan også virke som om regissør Jay Roach har gitt Carell og Rudd rom for improvisering, men ikke fått god uttelling for det. 

Kanskje er det hans egen skyld. 
Flere av scenene er nemlig løst uten finesse og humorteft, slik Zucker- og Farrelly-brødrene hadde på sitt beste. 

Overspilt visvas 

Etterhvert ber filmen oss om å ha medfølelse for figurene. 
Vi skal synes synd på dem. 
Historien blir plutselig opptatt av spørsmål om moral og holdninger. 
Den er for drøy. 

Etter å ha plaget meg i over en time med platt og kjedelig «humor», er det for mye forlangt å se på Tim og Barry som figurer å bry seg om. 

Det er ingenting ekte ved dem, kun overspilt visvas. 
Jeg tror ærlig talt Carell kunne gjort større inntrykk om han hadde spilt en normal fyr med en spesiell hobby, og ikke som tomsing. 

Lov å forvente mer 

Jeg sa at filmen har tre genuint morsomme scener, og det skal den ha. 
Da lo jeg. 

Kanskje fremstår de som ekstra morsomme, fordi de popper ut av strømmen av mislykkede poenger. 

Men det redder ikke Dinner For Schmucks fra å være et stygt feilskjær for Carell og Rudd. 
Det er lov å forvente mer fra karene fra filmer som Anchorman, Knocked Up og The 40 Year Old Virgin! 
