Prudence:«Det de va - Prudences beste» 

(Universal) 

Åge Aleksandersen før han ble «Åge» 

Tittelen «Det de va» tyder på at Prudence ser seg selv som en slags forløper for den type trønderfaderittanmusikk som D.D.E. i løpet av de siste ti årene har erobret moderlandet med. 
Det er i så tilfelle en sannhet med store modifikasjoner. 

For spesielt de tre første engelskspråklige albumene til Åge Aleksandersens (og Terje Tyslands) smått sagnomsuste 1970-tallsband, forteller om større ambisjoner enn som så. 
Prudence fremstår som så til de grader som barn av sin tid - blandingen av «progrock» og folkemusikk sender tankene i retning bandene fra den svenske «musikrörelsen», og fløytespillet gjør det vanskelig å ikke tenke på Jethro Tull. 

En låt som nydelige «Freezing», skrevet av bandets hemmelige helt, avdøde Per Erik Wallum, står seg mot hva som helst fra dens samtid (1974), den litt stotrende engelsken til tross. 

Originalalbumene var i en kort periode tilgjengelige igjen i CD-alderens barndom, og dette 18 sanger store samlealbumet gir håp om at de kanskje utgis igjen, oppussede og med penere omslag. 

En eventuell gjenforening ville neppe blitt det samme uten Wallum. 

MORTEN STÅLE NILSEN 
