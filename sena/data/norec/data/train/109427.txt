Plateanmeldelse:Mari Boine - «Gilvve gollát/Sow your gold» 

Modige Mari Boine. 

ALBUM: 
VERDENSMUSIKK Mari Boine «Gilvve gollát/Sow your gold» (Universal Norway) Kringkastingsorkesteret må være et av verdens hippeste og mest fleksible symfoniorkestre, som i tillegg til å beherske bredden av den klassiske musikktradisjon også inngår kreative samarbeid med alt fra folkemusikkutøvere, visesangere, frijazzmusikere, heavy metal-band og popstjerner. 

Mari Boine er en av verdens sterkeste stemmer, en musikalsk gullgruve av håp, trøst og mot. 
Møtet mellom disse to størrelsene slår gnister. 
Orkesteret utforsker Boines univers med respekt samtidig som de legger nye dimensjoner til. 

Åpningen av dette konsertopptaket er magisk, et orkestralt smell kontrastert med myke marimbaklanger før Boine gir en hudløs tolkning av «Trilobihta lávlle/Song From A Trilobite». 

Klassikeren «Gula gula» toger suggererende med en indre drivkraft, der strykerne gir overraskende motstemmer i starten. 
«Goaskinviellja/Eaglebrother» er en annen Boine-klassiker, der orkester og sanger viser et imponerende dynamisk spenn fra det helt svake til frigjørende utrop. 

Mye klinger episk og storslått, men også enkle, vare melodilinjer som «Elle» og «Jearrat blekkas/To Ask The Wind» blir ivaretatt. 
Arrangørene Per Ekdahl, Frode Fjellheim og Øivind Westby har lydhørt utfordret materialet, orkester og sanger og står fjellstøtt i dette. 

BESTE LÅT: 
«Elle» 

CARL PETTER OPSAHL 
