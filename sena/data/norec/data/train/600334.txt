Tour de Løgn
Regi: 
Stephen Frears 

Manus: John Hodge 

Skuespillere: 
Lee Pace, Ben Foster, Chris O'Dowd, Dustin Hoffman 

Aldersgrense: 9 år 

«The Program» er en vellaget film med ett stort problem: 
Selv den minst sportsinteresserte døgenikt kjenner allerede historien om sykkelstjernen Lance Armstrong. 
Og har du — som undertegnede døgenikt gjorde kvelden før pressevisningen - sett dokumentaren «The Armstrong Lie» (2013), er det ingenting i «The Program» som vil overraske deg. 

Hvis bare regissør Stephen Frears («The Queen», «Philomena«) hadde klart å trenge bak masken til verdens mest berømte juksemaker, hadde filmen kanskje fått betydelig egenverdi allikevel. 
Men selv om den forklarer hvordan Armstrong kunne vinne Tour de France syv ganger med kroppen full av dop, får vi knapt noen større innsikt i hvem han var eller hva det var som drev ham. 
Å stadig vise til et ekstremt konkurranseinstinkt er bare ikke nok. 

Frears er en effektiv forteller - det store persongalleriet, de lange tidsspennene og de kompliserte konfliktlinjene turneres med eleganse, rittene gjennom de franske alper er til tider gispende vakre - og Ben Foster («3:10 to Yuma», «30 Days of Night«) spiller Lance Armstrong med en velbalansert miks av sjarm og arroganse. 
Men vi blir altså sittende igjen og føle oss akkurat like kloke. 
