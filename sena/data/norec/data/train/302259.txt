Kamplysten Florence på pop-barrikadene
Teatralske Florence + The Machine. 

ALBUM: 
Florence Welch og hennes maskineri har med «Ceremonials» om mulig iscenesatt enda større grandiose popvoldsomheter enn debuten fra to år tilbake. 

Den musikalske drakampen går stadig fra eldre alvorsstemmer som Tori Amos og Fiona Apple, via ungdommelige vokalkrefter som Adele, fram til en kamplysten Florence på pop-barrikadene. 

Med stiv kuling i det flammende røde håret - teatralsk drapert i strykere, harper og marsjhissige trommer, som ramme for hennes ibenholtmørke vokalprakt - kjemper hun like hardt for tapte saker, som den horrible softrock-balladen «Never Let Me Go» som knusende gode «What The Water Gave Me». 

«Ceremonials» er en produksjonsmessig kraftig oversminket affære, men hovedrolleinnehaver Welch holder i kraft av sin lidenskap likevel fortsatt et godt tak om posisjonen som en av nåtidens mest interessante kommersielle stemmer. 
