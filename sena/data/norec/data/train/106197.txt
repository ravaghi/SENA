The Stooges:«The Weirdness» 

(Virgin / EMI) 

GENRE: 
ROCK 
Var nå dette egentlig en god idé? 

Det var en åpenbaring å se den straks 60 år gamle Iggy Pop på Roskilde under Stooges-gjenforeningen for snart tre år siden, men det betyr dessverre ikke at Iggy og Asheton-brødrenes første plate siden 1973 er noe å kaste armene i været for. 
I ånden er «The Weirdness» en helt naturlig forlengelse av den uvørne, rå støyeksplosjonen Stooges sto for tidlig på syttitallet. 

Men ikke engang garasjepreg over produksjonen kan dekke over hvordan lyden - spesielt gitaren - er polert ned til et tamt og etter hvert pregløst uttrykk som dessverre ikke får hjelp av hverken gode og relevante låter (bestefar Pop briljerer med linjer à la «my idea of fun is killing everyone») eller en Iggy Pop som fremstår tilstrekkelig sulten og tent. 
«The Weirdness» føles faktisk temmelig utgått på dato, og blir aldri noe mer enn et greit gjenhør med legender. 

ANBEFALTE KJØP: 
«You Can't Have Friends», «My Idea Of Fun» 
