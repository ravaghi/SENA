Operamesterverk
Vellykket samling av ukjent materiale 

Når komponister feirer større jubileer, støvsuges gjerne arkiver for å finne nytt og ukjent stoff. 
Puccini hadde 150-års dag i fjor, og utgivelsen «Ritrovato» er overraskende god. 
Her er en blanding av ukjent materiale og nye versjoner av kjente arier. 
Orkesterverket «Preludio a orchestra» fra 1876 viser på glimrende vis hvilken eminent komponist vi har med å gjøre. 

Tonespråket er breddfullt av følelser, men innpakket i en konsis og effektiv instrumentering. 
Mest inntrykk gjør den originale versjonen av «Madama Butterflys» tragiske sluttscene fra 1904. 
Denne sekvensen overgår det meste av det operalitteraturen kan by på, og versjonen på denne platen ble brukt på premieren ved La Scala samme år. 

Wienerfilharmonikerne passer forresten ypperlig til å formidle Puccini. 
Dirigent Alberto Veronesi har en riktig blanding av italiensk temperament og østerriksk grundighet i detaljene. 
Plácido Domingo løser solistoppgavene greit, selv om stemmen hans har tapt seg litt med årene. 

ESPEN SELVIK 

Enig med vår anmelder? 
Si din mening her. 
