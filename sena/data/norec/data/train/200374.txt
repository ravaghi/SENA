Samsung D600
MOBILTEST: 
Samsung D600 er oppfølgeren til det som ble kåret til verdens beste mobil i 2005. 
Men har Samsung klart å putte nok snacks i denne mobilen til å imponere vår tester? 

For det er ikke tvil om at fjorårets Samsung D500, som ble kåret til beste mobil under 3GSM World Congress i Cannes i februar, var en imponerende telefon. 
Den klarte å kombinere teknisk funksjonalitet med flott design og en ganske bra pris. 

Samsung fortsetter med den samme suksessoppskriften på årets D600-modell. 
Med de betydelige oppgraderingene man finner i denne telefonen kan det (før man går i detalj) se ut til at koreanerne vil klare kunststykket å gå av med seieren to år på rad. 
Eller? 

Merkelig plassering 

Blant annet er kameraet på 1,3 megapiksler blitt oppgradert til 2 megapiksler. 
Problemet er imidlertid at kvaliteten har sunket litt. 
For der D500 var best i klassen er både Nokia N90 og Sony Ericsson K750i bedre 2-megapikselmobiler enn D600. 
Sistnevnte mangler også en del av de ekstra kamerafunksjonene som N90 og K750i er utstyrt med, og at D600 har verken autofokus eller makromodus er et minus. 

Mest positivt i forbindelse med kameraet er videofunksjonen, som kan ta opp film i oppløsningen 352 x 288 punkter. 
Kvaliteten er sammenlignbar med det vi finner i Nokias N-series-mobiler og i flere andre toppmobiler. 
Veldig positivt at flere av de litt dyrere mobiltelefonene nå faktisk kan ta opp video som det går an å se på. 

Et problem med kameraet på D600 er at Samsung har flyttet det slik at det ikke lenger er skjult når skyvemobilen er lukket. 
Riktignok slipper man da å åpne mobilen for å ta bilder, noe som for så vidt forenkler hele kameraprosessen. 
Problemer er at linsen har lettere for å bli skadet, spesielt siden den ikke har noe linsedeksel. 

Enda mer irriterende er det at denne plasseringen gjør at man nå faktisk må anstrenge seg for å ikke plassere fingeren foran kameralinsen. 
Merkelig at Samsung ikke har merket dette i designprosessen. 

Fabelaktig skjerm 

Sannsynligvis har de gjort dette for å få plass til den nye og langt bedre skjermen som D600 har blitt utstyrt med. 
Vi snakker 240 x 320 punkter og 262 000 farger. 
En fryd for øyet og et punkt der man virkelig skiller de gode mobilene fra de litt dårligere. 

Her kommer vi også inn på menysystemet til Samsung, som riktignok alltid har vært lekkert. 
Men det ser bedre ut enn noensinne, og det har virkelig tatt i bruk de mulighetene den fabelaktige skjermen gir. 
Allikevel må vi si at det til tider kan være litt mange menyvalg man må gjennom og at brukervennligheten ikke er like god som på for eksempel Sony Ericssons og Nokias mobiler. 

En annen høne vi har å plukke med Samsung er i forhold til at man ikke automatisk får stor bokstav etter punktum når man skriver tekstmeldinger. 
Selvsagt en bagatell og ikke noe vi trekker for i totalvurderingen, men uansett irriterende for oss som bryr oss om dette. 

Kobles på TV-en 

Etter hvert som multimediefunksjonene på mobilene blir bedre og bedre blir det også viktigere å kunne vise frem det man har av innhold til andre. 
I så måte er Samsung D600 suveren. 
For denne kan kobles direkte på TV-en. 

Det følger nemlig med en kabel som gjør at man kan vise bildene og filmene man har tatt med denne mobilen på en ekstern skjerm. 
Men det er ikke bare slikt som kan vises frem. 
Alt annet man ser på mobilskjermen kan også ses på TV-en. 
Det betyr at man blant annet kan spille mobilspill via TV-en (for de som kan ha lyst til det). 

Via programmet Pixel Viewer kan man også åpne Office-dokumenter via mobilen. 
Slik kan man faktisk ta med seg PowerPoint-presentasjonene på mobilen og slippe å drasse med seg den bærbare PC-en i møter. 
Eneste utfordring er at all navigering foregår via mobilen og at den medfølgende TV-kabelen er litt i korteste laget. 

Som en mobiltelefon med slike muligheter er det bra at den er utstyrt med 80 megabyte internminne. 
Nok til at man får inn det mest essensielle direkte på mobilen. 
I tillegg har den støtte for minnekort (TransFlash) slik at man kan bygge ut minne, hvis man for eksempel også vil benytte mobilen som en MP3-spiller. 

Hva med dataoverføring? 

Alt dette gjør Samsung D600 til et godt alternativ for forretningsbrukeren. 
Overraskende nok hadde imidlertid ikke den modellen vi testet støtte for hverken 3G eller EDGE. 
Det gjør den i prinsippet ubrukelig i forhold til overføring av data eller mobilsurfing. 

Nå kommer denne telefonen også i en D600E-versjon med EDGE. 
Ut fra prisen hos en rekke nettbutikker virker det derimot ikke som om det er noen prisforskjell på de to versjonene. 
Hvis det faktisk er tilfelle bør de fleste holde seg langt unna den uten EDGE. 
I 2006 bør man nemlig ha mer enn vanlig GPRS-hastighet, spesielt på de litt dyrere modellene som appellerer til forretningsbrukerne. 

Kvalitet og eksklusivitet 

Alt i alt er Samsung D600 en genial liten telefon, ikke minst på grunn av designet. 
For i tillegg til å ha fått plass til mye teknologi på relativt liten plass, i en funksjonell pakke, er denne mobilen veldig lekker. 
Den formelig lyser kvalitet og eksklusivitet. 

Vi tviler nok på at Samsung D600 kommer til å bli kåret til beste mobiltelefon i 2005 på neste års 3GSM World Congress. 
Til det har den et par litt skuffende mangler som gjør at den ikke når helt opp. 
Allikevel er det hevet over enhver tvil at koreanske Samsung har nok en suksess på sine hender. 
