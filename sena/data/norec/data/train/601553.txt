Dunk-dunk-musikk
Sørlendinger flest kjenner sikkert godt til Westamaran, hurtigbåten som ble utviklet i Arendal på 1970-tallet. 
I mange år var den et vanlig syn langs norskekysten, og fremdeles er den i bruk flere steder i Afrika. 
Det var Sigbjørn Nedland som kom på ideen om å lage plate til, med og om dette stykket norsk industrihistorie. 
Musikken og lydbildene er det perkusjonist Erland Dahlen, programmerer Hallvard W. Hagen og gitarist Bjørn Charles Dreyer som har laget. 

Albumet oppleves todelt. 
Det begynner med rene båtlyder – dunking og rumling, susing og skraping, skvulping og skvalping – men gradvis blir de musikalske strukturene tydeligere. 
Fioliner, steelgitarer og synther kommer til, fuzzgitar og trommer får et spor kalt "TINA" til å nærme seg konvensjonell rock. 
Men hele veien går det rolig for seg. 
Ingen vil bli sjøsyke på denne turen. 

Hva man får ut av å lytte til "wESTAMAN", vil være en helt subjektiv sak. 
Assosiasjonene kan like gjerne gå til romferder eller indre reiser som til båtturer. 
Undertegnede får noe av den samme følelsen som av å se "Hurtigruten minutt for minutt": 
Noen partier gir meg en opplevelse, andre gjør det ikke. 
Mest fascinerende låter det hele i hodetelefoner. 
