Sterke følelser
Regi: Julian Jarrold, Genre: Drama. 
Am./britisk. 
For alle 

MED: 
Anne Hathaway, James McAvoy, Julie Walters, Maggie Smith. 

Mye følelser og sterke lidenskaper i fortellingen om den unge Jane Austen. 

HANDLER OM: 
Jane Austen skrev allerede på slutten av 1700-tallet romaner som fremdeles tilhører den engelske litterære skattkiste. 
Denne filmen sentreres rundt hennes stormfulle forelskelse i den unge juristen Tom Lefroy. 
Tradisjon, ære, og fordommer preger de unges liv, slik det også så livfullt og med vidd beskrives i Austens romaner. 

DOM: 
Filmen er som en roman av Jane Austen, full av melodrama, lidenskap og romantiske følelser som må holdes skjult. 
Vi kastes inn i et liv av fornuft og følelser, stolthet og fordom, uten helt å trenge dypt under overflaten. 

Britiske skuespillere av ærverdig årgang besitter sentrale roller, og markerer klart de store klasseforskjeller og kjønnsforskjeller som var dominerende samfunnssyn. 

Anne Hathaway og James McAvoy er troverdige som unge Jane og mannen som skulle bli den ene hun virkelig var forelsket i, Tom Lefroy. 
Best er de i de innledende samtaler, der du aner Janes litterære ambisjoner og behov for selvstendighet. 
Fokuset på forelskelsen blir unødig melodramatisk. 
Riktignok er herr Lefroy sannsynligvis rollefigur for Mr. Darcy i «Stolthet og fordom», men jeg savner en dypere konsentrasjon om denne kvinnens litterære kraft, bakgrunnen for de presise, viddfulle observasjoner hun har. 
