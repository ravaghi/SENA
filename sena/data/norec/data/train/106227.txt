Sobert og rasende
Regi: 
Line Halvorsen. 
Genre: 
Dokumentar. 
Norsk 

MED: Sami Al-Arian, Nahla Al-Arian, Abdullah Al-Arian, Laila Al-Arian, Leena Al-Arian, Ali Al-Arian, Lama Al-Arian. 

HANDLER OM: 
Sami Al-Arian er palestiner og en varm forkjemper for sitt hjemlands sak i det landet der han hadde bodd i over 30 år, USA. 
Der gjorde han en fin karriere, og endte opp som dataprofessor. 

Men på grunn av sitt politiske engasjement havnet han i myndighetenes søkelys: 
Var han egentlig en fordekt terrorist? 
Anti-terrorlovene etter 11. september førte til at Sami ble arrestert og anklaget for blant annet organisert økonomisk støtte til terrorister. 

Selv om han ble frikjent av en jury etter en langdryg rettssak, sto det i dommerens makt å se bort fra juryens kjennelse, og pakke Sami Al-Arian vekk i streng fengslig forvaring. 
Der han for øvrig fortsatt er. 

DOM: 
Line Halvorsen fikk, som eneste medium, tilnærmet ubegrenset tilgang til Al-Arian-familien. 
Gjennom en lang periode følger hun familien og familiens hovedperson med sitt særdeles deltagende kamera. 
Det blir sterkt, menneskelig og overveldende! 

Det blir dessuten et både sobert og renslig portrett av et amerikansk juridisk system, som i det minste fra Al-Arian-familien (og filmskaperens) subjektive synspunkt er direkte monstrøst. 
Det er åpenbart at Halvorsen er rasende. 
Men hun mister aldri fatningen. 
Se denne! 
