Publiners:«Driv» 

(Pubel / Musikk- operatørene) 

Jordnære og folkelige nordlendinger. 

Hele Norge stiftet kjennskap med Publiners gjennom «Lyden av lørdag» sist høst, og her beviser de at det ikke var helt tilfeldig at de nådde høyt opp. 
Publiners har nemlig et klart folkelig potensial og appell gjennom sin sterkt irskinspirerte musikk. 
«Driv» åpner riktignok i overkant irsk, men heldigvis dempes disse elementene utover på platen. 
Ved å redusere den irske innflytelsen til lydmessig (og vellykket) krydder, trår Publiners' egenart mye klarere frem. 
Dermed redder «Driv» originaliteten sin, istedenfor at Publiners fremstår som nok et band som spiller irsk folkemusikk. 
Mange steder kan de faktisk minne om et nordnorsk Vamp, selv om Publiners på tekstsiden ligger flere alen bak sine vestlandskolleger. 
Men i et marked hvor Vassendgutane topper VG-lista, er det absolutt ingenting i veien for at et markant bedre band som Publiners også kan slå an så det holder! 

Anbefalte kjøp: 
«Driv», «God natt», «Ein sjans te» og «Fritt fram». 
