LOTR:Kampen om Midgard 

Har du noen gang drømt om å delta i de fantastiske Ringenes Herre-kampene? 
Nå har du sjansen, takket være dette relativt enkle, men likevel flotte strategispillet. 

Ingen vinter uten en dose Ringenes Herre? 
Mens den nye, fem timer lengre ekstrautgaven av den siste filmen i serien markedsføres på TV, slipper Electronic Arts flere spill basert på serien. 
Nylig fikk vi rollespillet The Third Age, og nå er turen kommet til sanntids-strategi. 
Og det viser seg at Kampen om Midgard (eller Battle for Middle Earth) er kanskje det beste Ringenes Herre-baserte spillet hittil. 

LES OGSÅ: 

Tilsynelatende er dette bare et helt vanlig strategispill, men Kampen om Midgard har faktisk en del muligheter som skiller spillet fra andre titler i sjangeren. 
Det store salgspunktet er selvfølgelig muligheten til å gjenskape de fantastisk storslåtte kampene fra filmene, og være en del av historien. 
Og til og med påvirke denne - i spillet redder du for eksempel helter som dør i filmene/bøkene, og med dette blir jo utfallet litt forskjellig. 

Det interessante er at du faktisk kan spille som to sider - den snille og den slemme. 
Det er fire tilgjengelige fraksjoner, med sine klare styrker og svakheter. 
Du kan styre armeene til Gondor og Rohan, samt Jarnagard og Mordor. 
Alle disse har sine unike enheter og bygninger, og visse fordeler og ulemper i kampene. 

Flott kampanje 

Enkeltspillerdelen av Kampen om Midgard består av to lange kampanjer, én for den gode og én for den onde siden. 
Velger du de gode heltene, får du både styre de velkjente Hobbitene, Gandalf, Boromir, Aragorn og deres venner i oppdrag der du må geleide disse gjennom vanskelige forhold, samt delta i mer tradisjonelle kamper der du må bygge opp dine styrker og knuse motstanderne. 
Selv om kampanjen følger historien i filmene, har som sagt utviklerne tatt seg noen friheter med hovedpersonenes skjebner, og er du dyktig nok vil ingen av deltakerne miste livet, slik de gjør i den opprinnelige trilogien. 

Spillet foregår i utgangspunktet som et tradisjonelt strategispill, og består altså av å samle ressurser, bygge baser og produsere kampdyktige enheter. 
Men det er en god del som skiller Kampen om Midgard fra lignende titler. 
Du kan for eksempel ikke bygge din base hvor som helst i terrenget. 
Du får en forhåndsdefinert område der du kun har et begrenset antall plasser å bygge på, og når du klikker på en av disse plassene, informerer spillet deg på en elegant måte om hvilke bygninger du kan sette opp der for øyeblikket. 
Ressurshåndteringen er mye enklere her enn i lignende spill, du trenger faktisk ikke å finne ressurser selv, alt som behøves er at du setter opp en bygning som sørger for tilgang på mat. 
Derfra går det av seg selv, og du kan konsentrere deg om å skape en mektig hær. 

Hvis du har brukt opp alle byggeplasser i din base, kan du fint ta over andre områder på kartet der du kan bygge enda mer. 

Mengder av soldater 

Enheter spys ut på løpende bånd, i tilsvarende spill får du jo normalt én soldat om gangen, her får du faktisk fem stykker hver gang (med unntak av noen enheter som kommer enkeltvis). 
Det sørger for at kampene alltid er massive opplevelser med store mengder deltakere. 
Og det ser jo bra ut! 

Erfaring er et viktig moment i spillet, da både dine soldater og bygninger blir sterkere jo mer de brukes. 
Og det lønner seg, da du tar med deg de samme soldatene videre til neste brett, komplett med erfaringspoeng. 
Du kan til og med gi legionene dine egne navn, som gir de mange soldatene litt personlighet. 

Du vil også bruke helter i kampene, som har unike muligheter og spesialstyrker. 
Ettersom du får mer erfaring, vil du også kunne benytte deg av diverse spesialegeskaper som å spionere på motstanderen eller tilkalle forsterkninger. 

De to kampanjene er omfattende og spennende, og i tillegg til den historiebaserte delen kan du raskt sette sammen egne slag ved hjelp av skirmish-modusen, eller spille mot levende mennesker over internett. 

Et godt kjøp 

Kampen om Midgard leverer en slags strategi-light spillbarhet, da mange av elementene er ganske forenklet i forhold til klassiske titler i sjangeren. 
Men til gjengjeld er dette utrolig underholdende og storslått, og vi ser ingen grunn til å ikke anbefale spillet til både strategi- og LOTR-entusiaster. 

Vårt gode inntrykk styrkes av den nydelige grafikken og et majestetisk lydspor hentet rett fra filmene. 
Stemmene til flere av skuespillerne i filmen dukker også opp i spillet, og totalresultatet er at spillet er svært godt gjennomført og gir god valuta for pengene. 
Ringenes Herre svikter heller ikke årets julesesong. 
