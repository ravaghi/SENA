VG har testet ny danskebåt
MS «STAVANGERFJORD» (VG) 
Endelig har vestlendingene fått den danskebåten de fortjener. 
En helt ny fergeopplevelse venter. 

Et halvt år forsinket, og etter mye småkluss i starten, kan vi fastslå at fergetrafikken mellom Vestlandet og kontinentet (danske Hirtshals) har nådd et tidsskille med den nye naturgass-fergen MS «Stavangerfjord»: 

I hvert fall er det bare blide fjes å se om bord. 
Vestlendingene, og en håndfull ferierende dansker, later til å være veldig godt fornøyd med den nye sjøveien til Europa. 

Åpen og luftig 

Ny-fergens langsgående arkade på 7. dekk, der vi finner både spisestedene, salongene og barnas lekerom, gir fergen et åpent og luftig preg. 

Fergen er passe stor og lett å finne fram i. 

Fjord Line skal også ha ros for å ha avsatt god plass til kafeteriaen og buffet-restauranten, der flesteparten av passasjerene spiser. 

Men de må lære av NRK, og deres programmer om Hurtigruten og Sommerbåten, og snarest få opp et par skjermer som viser seilingsleden. 
Ettersom vi seiler «innaskjærs» halve turen, vil vi vite hvor vi er. 

Fjord Lines MS «Stavangerfjord», bygd ved Bergen Group Fosen, er 170 meter lang og har plass til 1500 passasjerer og 600 biler. 

Skipet skal trafikkere Bergen-Stavanger-Hirtshals (17 timer) og Langesund-Hirtshals (4,5 timer). 
Tidlig neste år settes også søsterskipet MS «Bergensfjord» i trafikk. 
Dermed blir det daglige seilinger Bergen-Hirtshals året rundt. 

LUGAREN: 
Vår utvendige standard 2-sengs lugar var trang, men stort vindu ga godt med lys. 
Deilig med nytt, fresht interiør. 
Smart, plassbesparende søppeldunk på badet. 
TV med norske og internasjonale kanaler. 

MAT OG DRIKKE: 
Med fire restauranter (buffet, gourmet, tapasbar og romslig kafeteria) pluss smørbrød- og pizzadisk på soldekket, er mattilbudet om bord både bredt og variert. 

Pluss for eget barnehjørne i buffet-restauranten. 
I tillegg 24-timers kiosk ved resepsjonen med både vått og tørt. 
Bra! 

I tapasbaren så vi ikke en eneste sjel. 
Vårt tips er at dette arealet nokså snart omformes til spillehall med mini-kasino - slik Fjord Line opprinnelig planla å innpasse. 

UNDERHOLDNING: 
Ung svensk kvartett sang og danset på scenen i «Fjord Lounge». 
Friskt! 
I tillegg ble vi invitert med på filmquiz. 
Skagerraks minste dansegulv. 

FOR BARNA: 
Aktivitetslek for de minste rett etter avgang fra Bergen. 
I tillegg er det ballrom og TV med tegneserier tett på kafeteria-bordene på 7.dekk. 
Litt små skjermer, men smart plassert. 
Rom med spilleautomater for de litt større små. 

TAXFREE: 
Romslig taxfree-butikk på 6. dekk med egen avdeling for moteklær (kjente merkevarer), klokker og smykker. 
Blant de beste tilbudene vi fant var en liter Absolut vodka og Gordon's dry gin til 145 kroner + «ta fire betal for tre»-tilbud på Martini. 

Alkoholsalget åpner for øvrig ikke før skipet forlater Stavanger ved 21.30-tiden. 

MILJØ/ KOMFORT: 
Vi falt for panoramasalongen «Fjord Lounge» fremst på 7. dekk, et supert sted å sitte når skipet seiler forbi Haugalandet, Karmøy og inn mot Stavanger i kveldssol. 

Nye «Stavangerfjord» har godt med komfortable skinnstoler for dem ikke tar seg råd til lugar, men å kalle et sterilt, firkantet røykerom for Havana Cigar Club er vel i drøyeste laget. 

Spennende blir det også å se hvordan ny-fergen tar nordsjøbølgene når vinterstormene setter inn. 

PRISER: 
Utvendig standardlugar koster 1479 kroner en vei Bergen-Hirtshals. 

Vi valgte å spise buffetmat, og skvatt da servitøren ba om 346 kroner for en. 
Men så er altså drikkevarene - også så mye du vil ha av øl og vin i de rundt to timene bordsettingen varer- inkludert i prisen. 

I kafeteriaen koster smørbrødene 54, pizzastykkene 32 og salattallerkenen 60 kroner. 
En 3-retter i gourmet-restauranten Grieg koster 419 kroner, mens en halvliter i baren koster 47. 
