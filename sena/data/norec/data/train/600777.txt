Vill, varm og vakker
«Where the Wild Things Are» er både vakker, rørende, mørk, tankevekkende, fengslende og dyster. 

Filmen er basert på Maurice Sendaks klassiske barnebok med samme navn fra 1963, som kun består av ti setninger og illustrasjoner. 
På 1970— og 80-tallet inspirerte boken til både kortfilm og opera. 
Det har vært planer om en langfilm siden 1990-tallet, men det tok sin tid siden forfatteren forkastet alle regissørene som prøvde seg - helt til han så «Being John Malkovich» av Spike Jonze. 

Med flere mørke, triste og dystre scener som ikke egner seg for de minste, er dette ikke noen typisk barne- og familiefilm. 
Å sette den i en spesiell kategori er faktisk vanskelig. 
Kanskje har Jonze skapt en ny sjanger med dette familieeventyrdramaet. 

Filmen handler om den litt viltre og følsomme gutten Max (Max Records). 
Han er ofte ensom og føler seg misforstått av mor og storesøster. 
Etter et raseriutbrudd rømmer han ut i natten i ulvekostymet sitt, og fantasien tar ham med over havet til der «de ville» Huttetuene bor. 
Huttetuene er store dukker skapt av Jim Henson’s Creature Shop («The Muppet Show»). 

Gjennom fantasien innser Max at alle har sitt å stri med, og at selv om det kan være vanskelig å være barn av og til – er det kanskje ikke så lett å være foreldre heller. 
Ingen kan vedta lykke og det er vanskelig å gjøre alle til lags. 

Musikken er også med på å gjøre filmen til en komplett og nydelig opplevelse. 
Karen O & The Kids har skapt et lydunivers som passer perfekt til Jonzes helt spesielle, surrealistiske og visuelle univers. 
