Doubt
”Doubt” er et høyst severdig drama av flere grunner. 
Den viktigste er at du får se to av verdens beste skuespillere brake sammen, nemlig Meryl Streep og Philip Seymour Hoffman. 

Og de sørger for litt av en forestilling! 
Denne filmen gnistrer av elektrisk spenning mellom to sterke viljer. 
”Doubt” startet som teaterstykke på Broadway, og fikk Pulitzerprisen for drama i 2005. 
John Patrick Shanley har nå skrevet og regissert film av sitt eget teaterstykke, og jeg klapper i hendene for resultatet! 

Mistenkes for tukling 

Året er 1964, og stedet er den katolske skolen St. Nicholas i New York. 
Skolens rektor, søster Aloysius Beauvier (Meryl Streep), får mistanke om at fader Flynn (Philip Seymour Hoffman) er litt for interessert i en av skolens elever. 

Hun setter i gang egne undersøkelser for å finne sannheten, og få Flynn fjernet fra sin stilling. 
Men hun har ingen bevis, og det blir en kamp mellom to sterke personligheter, som kan få store konsekvenser for skolen. 

Godt sminket Streep 

Det er en interessant kollisjon vi er vitne til, med den strengt pietistiske søster Aloysius på den ene siden, og presten på den andre, som gjerne vil ha en åpnere og mer vennlig kirke. 

Filmen skildrer dette med geniale virkemidler, alt i fra den velskrevne dialogen til den utstuderte sminken av Meryl Streep. 
Et blikk på det forknytte ansiktet bak de runde brillene er nok til å fortelle oss at hun er fast knyttet til gammeldagse ideer om hvordan skolen skal drives og hvordan Gud skal tilbes. 

To versjoner av sannheten 

Den store gåten, altså hvorvidt fader Flynn virkelig har tuklet med altergutten, eller om det er rent oppspinn fra søsterens side, blir kløktig fremstilt av Shanley. 
Små blikk, kommentarer og hentydninger får oss til å både tro og tvile på begges versjoner av sannheten gjennom hele filmen. 

Denne usikkerheten gjør det spesielt interessant når historien nærmer seg slutten, og vi håper på en oppklaring og en løsning. 
Men kommer den? 

Oppvisning i storspill 

Filmen har flere konfrontasjoner som nesten får filmruta til å ta fyr. 
Det store oppgjøret mellom søster Aloysius og fader Flynn er en oppvisning i storspill og gnistrende godt skrevet dialog. 
Jeg ble revet med, og kunne ikke vente på å finne ut hvordan det hele skulle ende. 

Og hvis du vil vite hvordan det ender, så må du faktisk se filmen, og det bør du. 
”Doubt” er nemlig et drivende godt drama som både troende og tvilende vil finne svært interessant 
