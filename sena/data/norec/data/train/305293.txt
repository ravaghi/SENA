Sobert lykkekurs
Fire deltakere skal lære seg å bli egen gledes smed i Oppdrag Lykke. 
Om ikke de lykkes, kan i hvert fall du plukke opp noen tips. 

TV: 
Kan du lære deg å bli mer lykkelig ved hjelp av forholdsvis enkle teknikker? 
Kan du trene deg opp til å bli mer tilfreds? 
Ja, sier NRKs ekspert og forsker innen fagretningen positiv psykologi, Lisa Vivoll Straume. 
I helse- og livsstilserien «Oppdrag lykke» på NRK i kveld forsøker hun å lære fire deltakere å se lysere på livet. 

Om ikke deltakerne lykkes, kan i hvert fall du snike til deg et nøkternt, lite selvhjelpskurs i «don´t worry, be happy» gratis. 

Viktig leksjon Positiv psykologi er en fagtilnærming som i stedet for å fokusere på sårbahet og lidelse, konsentrerer seg om å utvikle menneskelige styrker og ressurser. 
I programmet gir Vivoll Straume deltakerne enkle oppgaver som å skrive et takknemlighetsbrev til noen de setter pris på, eller en minnetale til sin egen begravelse. 
Deltakerne, som forteller at de har meldt seg på fordi de av forskjellige grunner opplever at følelsen av lykke ikke er der så ofte som den burde, deler åpent av sine historier. 
Det er fire hverdagsmennesker som deg og meg som alle sliter med følelser gjenkjennelige for de fleste. 
Bruker de nok tid på familien? 
Oppleves de som sure? 
Grubler de for mye? 
Hvorfor uteblir selvtilliten? 
Deltakerne tar i kveld en test som skal vise hvor lykkelige de er. 
Gjennomsnittsnordmannen sin score er 67. 
De svarer godt under. 
Pluss i boka for at vi seere kan gå på nett og ta testen sjøl. 

Litt stivt 
Deltakerne deler sine tanker med oss via små videodagboksnutter og i nøkterne intervjusekvenser. 
Det er modig av dem og det er lærerikt for oss å få følge deres prosess. 
Psykisk helse, friskliv og mestring er viktige og tidsriktige tema, og det høver seg at produksjonen er sober, ujålete og jordnær i god, informativ "NRK Puls"-stil uten unødig utleverende grafsing i deltakernes følelsesliv. 
De møtes med respekt, ja, såpass at det til tider føles pinlig stivt i intervjusekvensene. 
Det kan til tider se ut som om de skammer seg litt, at de har en ubehagelig følelse av at de sutrer uten grunn og burde holde fred, kanskje. 
En slik følelse burde de i så fall slippe. 
Det er tøft av dem å stille opp - og nyttig for oss. 
Tar du testen i kveld og finner ut at du ikke er videre lystig, kan du jo bare følge opplegget. 
Sett deg ned og skriv minnetale. 
Kursavgift har du jo allerede betalt i form av NRK-lisens. 
