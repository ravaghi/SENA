Miraklenes tid?
Forstandig og alvorlige religiøse overveielser i en moderne tid: 
Er mirakler mulig? 

HANDLER OM: 
En ung, MS-rammet kvinne er med et reiseselskap til den franske «mirakelbyen» Lourdes. 
Etter at en 14-årig pike hadde en åpenbaring som ble tolket som Jomfru Maria i 1856, har stedet vært et meget populært katolsk pilegrimsmål, der det blir hevdet at syke har blitt helbredet. 

«Vår» kvinne drømmer vel om helbredelse. 
Men er totalt uhysterisk i forhold til den brogede forsamling av sterkt troende eller sterkt tvilende hun er sammen med. 

HANDLER OM: 
Kan man i dag lage film om åndelighet og gudinspirerte mirakler? 
Åpenbart; «Miraklet i Lourdes» snakker forstandig og edruelig og enkelt om akkurat dét. 

Det er lavmælt og sterkt. 
I den grad det finnes ytre drama her, er det helst knyttet til filmens små sideblikk til historiens rammer: det religiøse tivoli, prestenes kompliserte og uløste rolle, tvilernes skadefryd, den uavvennelige «hva-sa-jeg-holdningen». 
Den unge kvinnen midt i det hele, flyter bare stille med det som skjer. 

Dette er definitivt en voksen film - for mennesker med tålmodighet og tid til ettertanke. 
Men for dem: 
Et lite mirakel! 

JON SELÅS 
