Karaokefesten fortsetter
Dermed var det klart for en ny dose karaokeskråling med «Singstar Pop». 
Denne gang med rapping og medleyer. 

På russeballet mitt (ja, vi snakker om gamle dager her) snek vi oss opp på scenen mens det innleide bandet tok pause. 
Jeg endte opp med å synge «Heartbreak Hotel» foran hele mosserussen mens den ene kompisen etter den andre kom inn med hvert sitt instrument. 

Det er bare to små problemer med dette scenarioet: 1) Det var sannsynligvis bare vi på scenen som syntes dette var morsomt, og 2) jeg kan ikke synge. 

Med tanke på den frykten jeg føler for mikrofoner i dag, skjønner jeg ikke helt hva som fikk meg til å gjøre nettopp det. 
Vi kan jo si jeg var ung og trengte pengene. 

Karaokespillet «Singstar» endret hele den greia. 
Nå tar jeg faktisk villig vekk mikrofonen hver gang jeg ramler over dette spillet, og radbrekker den ene låten etter den andre. 

Det eksisterer for eksempel en grusom versjon av Alicia Keys-låten «Fallin'» på et PS2-minnekort her i Oslo - et faktum jeg er helt sikker på kommer til å hjemsøke meg en gang i fremtiden. 

Og jeg er ikke den eneste med angst. 
«Singstar» har blitt et fenomen i Norge, et fenomen som kanskje er spesielt morsomt på fest for mer eller mindre voksne. 
Eller i det minste når det er flere til stede foran TV-skjermen. 

«Singstar» har nemlig klart å tvinge oss nordmenn ut av skallene våre. 
Det kalde folkeslaget vårt skråler plutselig for full hals, uten frykt for å drite oss ut i forsamlinger. 

Normalt sett noe mange av oss ønsker å unngå for enhver pris, men i PlayStation 2s lune favn er alt i orden. 

Nå er det klart for påfyll med «Singstar Pop», det tredje spillet i serien. 
Denne gangen er hovedfokuset på populærmusikk, og mange vil nok finne flere enn én favoritt fra salgslistene de siste årene. 

Mine personlige favoritter inkluderer «Roses» (Outkast), «Personal Jesus» (Marilyn Manson/Depeche Mode) og «Bohemian Like You» (The Dandy Warhols), mens andre helt sikkert vil kose seg med Kylie, Robbie Williams, Black Eyed Peas, Beyonce og så videre. 

Blant nyhetene i denne versjonen, finner du muligheten til å rappe på noen av låtene og til å sette sammen deler av låter til en medley. 

Du kan også legge på diverse effekter på stemmen, du kan synge duett og i likhet med «Singstar Party» kan du også sette inn de andre Singstar-spillene og få tilgang til nyhetene på disse også. 

«Singstar Pop» er i det hele tatt en herlig festpakke som garantert vil falle i smak hos den syngende menigheten. 

Spesielt gleder jeg meg til å høre utallige radbrekkinger av Beyonces «Crazy in Love». 

PS! 
«Singstar Norske Hits» kommer 15. juni. 
Denne versjonen har 20 norske låter og 10 låter fra «Singstar Pop». 
