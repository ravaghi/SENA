Filmanmeldelse:60 er det nye 20 

«GLORIA» 
Gloria (García) nærmer seg 60 og har vært skilt i mange år, men liker fremdeles å gå ut og danse til Donna Summers «I Feel Love» om kveldene. 
Hun prøver yoga og latterterapi, selv om hun er for grunnleggende positivt innstilt til livet til å være i en dyp krise. 
Hun leter fremdeles etter kjærligheten (har de ikke Tinder i Chile?), og finner den i form av Rodolfo (Hernández). 

Rodolfo er nyskilt og ganske satt, ute av stand til å fullstendig frasi seg gammelt ansvar - eks-konen og to døtre. 
Gloria vil det mer spontane, og står barnslig hardt på kravene. 
De to kræsjer gang på gang, og beviser at i kjærligheten er nesten-pensjonister like klønete og smålige som enhver tenåring. 

Hvor ofte er det man ser godt voksen kjærlighet på kino i våre dager? 
Ikke ofte i det hele tatt, spesielt ikke en film full av like godt voksen sex, nakenhet og god, gammeldags klining. 

«Gloria» styrer ikke helt unna «carpe diem»-klisjeer, men er likevel god reklame for livet rundt de 60 (og marihuanarøyking). 
García er et funn i tittelrollen, med et lurt ansikt som liksom verken er gammelt eller ungt. 

De såkalte «kulturkjerringene» har fått mye og ufortjent hard kritikk i løpet av de siste årene. 
Denne er til dere, søstre. 

MORTEN STÅLE NILSEN 
