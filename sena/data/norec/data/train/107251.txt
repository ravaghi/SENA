Kåre Conradi:«God dag» 

(Grappa) 

Beklager, denne platen klarer ikke engasjere meg! 

Det er mitt største ankepunkt til «God dag», der Conradi har laget en plate med 13 sanger og han selv har satt melodi til åtte av dem. 
Hvem har Kåre Conradi egentlig laget den for? 

Dessverre faller platen mellom flere stoler. 
Den er en slags viseplate enkelte steder med litt jazzifisert komp med en blanding av bokmåls- og nynorsk-tekster. 

Conradi har blant annet tonesatt fem vakre dikt av Halldis Moren Vesaas. 
Disse er plassert side om side med Erik Byes store «Vårherres klinkekule», «Visa om Gjest Baardsen, «De nære ting» av Arne Paasche Aasen og den underlige historien av André Bjerke om «Robert den røde». 
Han klarer ikke å tilføre de sangene vi kjenner fra før, noe nytt eller personlig. 

Kåre Conradi synger helt greit, ikke noe mer, litt skuespiller-teatralsk, uten noe særpreg eller stort engasjement og innlevelse. 

Dessverre sitter jeg igjen med at «God dag» ikke er en plate der sang, akkompagnement eller stemning oppfordrer eller oppmuntrer til å høre platen eller sangen en gang til: 
Unntaket er «Andersen på hjørnet», en fin duett med Odd Børretzen. 
