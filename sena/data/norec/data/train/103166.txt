In Flames, «Sounds Of A Playground Fading»
(Century Media / Indie) 

Muskuløse svensker. 

Det er fint lite death metal igjen hos In Flames på deres tiende plate, men det betyr ikke at de har mistet hverken snert eller kraft. 

«Sounds Of A Playground Fading» er deres mest melodiøse noensinne, avslutningssporet «Liberation» toucher sågar den utskjelte åttitallsheavyen i både struktur og uttrykk. 

Kanskje har det noe å gjøre med at originalmedlemmet Jesper Strömblad hoppet av flammene i forkant av denne skiva, men de gjenværende kollegene sørger likevel for at In Flames har tilstrekkelig tyngde ved siden av oppsiktsvekkende gode melodier. 

Samtidig er lydbildet svært og luftig, noe som har kjennetegnet svenskene gjennom hele karrieren. 
Dette er rett og slett metal for massene - stadig større masser etter denne platen, tenker jeg. 

BESTE LÅT: 
«Fear Is The Weakness» STEIN ØSTBØ 
