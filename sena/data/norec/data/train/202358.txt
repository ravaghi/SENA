Sony Ericsson W850i
I disse dager feirer Sony Ericsson femårs jubileum. 
Samtidig kommer den første skyvemobilen til selskapet. 
Men er Walkman-mobilen W850i verdt ventetiden. 

Sony Ericssons designavdeling er det ikke lett å bli klok på. 
De pumper ut mobiltelefoner, som på grunn av kule materialvalg og spreke detaljer får telefonene til å virke som de er helt i toppen av designutviklingen. 
Ser man imidlertid litt bak disse elementene kan det virke som om selskapet ikke har fulgt helt med i timen. 

Selskapet er totalt fraværende i den syltynne mobiltrenden som har pågått det siste året. 
Foldemobilene til Sony Ericsson er mer enn dobbelt så tykke som de tynne mobilene til konkurrentene. 
Skyvemobiler har selskapet også hoppet glatt over. 
Helt til nå. 
Flere år etter at rivalene sendte slike mobiler ut på markedet kommer Sony Ericsson slentrende etter. 

Maskuline trekk 

Nå skal imidlertid selskapet ha det for at de gjør det skikkelig når de først gjør det. 
For W850i er en teknologisk oppegående mobil, som også har de stilige trekkene som vi kjenner fra Sony Ericsson. 
Skyvemekanismen er meget god og i det store og hele virker W850i som en meget solid telefon. 

Trekkene på telefonen vi testet er i stor grad maskuline, med sort/sølv/oransje som fargevalg (finnes også i hvit). 
Størrelsen på telefonen er om vi skal si det nesten helt perfekt. 
Den kunne kanskje vært en smule tynnere, men med dimensjoner på 47 x 98 x 21 mm og en vekt på 116 gram ligger telefonen meget behagelig, både i hånden og i lommen. 

Nummertastene er meget gode. 
De står et litt ut av telefonen, noe som gjør dem enkle å trykke på. 
Det samme kan man si om de mange snarveisknappene på telefonen. 
Navigasjonsknappen er imidlertid ikke like bra. 
Den er utformet på en måte som gjør at man til å begynne med vil slite med å trykke riktig. 
Etter hvert lærer man seg riktignok trykkemåten, men dette er nok ikke den beste løsningen vi har sett. 

Meget bra på lyd 

Sony Ericsson har som kjent hatt stor suksess med sine Walkman-mobiler, noe de håper vil fortsette med W850i, som er et av de to musikkflaggskipene selskapet kommer med i høst (W950i er ventet i slutten av måneden). 
Vi kan umiddelbart slå fast at denne mobilen er den desidert beste musikkmobilen til Sony Ericsson hittil og at ingen av rivalene har sluppet MP3-mobiler som vi føler hamler opp med denne - enda. 

Mediespilleren i telefonen har blitt kraftig oppgradert og kan nå skilte med både et langt mer intuitivt brukergrensesnitt og fremvisning av albumcovere. 
I tillegg til de sedvanlig gode lydegenskapene på både tale og musikk, kombinert med mulighet til å koble på egne hodetelefoner, FM-radio med RDS og de riktige snarveisknappene blir musikkopplevelsen meget god. 
W850i har også fått lyselementer som blinker i takt med musikk. 
Småfestlig effekt selv om nyhetsverdien av denne forsvant fort. 
Heller ikke det gunstigste for å få maks ut av batteriet. 

Telefonen har ganske slapt med minne som standard, men det har absolutt ingenting å si når Sony Ericsson har lagt ved et minnekort (Memory Stick Pro Duo) på hele én gigabyte. 
Dette betyr at man har plass til en rekke album, og selv om det ikke er like stor kapasitet som på for eksempel iPod nano er det mer enn nok til den daglige bruken for de aller fleste. 

Hvilken låt? 

Allikevel er vi kanskje mest imponert over TrackID-funksjonen i W850i. 
Dette er en ny musikkfunksjon som lar en identifisere ukjente sanger man kommer over. 
Hører du en låt på radioen som er interessant kan man veldig enkelt spille i inn noen sekunder av låten, for så å gå ut på nettet og hente informasjon om den. 
De eneste kostnadene forbundet med dette er dataoverføringskostnadene. 
Selve tjenesten er gratis. 

Vi prøvde denne funksjonen i mange forskjellige situasjoner, deriblant via en radio i en kjørende bil. 
I alle tilfeller, bortsett fra ett, kom systemet (bruker databasen til Gracenote) tilbake med riktig informasjon. 
Den eneste gangen vi opplevde at systemet ikke fungerte var når vi sendte av gårde I Samma Bil med Bo Kasper Orkester. 
Denne kjente ikke systemet igjen, men vi regner med at det kun er et spørsmål om tid før databasen oppdateres. 

Informasjonen (låt/band/album) kan sendes til telefonen via SMS, men man kan også velge å lagre nettsiden. 
Vi er litt skuffet over at det ikke er noen umiddelbar link til å kjøpe den aktuelle låten, men dette er et flott første skritt mot en fremtid der man enkelt kan finne og kjøpe låter over mobilen. 

Ingen kameramobil 

Av annen funksjonalitet kan nevnes kameraet på to megapiksler. 
Dette virker imidlertid ikke å være av samme kvalitet som i de beste to megapikselmobilene til selskapet. 
Man kan skrive ut bildene, men man vil nok aldri imponeres av kvaliteten. 
På dagtid blir bildene bra, men vi sliter med å få noe særlig ut av kameraet på kvelden. 
Blitzen ser av en eller annen grunn ikke ut til å holde vanlig Sony Ericsson-standard. 
Vi skulle også ønske at det var et linsedeksel på kameraet. 
Det er nemlig utformet på en måte som gjør at det fort samler opp støv. 

W850i er selvsagt ikke utstyrt med EDGE, side Sony Ericsson stort sett har hoppet over denne teknologien. 
Man har imidlertid 3G-støtte, slik at man i hvert fall har rask dataoverføring over store deler av Norge. 
Synkronisering av data og oppkobling mot PC-en går smertefritt. 
Bluetooth 2.0-støtte og medfølgende datakabel gjør også sitt til at dette er en fin partner til PC-en. 

Systemet åpner imidlertid ikke for veldig avansert bruk. 
Som på 99 prosent av telefonene til Sony Ericsson er heller ikke W850i utstyrt med noe avansert operativsystem. 
De som har hatt SE-telefoner de siste årene vil kjenne igjen systemet. 
Utvilsomt et meget strømlinjeformet og brabrukervennlig system, men vi kunne gjerne tenkt oss et system med større utbygningsmuligheter, på linje med Nokias Series 60. 

Man har imidlertid alle de funksjonene som forventes av en mobiltelefon i 2006. 
Spillene er også av langt høyere kvalitet enn hos de andre mobilprodusentene. 
Man vil faktisk kunne bruke disse til å sløse bort litt tid mens man venter på bussen. 
Responsen i systemet har også blitt meget bra og man blir sjelden sittende å vente på systemet i denne mobilen. 
Vi må også skryte litt av skjermen, som med sine 240 x 320 punkter gir et meget skarpt skjermbilde. 
Batteritiden er også ganske bra. 
Batteriet varte i nesten to dager med meget aktiv bruk. 

Dyr moro 

Sony Ericsson W850i er dyr moro. 
Man må ut med nærmere fire tusenlapper for denne telefonen og med tanke på at det ikke er snakk om noen smartmobil blir dette mye penger. 
Velger man å bruke såpass med penger kan man imidlertid være sikker på at man får en meget god mobiltelefon, som har det man trenger, pluss eksepsjonelle musikkfunksjoner, mye minne og kult design. 

Selv om vi måtte vente lenge og vel før Sony Ericsson kom med en skyvetelefon virker det som om det var verdt ventetiden. 
Med unntak av et par små problemer er nemlig dette en skikkelig godt tegn for fremtiden. 
Nå får vi bare håpe at designavdelingen også tar grep om tykkelsen, og setter mobiltelefonene til selskapet på slankekur. 

Tekniske data for Sony Ericsson W850i 
