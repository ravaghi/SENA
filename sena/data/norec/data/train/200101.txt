Tundra 1555
Det begynner å komme en del bærbare maskiner basert på Intel Centrino og Pentium M-prosessoren. 
Nå er også norske Hattelco klar med sin første modell, og vi har testet. 

Vi har tidligere testet en annen "norsk" Centrino, Znote 4100 fra Zepto. 
Tundra 1555 har mange likhetstrekk med denne, men er derimot langt rimeligere enn Zeptoen. 
Spørsmålet er om det er en dårligere maskin av den grunn, vi tror ikke det etter å ha testet den en uke. 

LES OGSÅ: 

"Halvt" norsk 

Grunnmodellen bygges av anerkjente Aopen, mens minne, harddisk, prosessor etc blir ettermontert i Norge. 
Dermed kan leverandørene her hjemme tilby en viss form for spesialtilpasning. 
Vårt testeksemplar var utstyrt med en 1,3 GHz Pentium M-prosessor (tilsvarer 2.0 GHz Pentium 4), 40 GB harddisk og 256 MB minne. 
Dessuten har maskinen 3 USB 2.0-porter, Firewire-port, infrarød port, parallellport, VGA med TV-utgang, en PCMCIA-plass, 10/100 MBit nettverk, WLAN og et 56 Kb modem. 

Du finner også en kombinert DVD-leser/CD-brenner, samt en kortleser for Memory Stick og SD/MMC-minnekort. 
Denne erstatter dermed diskettstasjonen. 

Skjermen er på 15", og oppløsningen er 1024x768 (XGA). 
Den hadde tålt høyere oppløsning, men det hadde samtidig gjort maskinen noe dyrere. 
Skjermen har over middels god lysstyrke, selv når maskinen går på batteri. 
Grafikkmotoren er integrert i i855-brikkesettet. 

PCen leveres med Windows XP Professional og kontorpakken Works 7.0 fra Microsoft, så her er det bare å sette i gang å jobbe. 

Slank 

PCen har en slank og stilren utforming, målene 27 x 325 x 270 mm og vekten på 2,7 kg burde ikke skremme noen. 

I likhet med en annen populær Centrino, Dells 500M, har Tundraen et kabinett som består av plast fra innerst til ytterst. 
Den virker likevel ganske solid bygd, men legg for sikkerhets skyld aldri tunge gjenstander på lokket, da det kan skade skjermen. 

Tastaturet kompakt, men likevel godt å skrive på, tastene er blå og delvis gjennomsiktige. 
Plasseringen av spesialtaster er logiske, og taster du sjelden bruker (som F-tastene) er litt mindre for å gi mer plass til de andre tastene. 
Smart. 
Under tastaturet finner du en pekeplate, museknapper og en knapp med fire akser for skroll-funksjonalitet i dokumenter og websider. 

Til venstre for tastaturet finner du hurtigknapper for nettleser og epost, bryter for WLAN, samt to knapper som du kan programmere selv. 
Over tastaturet finner du knapper og LCD for styring av medieavspilling. 
Du kan faktisk spille musikk-CDer uten å skru på PCen. 

Høyttalere finnes det også, og i likhet med de fleste andre høyttalerløsningene på bærbare PCer formidler disse lyd, men er ikke særlig egnet til musikkavspilling. 

Yter uten å syte 

Vi får stadig henvendelser fra lesere som er opptatt av støynivået når de skal kjøpe bærbare PCer. 
Det er vi også, og mener et lavt støynivå er vesentlig for en positiv brukeropplevelse. 
Tundra 1555 er så godt som lydløs. 
Ikke en gang våre heftige 3D-tester fikk hisset den nok til at viften startet. 
Til tross for dette ble maskinen aldri så varm at den ble ubehagelig å ha i fanget. 

Når vi først er inne på 3D-tester, skynder vi oss å legge til at dette er en av de få svakhetene vi har kunnet avsløre på denne PCen. 
Svakhet og svakhet, det er egentlig bare å poengtere at denne maskinen ikke er noen spillmaskin. 
Til det er 3D-ytelsen for svak. 
Men til alle andre oppgaver, inkludert videoavspilling og 3D-spill i lav oppløsning, er den mer enn rask nok. 

Vi kjørte tester på minne, harddisk og prosessor, og kan konkludere med at Tundra 1555s ytelser ikke skiller seg ut i særlig stor grad, verken positivt eller negativt, i forhold til de andre 1,3 GHz-Centrinoene vi har testet så langt. 
Den er et par sekunder kjappere på MP3-koding enn Zepto Znote 4100, men sistnevnte er på den annen side langt, langt kjappere på krevende 3D-grafikk. 

Seiglivet batteri 

Batterilevetesten ble en positiv opplevelse. 
4 timer og 25 minutter er meget bra, faktisk blant de aller beste resultater vi har målt noensinne. 
Enkelte PCer er "døde" så snart batteriindikatoren når 10%. 
Tundra 1555 ga derimot ikke opp, og de 10 siste prosentene varte lenger enn de 10 første. 
Imponerende! 

For detaljer omkring ytelsestestene, samt utstyr, mål og vekt, trykk på Tekniske data i oppsummeringsboksen. 

Konklusjon 

Tundra 1555 er en meget fin bærbar PC. 
Den er musestille, lett, har en god skjerm, ser bra ut og har et meget seiglivet batteri. 
Dessuten er den rimelig, betydelig billigere enn det meste vi har sett på Centrino-fronten så langt. 

Bortsett fra 3D-grafikkytelsen er det generelt svært lite å trekke på denne PCen. 
Den virker generelt som et meget godt kjøp, både for deg som er ute etter et utholdende arbeidsverktøy i felten, og for deg som ser etter en rimelig og god erstatning for den stasjonære PCen. 

OPPDATERT 10.7: PCen selges nå hos PS Data med 1,4 GHz prosessor, og kan kjøpes uten operativsystem for kroner 13.295 inkl mva - uten operativsystem. 
Med Windows XP Home blir prisen ca 14.295 inkl mva, og med XP Pro ca 14.795 inkl mva. 
