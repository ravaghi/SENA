Project Gotham Racing 2
Det er forskjellige typer bilspill, og ett kan ikke dekke alle behov. 
Project Gotham 2 vil heller ikke tilfredsstille dedikerte rallyfans, for eksempel, men det er det nærmeste vi kommer et komplett bilspill for tiden. 

Mange likte det første Project Gotham-spillet, andre synes det var ujevnt. 
Vi synes selv det var morsomt nok, men ikke et spill vi ble sittende oppe hele natten for å spille. 
Dessverre er det nesten tilfellet med oppfølgeren, som er så vanedannende at det er nesten umulig å legge det fra seg. 
Spesielt hvis du har XBox Live. 

LES OGSÅ: 

PGR 2 tar oss til en lang rekke byer over hele verden, der vi skal delta i diverse løp med forskjellige bilklasser. 
Ikke spesielt revolusjonerende altså, det er tross alt et relativt vanlig bilspill vi snakker om her. 
Det er rett og slett måten det er gjennomført på som gjør det så utrolig bra. 

Stil teller 

Vi har for eksempel det allerede kjente Kudos-systemet, som altså er en belønning for stilfull kjøring. 
Kudos var til stede allerede i det forrige spillet (og den opprinnelige versjonen, Metropolis Street Racer, på Dreamcast), men nå er systemet blitt bearbeidet og fungerer bedre enn noensinne. 
Kort fortalt 
 du får Kudos-poeng ved å utføre stilige stunts som spektakulære forbikjøringer, hopp og sladding, og ved å kjøre korrekt, uten å krasje. 
Utfører du flere Kudos-bringende aktiviteter etter hverandre, kombineres de sammen og gir flere poeng. 
Og kjører du i veggen, mister du noen poeng, men ikke så mange som i det forrige spillet. 
Kudos-systemet er langt mer rettferdig enn tidligere, og spiller en mye større rolle. 
Kudos er nøkkelen til de feteste bilene, og sammenligningsgrunnlaget mot andre spillere på XBox Live. 

Struktur 

Det viktigste elementet i PGR2 er Kudos World Series. 
Det er spillets hoveddel, der du må kjempe deg gjennom flere klasser for den ultimate seieren. 
Klassene er fordelt etter biltyper 
 det begynner selvsagt med enkle småbiler, før det fortsetter med kraftigere japanske gateracere, amerikanske muskelbiler, firehjulstrekkere, roadsters, helt frem til de råeste, kraftigste superbilene. 
Innen hver klasse er det en rekke biler å velge mellom, men bare noen få av de er tilgjengelig med en gang. 
Resten kan du kjøpe for Kudos du har opptjent. 
Det er en rekke løp du må gjennom innenfor hver av klassene for å komme videre, og løpene er temmelig varierte. 
Du har standard racing mot en rekke motstandere, pluss mer finurlige utfordringer som cone challenge eller speed cam. 
Hver av disse har forskjellige vanskelighetsgrader, og jo vanskeligere, desto mer Kudos er det å tjene. 
Men det geniale er at du kan godt spille gjennom spillet på den enkleste vanskelighetsgraden, så hvor krevende spillet er, bestemmer du selv. 

Banene er rett og slett herlige. 
Det forrige Project Gotham-spillet tok plass i fire byer, men nå er antallet mangedoblet. 
Blant annet Moskva, Edinburgh, Stockholm, Yokohama og Hong Kong er digitalt gjenskapt ned til minste detalj. 
Du vil i løpet av spillet få se byene fra mange sider, da banene som går gjennom dem blir konstant forandret og tilpasset den aktuelle utfordringen. 
Det blir altså aldri repetitivt, og dessuten, hvordan er det mulig å bli lei av å suse langs den svære broen i Sydney, eller i de trange smugene i Barcelona? 

Bilutvalget er kanskje ikke på nivået med Gran Turismo-spillene, men er likevel meget tilfredsstillende. 
Alt fra Mini Cooper til Koenigsegg og et fullt stall av Ferrari-biler er representert, og utvalget er variert og spennende. 
Det som er ekstra morsomt, er utstillingsmodus som gir deg muligheten til å prøvekjøre alle bilene i spillet selv uten at du eier dem. 

Fysikken på bilene er ikke ekstremt realistisk, i og med at spillet ikke er ment til å være en hardcore-simulering. 
Likevel er forskjellene mellom bilene godt synlige, og alle modellene føles akkurat slik du regner med at de bør føles. 

I levende live 

Utviklerne har gjort en fantastisk jobb med å implementere XBox Live-støtte i PGR2. 
Ikke bare kan du kjøre mot folk på nettet, Live-støtten er også bygd inn i enkeltspillerdelen. 
Du blir nemlig konstant oppdatert om din status og plassering på verdensbasis når du spiller alene, noe som gir et glimrende påskudd til å bli enda bedre. 
Rett og slett en genial ide, og vi skjønner ikke at ikke flere spill har denne muligheten. 
Du kan til og med laste ned ghost-biler fra hvem som helst på nettet, og sammenligne deres kjørestil mot din egen. 
Og etter hvert løp bli din ghost lastet opp til en verdensomspennende database. 

Og selvfølgelig, du kan når som helst spille mot levende motstandere i alle klasser og baner. 
Som forventet er dette vanvittig gøy, og PGR2 føyer seg inn i en stadig lengre rekke av må-ha-spill for XBox Live-abbonenter. 

Vakkert 

Grafisk sett er Project Gotham 2 det absolutt vakreste bilspillet vi har sett. 
Utviklerne har flydd verden rundt og tatt bilder av byene som er med i spillet, og resultatet er praktisk tatt fotorealistisk. 
Omgivelsene er rett og slett perfekte, selv om de riktignok er ganske statiske. 
Ikke helt  små animasjoner her og der gir inntrykk av at byene lever, men i stort sett virker metropolene ganske kalde. 
Men det gjør ikke så mye, maken til nydeligere bilspill skal du uansett lete lenge etter. 

Det har vært en del snakk om at spillet kjører i kun 30 bilder i sekundet, og det er jo i og for seg korrekt 
 men det merkes absolutt ikke. 

Lyden er nok et stort pluss med PGR2. 
I alle byene er det ekte, lokale DJer som står for musikkutvalget. 
Det er også lokale grupper du får høre, og sjangerutvalget er enormt (men konsentrerer seg om diverse typer alternativ musikk). 
Det er flere hundre låter å velge mellom, og vi begynner å lure på om ikke XBox er i ferd med å bli den nye plattformen for uavhengige musikere å få vist seg frem. 

Konklusjon 

Vi sliter med å finne noe negativt med PGR2. 
Det er litt synd at det ikke finnes et kamera som viser dashbordet mens du kjører, og den kunstige intelligensen til datastyrte biler er noe forutsigbar. 
Men totalt sett er spillet så komplett, så bra gjennomført og byr på så mye variasjon og kreativitet at vi klarer ikke å legge det fra oss. 
Her får du full pakke  fete biler, masse baner, online-muligheter, super grafikk og lyd og massevis av kjøreglede. 
Vi synes rett og slett Project Gotham 2 er et av de beste bilspillene noensinne  kanskje ikke det aller beste, men absolutt i toppsjiktet, uansett plattform. 
Et obligatorisk kjøp, med andre ord. 
