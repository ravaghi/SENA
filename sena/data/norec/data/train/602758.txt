Tankevekkande frå Lapidus
God krim der forfattaren også viser samfunnsengasjement 

Jens Lapidus blir av dei fleste sett på som ein av dei fremste krimskribentane i Sverige i dag. 
Eg er einig, og for meg står «Top Dogg» fram som eit prov på at han er det. 
Fleire av personane i denne boka, møtte vi i «VIP-rommet (2014) og «Sthlm» (2015), først og fremst den tidlegare gansteren «Teddy» (Najdan Matsumic) og advokaten Emilie Jansson. 

I fleire tiår har eit hemmeleg nettverk i Stockholm-området misbrukt unge jenter seksuelt. 
Politiet stangar hovudet i veggen, og ei årsak er at medlemene sosialt tilhøyrer elitegrupper i samfunnet. 

I «Topp Dog» blir Teddy og Emelie også engasjerte i jakta på pedofiliringen. 
Utan å røpe for mykje, særleg Teddy har personlege grunnar til engasjementet. 
På klassisk vis bygger forfattaren opp til eit dramatisk klimaks det luktar svidd av. 

Eit av kjenneteikna til Lapidus som krimsnekkar var lenge heidundrande «action». 
I dei siste bøkene, særleg markert i «Top Dogg», har han rydda plass for meir refleksjon og ettertanke. 

Personteikningane har blitt betre og meir samansette, og kritikken av det svenske «folkhemmet» har blitt skarpare. 
Dei kriminelle parallellsamfunna, der mange unge – ofte innvandrarar – strevar utan å lykkast. 

Endå skarpare er kritikken av det rike borgarskapet, finanseliten, der grådigskapskulturen er grenselaus. 
Ikkje minst mot slutten, der Lapidus presist og brutalt kler av denne ukulturen, rann to verselinjer av Arne Garborg meg i hugen: 
«Ver eit svin, men utanpå blank og fin». 

Forfattaren har også funne plass til å fortelje noko lite om ei festglad jente med namnet Roksana. 
Ho kjem uforvarande over eit relativt stort narkolager, og festar og spanderer i aust og vest. 
Bakmennene oppdagar det sjølvsagt, og krev ein million svenske kroner i kontantar. 
Viss ho og kjærasten hennar ikkje skaffar pengane, vil faren hennar bli drepen. 

Det er ein meir ettertenksam og «sinna» Lapidus vi møter i denne boka. 
Men, så det er sagt, bortsett frå litt småprat i starten er «Top Dogg» også kjempegodt krimhandverk, med spenning så det held. 
