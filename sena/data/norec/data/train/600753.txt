Bevegende og bevegelig
Regi og manus: 
Ounie Lecomte 

Koreansk tale – engelsk tekst 

Anbefales fra 13 år 

I denne barnefestivalfilmen befinner vi oss i Sør-Korea i 1975. 
Niårige Jin-Hee tror hun skal på tur med sin far. 
Hun lever med han og sin stemor like ved Seoul. 
Det skal vise seg at faren plasserer henne på et barnehjem, drevet av nonner, for godt. 

Hun gjennomgår perioder av bevisst stumhet. 
Hun kaster maten hun blir tilbudt. 
Hun gjemmer seg. 
Hun klatrer opp i stolper og nekter å komme ned. 

Så, sakte, åpner hun seg og nærmer seg de andre jentene på hjemmet. 
Og som når en grålysning demrer, endres hennes holdning til omgivelsene, til det å lære og samarbeide, til seg selv. 

Alt – farger, bevegelser, symbolikk – er avdempet, nakent og helt fritt for sentimentalitet. 
Skuespillerne er fullstendig fri for manerer og unødige fakter. 

Et usedvanlig sterkt filmverk, til tross for sin stille form, eller faktisk kanskje på grunn av den. 
Bevegende og bevegelig. 

Filmen er basert på regissøren/manusforfatterens egen historie. 
