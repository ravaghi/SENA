Tore Andersen - «Right Around The Corner»
(Wilma / Playground) 

Hurra for Andersens! 

Siden tidlig nittitall har Tore vært en av to Andersen-er (den andre er Fredrikstads soulstrupe Odd-Renè) i norsk musikkliv med stemmer utenom det vanlige, men som aldri har fått den oppmerksomheten de fortjener. 
Nå må tiden komme for Tore Andersen, hvis eneste ankepunkt er at han av og til minner nesten for mye om Steinar Albrigtsen som han også synger duett med på denne platen. 
Andersens stemme er varm, raus og ytterst velbehagelig, han skriver flotte låter som ikke er tvunget 100 prosent inn i countrysjangeren (avslutningen her minner faktisk mest om Eagles!) og fyller lydbildet med organisk krydder av det sjeldent vellykkede slaget. 
Sjekk ut denne mannen! 

ANBEFALTE KJØP: 
«Jamie», «A Stop Along The Way», «Howling In The Dark», «Cowboy At Heart» og «Whenever I Fell In Love». 
