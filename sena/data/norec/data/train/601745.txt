Sommerstemning og barndomsminner
Kåre Zakariassen (1929 – 1999) står, sammen med Adolf Eikvåg , bak det nærmeste vi kommer en sørlandsk landeplage; visa om "Reinert med beinet". 
Svært kjent og kjær er også "Ei lita jente fra Hellesund". 
Men Kåre Zakariassen hadde en stor produksjon. 
Mest kjent ble han i sine siste år for skuespillene hvorav flere ble urfremført på Agder Teater. 
Blant hans etterlatte tekster er også en rekke gode viser, noen 

med melodi av ham selv, andre tonesatt av velkjente vise-komponister som Finn Ludt, Jan Erik Usterud, Otto Nielsen og John Lind. 

Kåre Zakariassens datter, Lene Jarlsby, har nå sunget inn tolv av farens beste sanger . 
Et par er tonesatt i anledning produksjonen av Jon Kleveland, og en av Morten Zakariassen. 
Jon Kleveland har meget vellykket arrangert og produsert, og med på laget er en rekke av landsdelens dyktigste musikere. 
Lene Jarlsby synger friskt og lett, med stor omsorg for farens tekster. 

Det er blitt ei plate til å bli varm av . 
Tekstene er gode, til dels ypperlige, noen vare og stemningsfulle, andre mest morsomme. 
Sommer med båtliv og terner veksler med et streif av høst og yrende vår. 
Et par tekster reflekterer forfatterens opplevelser som sjømann i unge år. 
"Reinert med beinet" er selvsagt med. 
Og så kommer "Himlens små engler" til slutt, som et vakkert testamente fra en far til sine elskede barn. 
