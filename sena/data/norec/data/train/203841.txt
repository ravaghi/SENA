Flaggskip til halve prisen
Sjeldent mye telefon til drøye 4.000 kroner. 

Huawei gjør det godt om dagen med sitt nye flaggskip, P20 Pro. 
Telefonen har fått svært gode kritikker rundtom, også av oss - vi trillet en sekser på terningen for tre måneder siden. 

Huaweis datterselskap Honor har også seilet opp som en billigfavoritt de siste årene. 
Honor-telefonene har som regel mye til felles med Huaweis toppmodeller, men til en betydelig lavere pris. 

Dagens testprodukt er Honor 10, som koster snaue 4.500 kroner i de rimeligste nettbutikkene. 
Det er litt over halvparten av hva du må ut med for P20 Pro. 

Elegant design 

En skulle ikke tro det var en såpass rimelig telefon man holdt i hendene når man pakker opp Honor 10 første gang. 
Telefonen har et tidsriktig design i front, med en skjerm i 19:9-format (5,84"), relativt tynne skjermkanter og ei leppe på toppen. 
Glasset ligger oppå resten av chassiset og runder av langs kantene. 

På baksiden er det også glass, og ved hjelp av det Huawei/Honor kaller «Aurora design» (oppkalt etter nordlyset), med 15 lag med glass, har baksiden et fargespill som gjør at den glir fra grønn til lilla avhengig av hvordan lyset treffer den (telefonen finnes også i en mørk grå utgave som ikke har dette fargespillet). 
De avrundede kantene på baksiden gjør telefonen svært komfortabel i hånda, med en bredde på bare 71,2mm. 

Glasset på baksiden gjør selvsagt at det er to sider som kan knuses, men Honor legger i det miste med et gjennomsiktig deksel i esken. 
Det er kjekt – det er tross alt ikke så lett å finne deksler til annet enn Apple og Samsung rundtom i butikkene. 

Verdt å merke seg er dog at telefonen på tross av glassbakside ikke støtter trådløs lading, og den er ei heller vanntett, i motsetning til storebror P20 Pro. 
Men en ting den har, og som vi ser på stadig færre telefoner, er en 3,5 mm-utgang. 
Dessuten har den en IR-sender på toppen, slik at du kan styre TV, forsterker og lignende direkte fra telefonen. 

Ganske lik maskinvare 

Ofte skorter det litt på prosessorkraft i denne prisklassen, men her leverer Honor på linje med Huawei-toppmodellene. 
Det betyr at Honor 10 har akkurat den samme prosessoren som P20 Pro – Huaweis egenutviklede Kirin 970, med en dedikert NPU-prosessor til kunstig intelligens. 
Den fant vi også i Mate 10 Pro, som vi testet i fjor høst. 

Til hverdagslig bruk oppleves maskinvaren svært god, med god flyt rundtom i operativsystemet, og med nok ytelse til å kunne nyte de siste spillene. 
Verdt å merke seg er også at Huawei kommer med en oppdatering til denne telefonen i august som ifølge selskapet skal øke grafikkytelsen med 60 prosent, i tillegg til at den skal bruke 30 prosent mindre strøm. 

Et par ting er imidlertid spikket litt på. 
Varianten som selges i Norge har 64 GB lagringsplass (128 GB på P20 Pro), og den har 4 GB arbeidsminne, der storebror kan skilte med 6 GB. 
Honor 10 finnes også i 128 GB/6 GB konfigurasjon, men den ser ikke ut til å selges i Norge; i hvert fall ikke med det første. 

Skjermen er heller ikke den samme. 
Ikke bare er den litt mindre (5,84" vs 6,1"), men en er også av LCD-typen, og ikke Amoled. 
Det gir ikke et like dypt sortnivå, og innsynsvinkelen er heller ikke den beste vi har sett, men det er likefullt en meget god skjerm, der du både kan velge mengden fargemetning og hvitbalanse i innstillingsmenyen. 
Rett ut av boksen er den kalibrert til fargerik modus, men med bittelitt kald hvitbalanse. 

«Ultrasonisk» fingeravtrykksleser 

Vi er vant med særdeles gode fingeravtrykkslesere fra Huawei, og på Honor 10 har selskapet gjort en litt annen vri. 
Leseren ligger nemlig bak glasset og kan med andre ord ikke kjennes med fingeren. 
Den er utviklet i samarbeid med Qualcomm. 

Vi opplever sensoren som bittelitt tregere enn det vi er vant med fra Huawei-telefonene de siste årene, der det tar et tidel eller to ekstra å bli identifisert, men løsningen har også en åpenbar fordel: du kan låse opp telefonen selv om du er våt på fingeren. 

Som på P20 Pro kan du også velge å bruke ansiktsgjenkjenning til å låse opp telefonen, og dette fungerer ganske effektivt i hverdagen. 
Løsningen er ikke like avansert som iPhone X' variant, og sliter både i motlys og om du bruker solbriller. 

Ekstremt raskt lading 

Batteriet på Honor 10 har oppgitt kapasitet på 3400 mAh, altså 15 prosent mindre enn på Huaweis toppmodeller. 
Det gjør nok at de fleste vil være nødt til å putte den i laderen etter en lang dag, med mindre du tar ei ladeøkt underveis. 

For akkurat det er noe av det vi verdsetter høyt med Honor 10 - den lader ekstremt raskt. 
Honors SuperCharge-lader byr på 5 V/4,5 A (22,5 watt), som fordrer at du bruker den medfølgende USB-C-kabelen (med lilla plugg). 

Fra helt tomt batteri hadde vi nådd 51 prosent allerede etter 20 minutter, og på en halvtime var fasiten 71 prosent. 
Etter nøyaktig en time var den praktisk talt fulladet – indikatoren viste 99 %. 
Så raskt har vi aldri ladet en telefon før. 

Dobbelt kamera bak 

En annen ting som mangler kontra P20 Pro, er løsningen med tre kameraer på baksiden. 
På Honor 10 må du ta til takke med to av dem, som vi har sett i en rekke telefoner fra Huawei de siste årene. 

Som tidligere er det ett kamera med fargesensor og ett som bare fanger sort/hvitt. 
Tanken er da at informasjon fra begge skal gi bedre farger og kontrast i bildene. 
I tillegg brukes de to for å skape portrettbilder med forfalsket uskarp bakgrunn. 
På Honor 10 er kameraene imidlertid ikke sertifisert av Leica, som på P20 Pro og øvrige Huawei-telefoner. 

Oppløsningen er henholdsvis 16 Mp og 24 Mp på farge/sort-hvitt-kameraet, og blenderåpningen er på begge f/1,8. 
Kameraet kan for øvrig filme med 4K-oppløsning (30 bilder per sekund), og støtter også 60 bilder per sekund når du bruker full HD. 

En ting som dog mangler, er optisk bildestabilisering. 
Det gjør at spesielt videoopptak ikke blir så stødige når du bare holder telefonen i hånda. 
Dessuten er ikke autofokusen like god som på storebrødrene. 

NPU-prosessoren i telefonen hjelper til når man tar bilder om man vil, og på Honor 10 er funksjonen lett å slå av og på, med en egen «AI»-knapp på toppen av kameragrensesnittet. 

En ting vi faktisk liker bedre med Honor 10 enn P20 Pro er at du kan slå av og på denne AI-funksjonen etter at bildet er tatt. 
Som vi påpekte i testen av P20 Pro er det ikke alltid vi synes den kunstige intelligensen bidrar til det positive, der blå himler og grønne trær ofte blir i overkant mettet på farger. 
Da er det kjekt å kunne skru det av. 

Jevnt over får vi meget gode bilder fra Honor 10-kameraet, men borte er altså mulighetene for optisk zoom og den fantastiske nattmodusen fra P20 Pro. 

Hva gjelder video, må vi imidlertid si oss litt skuffet. 
Nevnt er at kameraet mangler stabilisering, og vi opplever også at autofokusen sliter litt når vi beveger oss. 
For ikke å snakke om at bildet blir svært uskarpt om vi velger 1080p@60fps. 

Som vanlig har vi lagt inn en god håndfull testbilder og videoer i et Google Foto-album, slik at du kan inspisere selv. 

Delte meninger om EMUI 

Huawei er kjent for å tukle ganske mye med den rene Android-opplevelsen fra Google, i sitt eget grensesnitt kalt EMUI (Emotion UI). 

Akkurat det er det ganske delte meninger om, men personlig synes jeg EMUI er blant de bedre grensesnittene – først og fremst fordi det er svært rikt på tilpasningsmuligheter. 

Rett ut av boksen har du ingen app-skuff, så alle app-ikoner blir liggende på hjemskjermen, som på iPhone. 
Men vil du ha app-skuff, fikser du det i innstillingsmenyen. 
Der kan du blant annet også velge rekkefølgen på navigasjonsknappene i bunnen, og du har full kontroll på hvilke apper som får bruke mobildata, og hvilke som får kjøre i bakgrunnen. 

Er det innhold på telefonen du vil holde ekstra personlig, kan du låse ned både filer og apper bak en ekstra kode. 
Ja, du kan til og med låse opp telefonen med to ulike fingre, der en av dem gir deg alt innholdet på telefonen. 

Og som før kan telefonen skille mellom knoke og fingertupp, slik at du kan ta skjermbilder ved å kakke to ganger med knoken, eller tegne en bokstav med knoken for å starte en gitt app. 

Honor 10 kjører for øvrig Android 8.1. 

Konklusjon 

Det kommer neppe som noen overraskelse at Honor 10 gir deg mye telefon for pengene. 
Med en prislapp på under 4.500 kroner har den allikevel flere egenskaper på linje med telefoner som koster opp mot det dobbelte. 

Den har den samme prosessoren som Huaweis toppmodeller, og stor og fin skjerm med tynne rammer rundt. 
I daglig bruk har den svært god opplevd ytelse, og den lader raskere enn noen telefon vi har testet til nå. 

Men selvsagt må det gjøres noen kompromisser. 
Lagringsplassen på 64 GB er riktignok i tråd med konkurrentene i dette segmentet, men kan ikke utvides med minnekort. 
Og selv om bildene stort sett blir gode, er ikke frontkameraet helt på høyde – ei heller kvaliteten på videoopptak. 

Telefonen er heller ikke vanntett – men jaggu har den 3,5 mm-utgang. 
Det mangler på de fleste av toppmodellene. 
