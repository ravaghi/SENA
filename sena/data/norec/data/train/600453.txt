Dårlig Harry Potter-kopi
Fans av Percy Jackson-bøkene raste mot den første filmatiseringen "Percy Jackson: Lyntyven", og de svinger nok ikke på hurrastaven for "Percy Jackson: Monsterhavet" heller. 
Nok en dårlig Harry Potter-kopi, og et overfladisk utdrag av bøkene. 

Filmen handler om Percy og vennene hans , Grover og Annabeth. 
De er halvguder som stammer fra de olympiske gudene. 
Den eneste plassen de er helt trygge, er i halvblodsleiren – trodde de. 
For å redde leiren og resten av verden fra total ødeleggelse, må de legge ut på et farefullt oppdrag over det grusomme monsterhavet. 

(Anmeldelsen fortsetter under bildet) 

De bestselgende bøkene er skrevet av Rick Riordan , og hovedpersonen er basert på hans egen sønn, som i likhet med Percy Jackson, også sliter med dysleksi. 
I bøkene blir man ordentlig kjent med Percy og de andre karakterene, og historien drives fremover av følelser. 
Filmene drives imidlertid av action og spesialeffekter, og resultatet blir platt og intetsigende. 
Anmeldelsen er basert på 2D-versjonen. 

Dialogen er til tider direkte vond å høre på , og hovedrolleinnehaverne har mindre utstråling enn ei hagelampe drevet av solcelleenergi. 
I forhold til andre fargerike og følelsesladete filmer i samme sjanger, ("Harry Potter", "Twilight"), blir det hele grått, trist og lite severdig. 
