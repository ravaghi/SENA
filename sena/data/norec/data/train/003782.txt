Arthur 3 og de to verdener
- Jeg heier mer på skurken enn på helten! 

Luc Bessons trilogi om Arthur og minimoyene er fullendt. 
Treern har den noe klumsete tittelen Arthur 3 og de to verdener, men filmen er uansett en hyggelig og actionfylt eventyrstund for hele familien. 

Der filmen virkelig skinner, er på mangfoldet i persongalleriet, med en fremdeles fortreffelig skurk som største bonus. 

Malthazar er så herlig at jeg nesten heier mer på ham enn på Arthur. 

Onde planer 

Disse filmene handler om Arthur (Freddie Highmore) som oppdager en hemmelig mikroverden under bakkenivå. 
Den befolkes av minimoyene, som trues av erkefienden Maltazard. 

Arthur blir selv mini-alv og hjelper sine nye venner, men mot slutten av toeren greide Maltazard å rømme opp til vår verden i full størrelse. 

Nå må Arthur og minimoybaben Selenia forsøke å stoppe hans onde planer om verdensherredømme. 

Fascineres av historien 

Det jeg liker ved disse filmene, er den store fantasien i fremstillingen av denne miniverden, og hvordan de små figurene forholder seg til natur og gjenstander i en helt vanvittig stor skala. 

Kanskje er det fordi jeg var huka på Astrid Lindgrens Per Pusling da jeg var liten? 

Jeg fascineres i alle fall av denne historien, selv om den kanskje ikke er basert på stor litteratur. 

Stormannsgal superskurk 

Jeg så filmen med norsk tale. 
Det kunne jo vært interessant å høre stemmene til folk som Lou Reed og Iggy Pop i originalversjonen, men det er herlig å høre Kåre Conradi som Maltazard. 

Han gjør ham til en virkelig sleip og stormannsgal superskurk som man bare må elske. 

Utseendemessig minner han mye om Voldemort fra Harry Potter-filmene krysset med Bad-Ash fra Army Of Darkness. 
Maltazard er nok en gang høydepunktet! 

God underholdning for småttinger 

Klimakset i filmen har morsomme referanser til amerikansk sci-fi-film fra 1950-tallet, og byr på fartsfylt action. 
Jeg er ganske fornøyd med resultatet. 

Luc Besson vinner kanskje ikke mange nye fans etter denne filmen, men Arthur 3 og de to verdener er god underholdning for småttinger, og vil slett ikke føles påtrengende ille for de voksne som må se filmen med dem. 
