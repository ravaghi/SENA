Kristin på vift
Den innyndende komedien «Keeping mum» vil minne deg på hvor hjelpeløst du avhenger av britisk filmhumor. 
De slentrende, stillferdige engelske komediene er så få at man burde se dem i krabbegir bare for å tviholde på opplevelsen. 

I denne spiller Rowan Atkinson en forvirra liten hvermannsprest i et landlig England der Wallace and Gromit pleier gå rundt og fange hage-kaniner. 
Presten Goodfellow ivaretar menigheten så langt distraksjonspsyken tillater, mens kona Kristin Scott Thomas sliter med så kriblende seksuell underernærthet at hun nesten sier ja til den lille sønnen sin. 

Hun gjør noe enda verre: 
Hun planlegger samleie med den farmasøytisk oppskjørta golflæreren Patrick Swayze, et avvik som ligger på grensen mellom sodomi og nekrofili. 

Så invaderes familien av en slags Mary Poppins. 
En handlekraftig hushjelp som ved hjelp av alternative løsningsmodeller styrer livet til den anspente prestefrua Kristin, hennes livsmette mann og deres sterkt verdslige avkom. 
Maggie Smith med de transcendentale ugleøynene er en slags eldre-vigilante i lodden hatt, og mange ting er åpenbare, men mystiske. 

Niall Johnson har regissert denne filmen som klassisk svart komedie. 
Den koser karismatisk for deg med spisst vidd og ville, men hviskende overdrivelser. 
Det er like kjærkomment som en ekstra sommer. 
