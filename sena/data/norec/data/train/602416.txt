Årets kuleste film
«Baby Driver» er definitivt den kuleste filmen så langt i år, og uten tvil filmen med det beste soundtracket. 

Her er det bare å holde seg fast (for det går ganske fort i svingene) og nyte turen. 

Baby (Ansel Elgort) er superflink til å kjøre bil på tross av sin unge alder. 
Dessverre har han havnet i klørne på kriminelle og tvinges til å kjøre fluktbilene deres under en rekke alvorlige forbrytelser. 
Da han møter og forelsker seg i Debora (Lily James) bestemmer han seg for å rømme, men det skal vise seg å bli vanskeligere enn han tror. 
Plutselig har han både farlige kriminelle og politiet etter seg, og det er ikke sikkert han klarer å kjøre fra problemene. 

Manusforfatter og regissør Edgar Wright («Hot Fuzz», «Shaun of the Dead») har skapt nok en original film, som overrasker og underholder. 
Han har skapt noen kule karakterer og et engasjerende plott. 
Jon Hamm («Mad Men») kler virkelig skurkerollen, det samme gjør Jamie Foxx, men filmens hovedstjerne er helt klart Ansel Elgort («The Fault in Our Stars», «Divergent»). 
Han klarer kunststykket å både være kul og klønete på samme tid, og med all den fabelaktige musikken er det umulig å ikke la seg rive med mens lukten av svidd gummi formelig siver gjennom lerretet. 
