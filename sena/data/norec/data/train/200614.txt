Creative Zen Mosaic
Du behøver ikke grave dypt i lommeboka for å få MP3-spillere med bra kapasitet og mye funksjonalitet. 
Men hva med kvaliteten? 

Creative er en av verdens største produsenter av MP3-spillere, og deres Zen-serie begynner etter hvert å få veldig mange medlemmer. 
Vi testet nylig den klart beste av dem, Zen X-fi, som vi gav en soleklar femmer på terningen. 

Denne gangen er turen kommet til lillebror Zen Mosaic, en langt rimeligere spiller som, til tross for sin lave pris, har mye funksjonalitet å by på: 

Fås i sort, sølv og rosa Kapasitet på 2, 4, 8 eller 16 GB 32 timer batterilevetid (MP3-avspilling) 1,8 tommer TFT-fargeskjerm, 128 x 160 piksler Støtter MP3, WMA (ogs med DRM) og WAV Viser JPEG-bilder Spiller AVI-filer (M-JPEG) FM-radio med 32 forhåndsinnstillinger Innebygd mikrofon for stemmeopptak Innebygd høyttaler Alarm, klokke, kalender, PIM, visning av kontakter 

Når prisen starter på 549 kroner veiledende (du finner den sikkert billigere enkelte steder) for 2 GB-utgaven, kan vi ikke si annet enn at du får ganske mye for pengene, i hvert fall på papiret. 
Hva sier vi etter å ha testet den? 
Les videre under bildet. 

Lommevennlig 

Spilleren er egentlig veldig kompakt og lommevennlig, og med sin plastinnpakning veier den nesten ingenting. 
Knappene sitter i mosaikken under skjermen, noe som gir et spesielt visuelt inntrykk. 
Noen praktisk nytte har det ikke, heller tvert i mot. 
Knappene er utydelig merket, så her gjelder det bare å la fingrene lære seg hva som er hva. 

Skjermen er liten, og oppløsningen er lav. 
Det betyr lite når det er snakk om å navigere i tekstmenyer, men til bilde- og videovisning ville vi definitivt sett helt andre veier. 
Det blir litt 2003-følelse over det, for å si det litt flåsete. 
Du har mulighet til å vise album med bilde, men det ser vi liten grunn til. 
Lav oppløsning gjør det vanskelig å se hva som er hva, og spilleren viser bare albumbilde dersom du har overført musikken ved hjelp av den medfølgende programvaren eller Windows Media Player. 

Menyene har samme oppbygning som på de fleste andre ZEN-spillerne, og det fungerer helt greit, men vi tror ikke vi er alene når vi påstår at det finnes enda mer brukervennlige menyløsninger der ute, for eksempel fra Sony og Apple. 
Spilleren reagerer imidlertid kjapt på knappetrykk, det skal den i hvert fall ha. 

Svak lyd 

Lyd er viktig for mange, men Creative har definitivt ikke tenkt å tilfredsstille de mest kravstore med denne spilleren. 
Det kan vi forstå. 
Men vi synes det er betenkelig at Creative leverer med et par øreplugger med såpass svak kvalitet som disse, for de overgår ikke dem du finner i rusk&rask-kurven; i dagligvarebutikken. 
Forhåpentligvis har du noen andre liggende, som kan gi deg en helt annen lytteopplevelse. 

Spilleren har for øvrig innebygd høyttaler, den avgir en form for lyd, og den er ikke særlig behagelig. 

Radio er på plass, men dessverre er mottakeren relativt svak. 
I tettbygde strøk kan det gå greit, men på pendlerbussen hadde vi gått for denne i stedet. 

Stemmeopptakeren ble faktisk en positiv overraskelse, lyden er relativt klar, og vi hadde ikke betenkt oss å bruke Mosaic som en enkel diktafon. 
Men lyden må ligge nært mikrofonen, derfor egner den seg ikke til forelesningen hvis du sitter lengre unna enn andre rad. 
Men at opptakene skal ligge under "Musikk" på menyen setter vi derimot et stort spørsmålstegn ved. 

Standarder er positivt 

En av de virkelig positive tingene ved Creative-spillere er at de er utstyrt med en standard mini-USB-kontakt. 
En kort liten kabel følger med, men skulle du være så uheldig å miste den, er slike kabler lett å oppdrive. 
Når spilleren er koblet til PC blir batteriet ladet, og du kan også dra og slippe spor til den via Utforsker. 

Spilleren skal også kunne brukes i MacOS og Linux, muligens krever dette spesialprogrammer, men vi har dessverre ikke fått testet dette. 

Vi anbefaler IKKE å installere den medfølgende programvaren Creative Centrale. 
Den er buggete, treg, og vi har også opplevd at en "gentle reminder" om registrering har gått i loop, og det har ikke vært mulig å få lukket den. 

Sony er like dårlige som Creative på dette punktet, og har tatt konsekvensen av det, og leverer nå spillerne sine UTEN programvare. 
Det burde Creative også ha gjort. 

Bruk Windows Media Player, Winamp eller et annet program du allerede har installert på PCen, eller filbehandleren. 
Det vil gi deg langt færre irritasjoner. 

Overføring av filer går ikke særlig raskt, vi målte ca 1,5 MB pr sekund (ca 3-4 sekunder pr sang). 
Det er noe å tenke på hvis du er av dem som endrer innhold på spilleren i tide og utide, slik undertegnede har for vane å gjøre. 

Vi nevner til slutt at det finnes en rekke tilbehør til Mosaic, alt fra armstropper til joggeturen, "skins" og bærevesker. 
Men dette er altså ekstrautstyr som må kjøpes separat. 

Konklusjon 

Creative Zen Mosaic er rimelig, har bra funksjonsutvalg, og har en veldig lommevennlig utforming. 
Batterilevetiden er også bra. 
Skjermoppløsningen er så lav at vi ikke vurderer denne til annet bruk enn som musikkspiller. 
Da blir det litt irriterende at ørepluggene er dårlige og radioen er svak. 

Og så var det prisen da. 
Som nevnt er 549 kroner rimelig, tatt i betraktning funksjonaliteten. 
Kapasiteten er derimot begrenset på den billigste spilleren. 
Går du opp i 8 og 16 GB-utgavene, ligger prisen er par hundrelapper under den nye iPod Nano med tilsvarende kapasitet. 
Det bør den også gjøre. 
Minst. 
Nano gir utvilsomt et langt bedre kvalitetsinntrykk, men velger du den må du imidlertid klare deg uten radio og stemmeopptaker. 

Zen Mosaic vipper totalt sett mellom en treer og en firer på terningen, men bra funksjonalitet gjør at den til slutt lander på en svak firer. 
Under sterk tvil. 
