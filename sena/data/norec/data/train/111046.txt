Spillanmeldelse:«Rango» 

(VG Nett) 
«Rango» er basert på animasjonsfilmen med samme navn, og byr på et særdeles sprøtt og actionfylt cowboyunivers. 

Johnny Depp lager stemmen til hovedrollen i filmen, som det knytter seg store forventninger til. 
Men i spillet må rollefigurene stå helt på egen hånd, uten hjelp av superstjerner. 
Det er ikke alltid det er like vellykket, så jeg starer alltid med en viss skepsis. 

Du spiller firfislen Rango, en uredd sheriff som skal sørge for lov og orden i westernbyen Dirt. 
Men sleipe Rattleshake Jake og Bad Bill lager kvalm og kaos i byen, og det er Rangos oppgave å ordne opp. 

Dette er som å se en god actionfilm: 
Du blir sugd inn i handlingen fra første stund, og glemmer tid og sted mens du spiller. 

Overalt dukker det opp fiender; merkelige ørkenvesener med like merkelige skytevåpen, og bak det hele står Jake og Bill - alltid et lite skritt foran. 
De river ned broer og kaster dymamitt på deg, og gjør forfølgelsen alt annet enn enkel. 

Den heseblesende ferden gjennom slettelandskapet består ikke bare av å plaffe ned fiender. 
Du må bruke de små grå også for å komme deg videre. 
Du må for eksempel deaktivere strømgjerder, og finne skjulte veier der det ser ut som om det er full stopp. 

Hver gang du får has på en fiende får du belønning i form av ammunisjon, helse og annen bonus. 
Innimellom får du også tak i spesielle gullkuler, som du må skal skyte på blink med - nesten som morsomme minispill inni selve spillet. 

Det er lite å utsette på «Rango». 
Jeg har ikke sett filmen, men dette bør stå støtt på egne bein. 
For det første er det vanskelig å legge fra seg, det har et bra driv. 
For det andre er grafikken morsom og detaljrik, og for det tredje er spillbarheten generelt god (selv om kameraet av og til kløner litt). 

Revolusjonerende er det ikke. 
Jeg får raskt en følelse av å ha gjort dette før, og den vedvarer. 
Samtidig føles det ikke som en kjedelig gjentakelse. 
Det er begrenset hvor mange ganger man kan finne opp kruttet. 
Og det er virkelig kvalitet over kruttet i «Rango». 

Personlig er jeg ikke så glad i skytespill, men nå plaffet jeg rundt meg med et smil om munnen mens jeg ropte «jihaa» i sofaen. 
Et sikkert tegn på at spillet fenger. 

PS: 
Også ute på PS3, Wii og DS. 
Det er 360-versjonen som er testet (les DS-anmeldelsen her). 
Filmen har premiere på fredag. 

RANGO Plattform: 360, PS3 og Wii Genre: Action/eventyr Alder: 7 Anb. pris: 599,- Utvikler: 
Behaviour Interactive Utgiver: 
Electronic Arts 
