Skjønnheten i det grusomme
DOKUMENTAR 

Frankrike 2014 

Originaltittel: 
The Salt of the Earth 

Regi: Wim Wenders, Juliano Ribeiro Salgado 

Medvirkende: Wim Wenders, Sebastião Salgado, Lelia WanickSalgado, Juliano Ribeiro Salgado, Sebastiao Ribeiro Salgado, Hugo Barbier,Regis Muller, Jacques Barthelemy, Juliano Ribeiro Salgado 

Manus: David Rosier, Juliano Ribeiro Salgado, Wim Wenders 

Musikk: 
Laurent Petitgand 

Aldersgrense ikke oppgitt 

I flere tiår har Sebastião Salgado reist inn og ut av helvete. 
Og han har gjort det med kamera. 
Han har fotografert desperate menneskemasser på flukt i Sudan, utsultede flyktningeleirer i Etiopia og et Kuwait hvor himmelen er en eneste svart sky av brennende olje. 
Og alle bildene hans er tatt med den samme kombinasjonen av kaldt hode og empatisk blikk: perfekt komponerte, vakre og grusomme på samme tid, tidløse i all sin menneskelighet. 

Men etter å ha fotografert uhyrlighetene i Rwanda på 90-tallet, mistet Salgado siste rest av tro på menneskeheten og trakk seg tilbake til familiegården i Brasil. 
Da lå det enorme jordområdet helt brakk av tørke. 
I dag, to og en halv millioner plantede trær senere, er gården blitt omgjort til nasjonalpark og Salgado konsentrerer seg om å ta bilder som hyller naturens skjønnhet. 
Og disse bildene er minst like kraftfulle som noen av hans andre. 

Slik blir dette en film man forlater med en følelse av at det finnes håp, tross alt. 

«Jordens salt», laget av veteranregissøren Wim Wenders («Paris, Texas«) og Salgados sønn Juliano Ribeiro Salgado, gir oss hele mesterens liv og karriere. 
De sterkeste historiene er det likevel fotografiene hans som forteller. 
