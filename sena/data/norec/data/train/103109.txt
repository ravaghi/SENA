Spillanmeldelse:«Resident Evil: The Mercenaries 3D» 

«Resident Evil»-serien har gått fra bitende zombieskrekk til hjernedød løpeaction i «The Mercenaries 3D». 

Hva skjer når vi fjerner alt som har gjort «Resident Evil» til en av de største franchisene i spillverden? 
Vi får 3DS-spillet «The Mercenaries 3D». 

For dette er ikke skrekkserien slik vi kjenner den. 
Her får vi den såkalte «Mercenaries»-modusen fra fireren og femmeren, hvor vi ganske enkelt skal springe rundt og skyte ned så mange fiender som mulig før tiden renner ut. 

Dermed tar dette form av et arkadespill, hvor du kjemper mot klokken, og egne topplasseringer på de nærmere 30 banene. 
Det er ingen historie. 
Ingen rollefigurer å bli kjent med. 
Ikke noe plott. 
Her er det faktisk ikke stort annet å gjøre enn å løpe. 
Og skyte. 

Og det er jo ikke særlig gøy. 
Det er i alle fall aldri dét som har tiltrukket seg millioner av fans verden over. 
Det merker man ekstra godt når man tester den medfølgende sniktitten på det kommende 3DS-spillet «Resident Evil: Revelations». 
Det ser ut til å bli et fullverdig kapittel, og denne tre minutter lange smakebiten har mer intensitet og nerve enn hele «The Mercenaries 3D» til sammen. 

VG Nett Debatt: 
Smatti: 
Jeg savner å bli overveldet av 3D-effekten, noe jeg ikke har blitt til tross for justering, justering og justering. 
Diskuter Nintendo 3DS her! 

Men det er ingen tvil om at dette burde ha sitt publikum. 
Er du en innbitt «Resident Evil»-fan med et snev av samlemani, kan man fint bli sittende og kjempe de samme banene igjen og igjen - bare for å oppnå toppkarakteren og nye kostymer til de ulike figurene. 
Og da går jo tiden - men særlig morsomt, det er det ikke. 

«The Mercenaries 3D» er en skuffelse. 
Det burde vært et minispill som fulgte med et ordentlig kapittel. 
I stedet får du lite for pengene - og det du får servert er ikke særlig underholdende i lengden. 

CARL THOMAS AARUM 

RESIDENT EVIL: 
THE MERCENARIES 3D Plattform: 
Nintendo 3DS Genre: 
Action Alder: 18+ Utvikler: 
Capcom Utgiver: 
Capcom Mer info 
