AMD FX - nytt gjennombrudd for AMD?
Bulldozer var kallenavnet, blir det vei i vellinga? 

Det var en gang, for drøyt ti år siden, at Intel havnet på et blindspor både når det gjaldt prosessorarkitektur og minneløsninger. 
Da snakker vi om Pentium 4 og RIMM (Rambus In-line memory module). 
Denne æraen varte helt fram til Core-serien dukket opp i 2006. 
I denne perioden kom AMD på banen med stadig kraftigere prosessorer, som fant sin plass i maskiner til all slags bruk - fra servere til gaming-maskiner. 

De siste 5 årene har Intel sine prosessorer blitt stadig bedre, og AMD har ikke hatt noe å stille opp med i konkurransen om best ytelse. 
Men de har likevel vært på banen med prosessorer som har vært prisgunstige og fullt på høyde med Intels modeller i de lavere prisklassene. 

Men AMD har ikke slått seg til ro med å spille annenfiolin, de har jobbet hardt både med å utvikle bedre integrerte grafikkløsninger, noe som løsnet etter kjøpet av ATI, og med å utvikle en ny prosessorarkitektur. 
Les for eksempel vår test av denne lydløse PC-løsningen. 

Men over til noe langt mer potent: 
Kodenavnet har vært Bulldozer og nå er de nye prosessorene her! 

Elegant hovedkort 

Vårt testeksemplar er en AMD FX FD8150 og ble levert ferdig installert på et Crosshair V Formula hovedkort fra Asus. 
De nye FX-prosessorene er kompatible med den eksisterende AM3-sokkelen og 9-serie brikkesett, men krever en oppdatert firmvare. 

Hovedkortet leveres i en elegant innpakning og er velutstyrt både med 4 USB 3.0 porter og 7 stk SATA 600. 

Det har 3 PCI Express 2.0 x16 kortplasser, 1 PCI Express 2.0 16 (X4 modus) og en PCI Express 2.0 X1. 
En PCI-kortplass er det også funnet plass til. 

AMD FX - styrker og svakheter 

Prosessoren har åtte kjerner, men hver kjerne er ikke helt selvstendig, den deler både regne og minneresurser med en annen kjerne, dette kalles da en modul. 

Problemet med mange kjerner er at verken dagens Windows 7 eller programmer er helt tilpasset å fordele oppgavene på flere kjerner. 
Å doble antall kjerner vil ikke doble ytelsen, og mange programmer klarer fortsatt bare å ytnytte én kjerne. 

AMD sin egen definisjon på hva en kjerne skal bestå av er heller ikke gunstig i forhold til hvordan Windows 7 fordeler oppgaver. 
Der hvor det hadde vært optimalt å bruke kjerner parvis kan Windows finne på å spre bruken til vilkårlige kjerner, og dermed i stedet legge beslag på ressurser i modulene. 
Windows 8 skal etter sigende være forberedt på dette og kunne utnytte Bulldozer-arkitekturen bedre. 

For det viser seg ganske fort under testingen, at det er i programmer som klarer å utnytte mange kjerner at AMD FX trives og leverer. 

Disse programmene er det dessverre ikke mange av, og de hører gjerne hjemme blant spesialistene som bruker PC til programutvikling og innholdsproduksjon. 

Vi testet med programmer som måler ren prosessorbruk, og sammenlignet med en Intel Core i7 2600 pluss vår gamle firekjerners Intel Core2 Q6600. 

De grundige entusiastene og ekspertene hos Anandtech, Tom's Hardware osv. 
har gjort langt mer omfattende tester, men alle viser det samme - kjerneytelsen er svakere enn vi hadde ønsket. 

Konklusjon 

Mange sitter på PC-er med Core 2 prosessorer og vurderer å oppgradere. 
Skal man gå for en Intel Core i5, Core i7 eller satse på AMD FX? 

Prismessig ligger AMD FX midt i mellom Core i7 og Core i5 i pris, når man velger de gunstigste modellene etter pris/ytelse i Core i5/7-seriene. 

Ytelsesmessig når det gjelder både vanlig bruk og krevende spill vil en AMD FX ligge lavere enn en Core i5 i de fleste sammenhenger. 
Bare ved spesielle oppgaver som støtter flere kjerner blomstrer den. 

Spanderer man noen hundrelapper mer får man en Core i7 som kjører fra AMD FX på alle områder, både i ytelse og strømforbruk. 

Hva som skjer framover vites ikke. 
AMD er både for seint ute og for tidlig. 
Å basere seg på flere kjerner er å skyte på neste mål, og i mellomtiden scorer Intel i nesten åpent mål. 

De fleste som har vært entusiastiske og krevende PC-brukere hadde gjerne sett at det ble enda mer konkurranse om prosessorytelse, særlig nå som SSD har bortimot fjernet flaskehalsen for lokal lagring. 

Men foreløpig stiller AMD fremdeles med handikap på ytelsesfronten, selv om avstanden er mindre enn tidligere. 

AMD FX-Series FX-8150 3,6GHz Socket AM3+ Box 
