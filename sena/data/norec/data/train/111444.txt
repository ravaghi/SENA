Morsom og manisk Sherlock
Sherlock Homes som mentalt ustabil action-helt? 
Sherlock-puristene vil ergre seg, mange vil ha det moro. 

HANDLER OM: 
Sherlock Holmes dødsfiende er offisielt hengt og død, etter en serie grufulle ritualmord. 
Når han dukker opp igjen med planer om å overta all makt i verden - etter først å ha utryddet hele den britiske politiske eliten - da er det tid for Sherlock, sammen med sin gode og fornuftige venn Dr. Watson, da er det på tide å skride til verket igjen. 

DOM: Guy Richie/Robert Downey jr.s 
Sherlock Holmes er alt annet enn den sindige, fiolinspillende, opiumsrøykende drømmeren vi har vært vant til i gode 120 år. 

Nå handler det om en manisk/depressiv actionhelt, som har det like mye i nevene som i nervene som i hodet. 
Han er en sleip, rappkjefta drittsekk, småskårent sjalu, rått sjarmerende og hundre prosent lisfarlig. 

Vi snakker om den totale make-over av Sir Arthur Conan Doyles evige og grunnleggende detektiv. 
Og resultatet er blitt en svært underholdende, dyrt og møkkete billedlagt, samt akkurat passe fiffig story. 
Som nok er i stand til å legge en klassisk Sherlock-fantast stiv og kald på obduksjonsbenken. 
Men vil glede adskillig flere som pur, sterkt billedlagt og energisk underholdning. 

Jeg lar meg ikke forarge; selv en victoriansk/edvardiansk oppdager fra 1887 kan ha godt av noen runder dask for å bli kvitt duften av møllkuler og emmen pipetobakk. 

Det eneste virkelige problemet er at smartnessen og kjappheten går utover historiens tyngde; dette er ikke stort annet enn Iron Man møter «Snatch» møter Charles Dickens møter Conan Doyle. 
Litt av hvert, og litt for lett. 

Men moro? Jøss, da! 
