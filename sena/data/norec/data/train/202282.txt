Asono Sound Hub
Hittil har iRiver-jukeboxer vært blant våre absolutte favoritter i denne klassen, men nå gir Asono oss de samme mulighetene til en lavere pris. 
Men holder norske Sound Hub samme kvalitet?? 

Grunnen til at vi skryter av iRiver-jukeboxene er at de byr på absolutt mest funksjonalitet 
 ikke bare får du 20 GB med MP3-filer og flott lydkvalitet, men også radio, opptak, MP3-enkoding, støtte for Ogg Vorbis, og ikke minst trenger den ingen drivere. 

Asonos Sound Hub er faktisk nesten helt identisk med iRiver HP-120 når det gjelder det tekniske. 
Vi snakker altså om en jukebox med 20 GB lagringskapasitet, som kan spille MP3-, WMA-, WAV- og OGG-filer, samt fungere som mobil harddisk for alle andre typer filer. 

Ukomplisert bruk 

Sound Hub har et stilig utseende som faktisk minner litt om en walkman. 
Spilleren er sølvfarget, med en speilaktig overflate og knapper som lyser blått. 
På frontsiden er det plass til display og en fireveis knapp som brukes til å starte og stoppe avspillingen, samt hoppe over låter. 
På siden finner vi fire funksjonsknapper og et scrollehjul. 

Hodetelefonene kobler vi til øverst, og der er det også plass til optisk/line-inngang. 
Betjeningen er svært enkel. 
Du skrur på spilleren ved å holde inne play-knappen. 
Ved å trykke på menyknappen bytter du modus 
 enten du vil høre på MP3-filer, radio eller ta opp lyd. 
Du navigerer deg rundt i menyene og spillelistene ved å bruke scrollehjulet, og det hele er faktisk mer intuitivt enn iRiver-spilleren. 
Det er ikke mye å utsette på brukervennligheten, det eneste som plager oss litt er at scrollehjulet er plassert ganske dypt inne i spilleren, slik at det til tider er vanskelig å trykke inn. 

Som nevnt trenger ikke Sound Hub noen drivere eller programvare, noe som alltid er et pluss. 
Det eneste du trenger å gjøre er å koble sammen spilleren og PCen (USB 2.0 støttes), og Sound Hub dukker opp som en egen stasjonsbokstav i Utforsker. 

Nok bass 

Lydkvaliteten er meget bra, og du får gode muligheter til å justere detaljene i lydbildet. 
Det er flere EQ-innstillinger som er forhåndsdefinert, og du kan også stille inn bass og diskant selv. 
Og øreproppene som følger med er overraskende gode. 
Også mottakeren for FM-radioen er bra, og det er mulig å lagre opptil 20 stasjoner. 

Vi kan ikke la være å fortsette å sammenligne iRiver-spilleren og Sound Hub direkte, og det eneste Asonos spiller mangler i forhold til HP-120, er linjeutgang og fjernkontroll på hodetelefonene. 
Fjernkontroll er det imidlertid støtte for, den er bare ikke tilgjengelig enda. 

Utenom dette byr Asono på omtrent lik funksjonalitet, og det er ikke akkurat en fornærmelse, da iRivers spiller er blant de aller beste på markedet. 
Asono Sound Hub er i tillegg litt enklere å bruke, selv om den mangler noen få funksjoner. 

Men det viktigste er imidlertid prisen 
 Du må betale omtrent 4.100 kroner for iRiver-spilleren, mens Sound Hub koster kun 3.495. 
Det er skikkelig valuta for pengene, og derfor nøler vi ikke med å anbefale den. 
Du får flott lyd, radio, opptaksmuligheter og enkel og praktisk betjening i en stilig innpakning. 

Mer nyttig fra DinSide Data: 
