Svart komedie om føkka staur
Øystein Karlsen har laget en vanvittig, svart komedie fra Halden. 
Det er en film om folk som roter det til. 

Regi/manus: Øystein Karlsen. 
Med: 
Atle Antonsen, Tuva Novotny, Jon Øigarden, Anders Baasmo Christiansen, Rebecka Hemse, Lennart Jähkel, Iben Hjejle. 
Norge 2012. 
Musikk: 
Knut Avenstroup Haugen. 
1 time 35 minutter. 
Aldersgrense: 15 år. 

Først er det bare stilmessig sprik og rotete handling. 
Hva slags film er det regissør Øystein Karlsen har laget? 
Så samler han staurene og får dem til å danne en vanvittig, svart komedie fra Halden. 

Men man blir usikker i starten: 
Det ene øyeblikket aner du at det går mot absurd parodi i skildringen av fire barndsomsvenner som alltid har tatt noen dårlige veivalg, i det neste øyeblikket signaliserer følsom musikk at den ene av dem, Jack (Jon Øigarden), elsker samboer og jentunge og virkelig vil få orden på seg sjøl. 

Lenge blir man også forvirret av at kameraten Glen (Atle Antonsen) roter det til med kokainsmugling over svenskegrensen og dermed risikerer tap av en bråte med penger som de tre kompisene har lånt ham til et for oss høyst uklart formål. 

Altså, staurene spriker: 
Jack står i med en dame, nok et ukjent nummer i rekken, Rasmussen havner på politistasjonen for n'te gang i rohypnolrus og Glen ender sterkt bandasjert på sykehuset der Robin jobber, men mistrives intenst, uten at man egentlig begriper hvorfor en legestilling i Halden er så skrekkelig. 
Uansett, skikkelsene lever opp til filmtittelen, "Fuck up". 
Er det noe manusforfatter Karlsen får dem til å gjøre, er det å rote det til, igjen og igjen. 

Gradvis tar filmen seg opp, man venner seg til stilen og ser tegninga: 
Dette er en satirisk versjon av mannen (Jack) som innser at han lever aldeles galt, men aldri kommer til å lære av feilene sine. 
Selv ikke den påståtte kjærligheten til en kvinne og et barn får denne fyren til å endre på noe som helst. 
Det er bare å hånle, tror jeg regissøren mener. 

Nå vel, filmen blir til en komedie der gjengen vikler seg mer og mer inn i garnene til skurkesvensker som slett ikke liker at kokainpartiet deres ble borte på veien til norske misbrukere. 
Skuespiller Lennart Jähkel lever opp til sitt navn og gestalter glitrende en iskald bandeleder som ikke tar fem øre for å la sin muskelbunt av en torpedo klippe fingeren av en dum haldenser. 

Karlsen har fått med seg en gjeng skuespillere som leverer greit til sirkuset: 
Jon Øigarden, Tuva Novotny, Iben Hjejle, Rebecca Hemse med flere. 
For den som tror at man atter en gang skal få se Atle Antonsen utfolde sitt komiske talent, kan jeg melde at nei, han sitter stort sett bandasjert i rullestol, ute av stand til å si stort. 
Men Anders Baasmo Christiansen, derimot, viser stilige nyanser i sitt spill som Rasmussen, fyren som alltid tar det rolig, uansett hvor mye han har fucka opp situasjonen. 

Jaja, se den og le hvis du ikke har noe annet gjøre. 
Men filmen kjennes for lang, bare ikke for folk som bor i Halden. 

Følg meg på Twitter: 
@KristinAalen 
