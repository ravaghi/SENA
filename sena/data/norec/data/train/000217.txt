Powers S01E01
Starter som et helt vanlig politidrama, men har en verden fylt av superkrefter. 

Når Sony lager sin første tv-serie til Playstations egen strømmetjeneste markerer det et nytt kapittel i historien om moderne underholdning. 
Netflix og Amazon er to aktører som allerede har tatt sin del av kaken gjennom egenprodusert og eksklusivt innhold. 
For førstnevnte regnes House of Cards, nå inne i sin tredje sesong, som det store gjennombruddet. 

Sony følger ikke bare i fotsporene til Netflix, men bryter også ny grunn. 
Med Powers får vi ett av de første eksemplene på et selskap som også lager tv-skjermer og spillkonsoller, nå også skal lage tv-innhold til sitt publikum. 

Målet er åpenbart; å trekke flere brukere og kjøpere til Sonys underholdningsprodukter. 
Og ja, alt av mobiltelefoner og skjermer er tydelig merket «Sony» i Powers. 

Rå virkelighet i en verden med superkrefter 

TV-versjonen av Powers er basert på tegneserien med samme navn som følger politibetjentene Christian Walker og Deena Pilgrim mens de etterforsker saker hvor superhelter og -skurker er involvert. 
I Powers-versjonen av Los Angeles er superkrefter en dagligdags evne, hvor noen vokser opp med kreftene sine mens andre er født uten. 
Også er det de som følger etter dem med superkrefter som groupies, de ønsker over alt å få egne krefter. 

Det fører mange av byens unge rett inn i klørne på hensynsløse forbrytere som utnytter de rotløse. 
Under overflaten i den glamorøse byen skjuler det seg nettverk av menneskehandlere og kriminalitet, og med superkrefter i blandingen skildres virkeligheten i Powers på en rå måte. 

Enten det er med blodige og intense møter mellom politi og skurker med abnorme krefter, eller utnyttelse av unge håpefulle som ikke har fått sine egne superkrefter, det er en skitten verden som skildres i Powers. 

Denne verdenen, hvor hele fortellingen foregår, er også den første episodens sterkeste kort. 
Jeg blir nysgjerrig på hvordan det ville fungert, på hvor dårlig det ville fungert, om mennesker med superkrefter levde fritt iblant oss. 

Lite kjemi mellom skuespillerne 

Svakest ut kommer skuespillerne, som alle er outsidere med hver sine passende bakgrunnshistorier. 
Walker, spilt av Sharlto Copley (District 9 og Chappie), har mistet sine superkrefter og sliter med en mørk fortid. 
Pilgrim, spilt av Susan Heyward, er den unge, ferske og idealistiske partneren til gamlingen – hennes uskyldsrene fortid som «vanlig» politi har ikke forberedt henne på hverdagen i spesialavdelingen som fokuserer på kriminalitet knyttet til superkrefter. 

Selv med en spennende verden omkring disse personene har hovedrolleinnehaverne svært få egenartede trekk. 
Det er veteranen og nybegynneren, den med en mørk fortid og den med lyse idealer, realisten og idealisten. 
Samspillet mellom Walker og Pilgrim blir i første episode en gjentagelse av hva hundrevis av andre politiserier har gjort de siste femti årene. 

Mest fargerik, og dermed også mest spennende, er Eddie Izzard som spiller en fengslet og mystisk person med uante superkrefter med navn Wolfe. 
Sperret inne i et mørkt kompleks hvor lobotomering og skadekontroll er fokuset, blir Izzards rollefigur den som drar serien vekk fra en i starten overkant tradisjonell politiserie. 

Første episode av Powers legger et godt grunnlag, men uten kjemi skuespillerne imellom er starten på Sonys nye tv-serie-eventyr en smule treg. 
