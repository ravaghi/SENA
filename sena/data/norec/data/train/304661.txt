En stemme med skjær av Billie Holiday
Kat Edmonson vekker oppsikt med intim plate. 

ALBUM: 
Kat Edmonson fyller 30 i neste uke. 
Hun er født i Houston, men har bodd i musikkbyen Austin de siste åra. 

Der har hun vakt betydelig oppsikt som liveartist, og med albumet «Take To The Sky» (2009), som hun utga for egen regning. 

Oppfølgeren «Way Down Low» har allerede gjort det sterkt på hitlistene i hjemlandet, med god grunn. 

Edmonson synger i hva man må kunne kalle cocktailbar-sjangeren. 
Med et uhyre lavmælt komp fra piano og andre diskret trakterte instrumenter lar hun stemmen flyte stillferdig og sakte som sigarettrøyk; en røst som har et spøkelsesaktig skjær av Billie Holiday over seg. 

Stilen, enten hun synger andres eller egne låter, er «den store, amerikanske sangboka». 

Hun har den samme sensuelt sakteflytende tempoet som Solveig Slettahjell, for eksempel i en innpå sju minutter lang, dvelende tolkning av Brian Wilsons «I Just Wasn't Made For These Times». 

Kanskje det er nettopp det hun er. 
