Konklusjon & karakter
Er det en LCD-TV du er på jakt etter kan dette være noe for deg. 
Veiledende pris på 24.998 er riktignok for høy, men vi har allerede sett den i nettbutikker til rundt 19.998. 
Det gjør Tharusen konkurransedyktig. 

Vi liker TVens naturlige bilde og at den er enkel i bruk. 
I tillegg ser vi det som positivt at Tharusens utseende skiller den tydelig fra konkurrentene. 

Litt kannibalisering vil nok dette medføre. 
Vi tror nemlig at Tharusen kommer til å knabbe en del kunder fra storebror Xentia. 
I tillegg til utseendet, har nemlig Tharusen det brukervennlige Easy Dialog-systemet, raskere tekst-TV, og ikke minst splitscreen-funksjonen. 

At TVen har mange innganger gir som vanlig pluss i vår bok. 
Her får du VGA og DVI for PC-tilkopling, pc lyd inn, S-video, 2 * scart, og komponentinngang. 

Jada, den er HD-Ready 

Vårt testeksemplar manglet HDCP-beskyttelse på DVI-inngangen, men i følge Grundig Norge vil alle modellene som kommer til butikkene fra og med mai ha denne beskyttelsen. 
Har du fått en tidligere modell er det i tillegg kun en enkel softwareoppgradering som skal til, og Grundig Norge har bekreftet overfor DinSide at denne oppgraderingen vil bli gjort gratis på modeller kjøpt her til lands. 

Dette betyr altså at Tharusen tilfredsstiller alle kravene til å kunne bruke den nye HD-Ready logoen, noe som naturlig nok gir ekstra plusspoeng i margen. 

Konkurrenter 

Ambilight-modellen fra Philips er fortsatt vår favoritt i denne LCD-klassen, men den koster til gjengjeld cirka 10.000 kroner mer enn Tharusen. 
Mer naturlige konkurrenter er dermed modellene fra ViewSonic, Sharp og LG, og her mener vi Tharusen er en sterk kandidat. 

I den nederste enden av skalen finner du blant annet flat TVen fra Medion til rundt 10.000 kroner. 
Bildemessig når den IKKE opp til kvaliteten på de forannevnte modellene, men den er et alternativ for deg som utelukkende fokuserer på pris. 

Minispesifikasjoner: 

30-tommers LCD-TV, 1280/768 oppløsning, 600cd/m2 lysstyrke og 600:1 i kontrast. 
170 graders betraktningsvinkel, splitscreen og tekst-tv med 2000 siders minne. 
58 cm høy, 74 cm bred og 19 cm dyp inkludert TV-foten, vekten er 16 kg (NB: 
Oppgitte mål). 
