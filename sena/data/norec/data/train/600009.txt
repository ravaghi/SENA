Midt på treet med potensial
TV-SERIE 

Konseptuell regi: 
Trygve Allister Diesen 

Manus: Kjersti Ugelstad, produsert av TV 2 og Rubicon TV 

Musikk: 
Thom Hell, Alexander Andresen 

Skuespillere: 
Kyrre Haugen Sydness, Ida Elise Broch, Ingar Helge Gimle, Bjørn Skagestad, Trine Wiggen 

Kanal: 
TV2, serie i 10 deler 

Premiere: Mandag 24. februar, kl. 21.40 

Drapsetterforsker Viggo Lust (Kyrre Haugen Sydness), opplever alle foreldres verste mareritt. 
Datteren Christina (5), forsvinner sporløst fra sykkelvogna mens han er inne i kiosken for å kjøpe is og snus. 

Troverdighetsdiskusjonen som raste rundt "Mammon" om at den skildrete journalistiske hverdagen ikke samsvarer med virkeligheten, er vel så gjeldende rundt skildringen av politiets hverdag i "Det tredje øyet". 

Hvis jeg derimot velger å se bort fra det, er det en fengslende historie og flere gripende karakterer. 
Jeg må likevel si at en hovedperson som er politi, i psykisk ubalanse og har gått gjennom traumer, er brukt opp for rundt hundre serier siden. 
I tillegg er han synsk. 

Det andre jeg sliter med, er dialogen. 
I stedet for at karakterene prater sammen, føles det som om de leverer replikker. 
Kjemien mellom hovedpersonene er så som så, og selv om Ida Elise Broch er søt og sjarmerende overbeviser hun ikke som drapsetterforsker. 

Etter å sett tre episoder, er den ikke så dårlig som "Mammon" endte opp med å bli, men den har lang vei å gå for å kunne kalles virkelig bra krim. 
Forhåpentligvis utfylles potensialet utover i serien. 

Jeg heier på norsk krim, men vi har ikke riktig kommet i mål ennå. 
