Spillanmeldelse:«Flåklypa Grand Prix» 

Det er lett å bli skeptisk når selveste «Flåklypa Grand Prix»-universet skal pakkes inn i en liten DS-skjerm. 
Det er det ingen grunn til. 

«Flåklypa Grand Prix»-spillet for PC er visstnok tidenes mestselgende spill i Norge, med over 300.000 solgte eksemplarer. 
De som har spilt PC-spillet, vil trolig kjenne igjen mye i DS-versjonen. 
I hovedtrekk har spillmakerne tatt de beste minispillene fra PC-spillet og utviklet dem for DS-formatet. 

Alt i alt har det blitt åtte småspill, over førti puslespill, en eventyrdel hvor man kan utforske Flåklypatoppen med Ludvig og Solan, og samle eller vinne bildeler for å bygge Il Tempo Gigante og kjøre det berømte billøpet. 

Det er lett å bli skeptisk til det lille DS-formatet når det er Flåklypa-universet som skal vises frem. 
Og selvsagt er det ikke mulig å få med de fantastiske detaljene like godt på DS som på film eller en stor PC-skjerm. 

Men stemningen er definitivt der. 
Figurenes originale stemmer er brukt så langt det lar seg gjøre, og spillet er tro mot Caprinos strek. 

Eventyret er morsomt, og det samme er det berømte kappløpet. 
Selv synes jeg det mest fengende er alle minispillene, enten det er Solan som skal fange epler eller Ludvig som skal pusle. 

Spillet er kjønnsnøytralt, og egner seg trolig best for barn fra 4 år og oppover. 
Og da er de voksne inkludert. 
Det er nok flere enn undertegnede som setter pris på at Ludvig og Solan lever videre i nye formater. 

Se flere anmeldelser av barnespill i dagens VG: 
