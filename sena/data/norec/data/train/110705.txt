Good Time Charlie «Mojo Energy»
Rock (Good Time Music / Universal) 

Autentisk og overlegent 

Good Time Charlie feirer 25 års jubileum i år, men går ytterligere tyve år tilbake i tiden på «Mojo Energy», der de drar nytte av sin mangeårige bluesbakgrunn til å ta skrittet helt ut i et originalt garasjerock- / rhythm'n blueslandskap som har røttene sine i amerikansk rock helt tilbake fra før «the British Invasion» tidlig på sekstitallet. 

Dette passer ikke minst gitarist Steinar Karlsen utmerket - han har en rått pågående skarphet i gitaren som preger lydbildet, der Yngve Leidulv Sætre har bidratt mesterlig til at uttrykket kjennes både friskt og oppdatert, tross røtter som er mellom førti og femti år gamle. 

For alle som savner et såpass moderne band som Ricochets, fremstår Good Time Charlie som dette bandets autoritative forgjengere og kan trygt anbefales! 

Anbefalte kjøp: 
«You Cause Me Pain», «Dealin' With The Devil», «You Know» og «Give You Up». 
