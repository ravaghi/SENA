Friko: «The Journey To Mandoola»
(C+C Records / Dotshop) 

Peder Kjellsby og Sjur Miljeteig i Friko har lang fartstid som medhjelpere for andre norske artister, men dette er kun det andre albumet under navnet Friko. 
På denne platen har de hentet inn vokalhjelp fra kjente navn som Solveig Slettahjell, Susanna Wallumrød, Jarle Bernhoft (eks-Span), Ane Brun og Pål Angelskår fra Minor Majority, hvorav de to sistnevnte gjør mest vesen ut av seg. 
Skjønt, vesen og oppstyr finnes det lite av her. 
Frikos kjølige, men sødmefylte og atmosfæriske elektropop er av en type som passer best i en chill out-sone. 
Noen ganger savnes mer spenning i lydbildet, mens andre ganger blir man forundret over hvor vellykket duoen har krydret lydbildet med små detaljer som stiger opp til overflaten etter flere gjennomlyttinger. 
«The Journey To Mandoola» er rett og slett en svært behagelig lytteplate som vokser og vokser. 
