Når Unni gnistrer
Vellykket comeback på engelsk. 

|||ALBUM: 
En varm puls banker gjennom store deler av dette imponerende albumet, over en luftig, lekker atmosfære av lydelementer. 

Mange musikere bidrar til dette kontrastfylte lydbildet, ikke minst Jan Bang og Erik Honoré (som også har produsert plata), Anders Engen på trommer og perkusjon og Lars Danielsson med myke basslag. 
Også folk som Arve Henriksen og Eivind Aarseth utvider platas univers med trompet og gitar. 

Det akustiske gitarkompet holder et løst, jordnært grep om musikken, mens synth og sampling danner et slags drømmerom rundt de løse, flyktende melodilinjene. 

Unni Wilhelmsen synger likefram og lett som aldri før, uten patos og kunster. 
Med forsiktige, upretensiøse vokale virkemidler får hun de engelske tekstene sine (pluss én på norsk) til å lyse. 

10 sanger, inkludert en hommage til sjangerens store mor, Joni Mitchell, «Both Sides Now». 

Utstudert, varsomt og vakkert. 
Og gnistrende utført! 
