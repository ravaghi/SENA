Babyshambles:«Down In Albion» 

(Rough Trade/VME) 

Pete Dohertys nye band er like forvirrende som det er sjarmerende. 

Faktisk fremstår Babyshambles like eksentrisk som Dohertys opptreden under sommerens Øyafestival i Oslo (stripping i tollen, spying på scenen, vodkautdeling til publikum m.m.). 

Med den eklektiske innstillingen til sine åndelige forfedre i The Clash (plata er produsert av Mick Jones) velter gutta seg i britisk retropop, reggae, ska og grønsj og skaper et til tider raffinert og uhyggelig vindskeivt sammensurium som hadde vært genialt om låtene var færre og sterkere og Dohertys stemme bedre. 

Kate Moss korer på en låt og har trolig fått en annen låt oppkalt etter seg, «What Katy Did Next», hvor Doherty virkelig viser sine evner som tekstforfatter - ved å sitere Shakespeare... 
Alt i alt er dessverre innfallene mer interessante enn innholdet her. 
