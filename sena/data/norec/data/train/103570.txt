Prince «Musicology» (single)
(NPG/Sony) 

Geniet fra Minneapolis har ikke mistet magien. 

Prince revolusjonerer ikke popmusikken, men han gjør et comeback med en snappy og funky låt som viser at geniet fra Minneapolis ikke har mistet gløden og evnen til å snekre en lettbent smyger av en single. 

«Musicology», som for øvrig også er tittelen på det nye albumet til Prince, er en groovy og rullende hyllest til låtsnekring av den gamle skolen. 

Låten er bygd rundt et enkelt, lett monotont og funky melodiøst tema som skapt for svette dansegulv og tilbakelente dager på stranden. 

Prince virker velopplagt, oppegående og han synger med guts og umiskjennelig snert, mens det elegante bandet han alltid omgir seg med, snor seg organisk og sugende rundt omkring i lydbildet. 

«Musicology» er 4,24 minutter med pur godlyd. 
Bli ikke overrasket om denne Prince-låten kommer til å snurre hyppig på alt som finnes av radiostasjoner utover våren. 

ESPEN A. HANSEN 
