Tom Cruise som narkosmugler
Piloten Barry Seal (Tom Cruise) jobber for flyselskapet TWA mens han smugler litt kubanske sigarer på si. 
Så blir han rekruttert av CIA. 

Plutselig er han hovedpersonen i en av Amerikas største hemmelige operasjoner, og han havner raskt på radaren til mer tvilsomme folk som Pablo Escobar og resten av Medellín-kartellet. 
Det tar ikke lang tid før han har tidenes sideoperasjon på gang, og mer penger enn han kan håndtere. 

«American Made» er basert på virkelige hendelser, og er et godt eksempel på at virkeligheten ofte er mye galere og mer spennende enn noe en kan klare å finne på. 
Regissør Doug Liman («Mr. & Mrs. 
Smith», «The Bourne Supremacy») forteller historien med humor, og underholdningsverdien er stor, men det var nok ikke riktig så gøyalt i virkeligheten. 
Den ekte Barry Seal ble tross alt skutt på grunn av sitt dobbeltspill. 

Tom Cruise er veldig Tom Cruise, og med solbrillene og flykjøringen minner det til tider veldig om «Top Gun», men det funker på et vis. 
Han har nok sjarm til å vri seg overbevisende ut av knipe etter knipe, og noe av den glatte sjarmen må den ekte Barry Seal også ha hatt for å utføre de villeste ting. 
Men det villeste av alt er vel egentlig det vi får vite om CIA på 70- og 80-tallet, og ikke minst Ronald Reagan. 
