Vinni på Kollen:Vinni Varmet 

KONSERT: 
Vinni STED: 
Kollen PUBLIKUM: 
Ca. 2000 

HOLMENKOLLEN(VG)I et ufyselig vær klarte Vinni å få opp temperaturen foran et bittelite hav av regnponchoer som aller første artist ut under historiens første Kollenfest fredag ettermiddag. 

Han gikk ut tungt og funky med «Move On», denne gang uten duettpartner Tshawe som følgelig heller ikke dukket opp da Vinni serverte Madcon-samarbeidet «Barcelona» allerede som tredjelåt - sangen som ble Vinnis store gjennombrudd for ti år siden i en tid da han var på alle norske avisforsider på grunn av sine ærlige doputtalelser. 

Vinni har preget forsidene på godt og vondt også det siste året etter sin deltakelse i «Hver gang vi møtes». 
Nå er det nesten et folkekrav at hans tolkninger herfra blir en naturlig del av et Vinni-show, og ganske riktig - rett etter «Barcelona» kommer «Godmorgen Norge». 
Sist gang han sang den, under Norwegian Wood, stemte åpningslinja «sola skinner over Frognerparken". 

Fredag kunne Vinni med rette ha byttet ut tekstlinja med «regnet høljer ned i Kollen». 

«Godmorgen Norge» vinner seg på en leken reggae-feel, og det er i sannhet mye reggae i Vinni live. 
Det hjelper ikke hvor mye han selv påstår at her kommer det en rock-låt. 
Akkompagnert av bass, trommer og keyboards er det uansett reggae-rytmene som dominerer. 

Men hva gjør det? 
Gladrytmene understreker tydeligvis Vinnis humør om dagen, nå som de fleste personlige demonene er ute av skapet. 
Vinni er løs og ledig og flørter flott med publikum. 
Han tar ikke utleveringslåta «Halve meg", men avslutter mer enn sterkt med «Lonesome Traveller» og «Sommerfuggel i vinterland». 
Folk skal jo tross alt hygge seg. 
De fleste så ut til å gjøre nettopp det, tross høljregnet. 
