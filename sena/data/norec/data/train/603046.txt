Humor med mørk undertone
Spike Lees film «BlacKkKlansman» tar utgangspunkt i en oppsiktsvekkende historie fra 70-tallet, og knytter det sammen med aktuelle hendelser fra vår tid. 

Filmen er basert på selvbiografien til Ron Stallworth (John David Washington), som var Colorado Springs aller første svarte politimann. 
Han tok muligheten han fikk med begge hender og bestemte seg for å infiltrere Ku Klux Klan. 

Det går greit over telefon, men da de vil møte ham, må han sende kollegaen Zimmerman (Adam Driver). 
Sammen lurer de organisasjonen helt opp til Grand Wizard David Duke (Topher Grace), som i dag er en stor tilhenger av Donald Trump. 
Lees filmer tar ofte opp kontroversielle sosiale og politiske temaer, og filmen får godt fram – uten å gå rundt grøten – akkurat hva han mener om Trumps politikk og tilhengere. 

På slutten vises flere klipp fra virkelige hendelser som viser at lite kanskje er endret på de siste 50 årene. 
Med unntak av den brutale avslutningen, er filmen underholdende og full av humor med en mørk undertone. 
Jeg måtte ofte minne meg på at dette faktisk har skjedd, for det er ganske absurd til tider. 
Filmen har en troverdig 70-tallskoloritt, og John David Washington (ja, han er sønn av Denzel Washington) imponerer i rollen som den kløktige politimannen. 
