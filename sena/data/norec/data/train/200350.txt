NAPA PA24
Den ser ut som en vanlig minneplugg, men i praksis er denne lille enheten både MP3/WMA-spiller med kapasitet nok til 2-4 CD-plater, eller en ekstern lagringsenhet med 128 MB kapasitet. 

Minneplugger blir av mange omtalt som en naturlig erstatter for den gamle disketten. 
Vi har omtalt produktene ved flere anledninger, og vi har blant annet også demonstrert dem på God Morgen Norge på TV2. 
Nå dukker det stadig opp kombinerte minneplugger/musikkspillere, og denne lille saken fra Napa er en av de tøffeste vi har sett. 

Fjærlett 

Selve enheten er ikke større enn en lighter, og veier uskyldige 31 gram. 
Den leveres med ørepropper og en praktisk snor som lar deg henge den som et kjede rundt halsen. 
Her er også ledningene til øreproppene festet, slik at alt er samlet på ett sted. 

Spilleren kan kobles direkte til en ledig USB-port, eller via den medfølgende kabelen. 
Den skal i neste øyeblikk dukke opp som en egen disk i Windows XP. 
Dette skjedde ikke for oss, vi var nødt til å installere driverne som fulgte med på CD. Uansett var dette en smertefri operasjon, og etter noen sekunder var vi klar til å overføre MP3-filene våre til den nye stasjon F: 

Selve overføringen gikk ganske tregt; det tok ca 12 sekunder å overføre en fil på 5 MB på vår test-PC. 
Selv om enheten kun støtter USB1.1, er dette langt tregere enn hva som teoretisk er mulig for standarden. 

Lader via USB 

Mens spilleren er tilkoblet PCen, lades samtidig batteriet. 
Også Mac 9.2 og nyere støttes. 
Det følger for øvrig også med en lader som kobles direkte til strømnettet. 
Batteriet har for øvrig en oppgitt levetid på rundt 5 timer. 

Når filene er overført er det bare å koble enheten fra porten, sette på hetten over USB-pluggen, koble til øretelefonene og trykke på Play-knappen. 
Du kan skifte spor, repetere og justere lyden på selve spilleren. 
Det er dessverre ikke noe display som viser sportittel og nr. 

Her er for øvrig ingen bevegelige deler, så løsningen er ideell for deg som er i aktivitet. 

De medfølgende øreproppene er av rimelig bra kvalitet, men for entusiaster vil nok standard øretelefoner være å foretrekke. 

Napa PA24 koster veiledende 995 kroner. 
En enklere utgave uten oppladbart batteri (PA22)koster 895 kroner, mens en mer avansert utgave med LCD-skjerm (PA26) koster 1.295 kroner. 
Priser oppgitt med mva. 
Norsk distributør er Freshtech. 
