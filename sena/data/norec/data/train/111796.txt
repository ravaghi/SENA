Spillanmeldelse:Solid Wii-Tiger 

Selv om Tiger Woods personlig ikke klarte cuten i England nylig, er hans siste spill til Wii langt under par. 

«Tiger Woods PGA Tour 10» på Wii har et stort potensiale til å underholde alle, til og med de som aldri har tatt i en golfkølle før. 

Dette løser EA ved å tilby tre forskjellige vanskelighetsgrader som tilbyr forskjellig nivå av hjelp fra datamaskinen. 
Den laveste vankelighetsgraden er spekket med visuelle hjelpemidler og spillet hjelper deg veldig mye med å unngå hooker og slicer. 

Med denne vanskelighetsgraden fremstår «Tiger Woods PGA Tour 10» som et ok spill, men det er først når du øker vanskelighetsgraden og all hjelp fra spillet forsvinner at «Tiger Woods PGA Tour 10» blir en virkelig golfsimulator. 

Når du øker vanskelighetsgraden øker du også mengden kontroll du får over slagene dine. 
Spillet sørger ikke lengre for at du slår snorrett med full kraft nedover fairwayen, du må sørge for å holde kølla rett i hånden for å unngå at ballen fyker til skogs. 

I «Tiger Woods PGA Tour 10» har du muligheten til å benytte deg av Nintendos nye ekstrautstyr, Motion Plus. 
Dette er med på å øke spillbarheten og nøyaktigheten såpass mye at det er å anbefale. 
Motion Plus gir virkelig valuta for pengene siden det er med på å gjenskape alle bevegelsene dine i sanntid på skjermen. 

I tillegg til å være et av de mest nøyaktige spillene til Wii, leverer også «Tiger Woods PGA Tour 10» varene når det kommer til moduser og gjenspillbarhet. 
Man har fortsatt muligheten til å spille PGA touren, FedEx cup og prøve seg på forskjellige utfordringer for å gjenskape store øyeblikk på golfbanen. 

I tillegg til de ordinære modusene tilbys det også en mengde partyspill. 
Av disse partyspillene var det «Disc Golf» som virkelig fikk meg til å sperre opp øynene. 

Frisbee Golf, som vi kjenner det som i Norge, spilles på vanlige golfbaner, og målet er å få en frisbee opp i en kurv som er plassert på greenen. 
Dette er en utrolig morsom ekstramodus og sammen med de andre partyspillene gjør den gjenspillbarheten nesten evigvarende. 

Dessverre kommenteres «Tiger Woods PGA Tour 10» på Wii av de samme som på PS3 og Xbox 360. 
Her hjalp det tydeligvis ikke med et konsollbytte, så Kelly Tilgham og Scott Van Pelt kommer forstatt med de samme monotone og kjedelige kommentarene. 

«Tiger Woods PGA Tour 10» tilbyr også muligheten til å koble deg opp mot Weather Channel og spille under samme forhold som er på banen i sanntid, akkurat som du har muligheten til på PS3 og Xbox 360. 

«Tiger Woods PGA Tour 10» klarer seg mye bedre på Wii enn det gjør på konsollene til Sony og Microsoft. 
Det er et golfspill som kan være til lett underholdning for de som ikke er veldig interessert i sporten, eller det kan fungere som en fenomenal simulator for de som spiller golf aktiv eller følger sporten hyppig. 

Dette er et spill som har gitt meg mye moro, og kommer til å gi meg mye mer. 
