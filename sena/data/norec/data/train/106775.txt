Den gode hallik
Regi: Craig Brewer. 
Med Terrence Howard, Anthony Anderson, Taryn Manning, Taraji P. Henson, Paula Jai Parker, Isaac Hayes, DJ Qualls, Ludacris. 
Amerikansk. 
Drama - 15 år. 

For så vidt konvensjonell film om «den amerikanske drømmen» - som utvikler seg milevis lenger. 

Vi er i dagens Memphis. 
En hallik og narkolanger overlever i sin skitne geskjeft som om det var verdens mest alminnelige arbeid. 
Som det også er. 
For ham. 
Og hans lille husholdning av to horer (hvorav en er høygravid) og én stripper. 

Det er ikke noe sunt «hjem» - mildt sagt. 
Men det er likevel en slags primitiv og rå normalitet som råder, inkludert den alltid nærværende drøm om å «bli noe», nemlig gjennom musikken. 

Og «noe» skjer. 
Ikke altfor originalt. 
Men så fantastisk velspilt og inderliggjort og medfølt at man ikke kan la være å bli rørt. 
Og berørt. 
Terrence Howard ble Oscar-nominert for innsatsen. 
Mens gjennomgangslåten «You know it's hard out there for a pimp» faktisk vant Oscar. 

Du blir ikke overrasket over denne filmen. 
Bortsett fra den alltid berikende opplevelsen av stor skuespillerkunst. 
Og det er ikke lite! 
