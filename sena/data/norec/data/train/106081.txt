Dimmu Borgir:«In Sorte Diaboli» 

(Nuclear Blast / Indie) 

Mesterlig! 
Overdådig svartmetall-opera og et mesterverk innen konseptuell satanisme. 

Aldri tidligere har ambisjonsnivået vært høyere og mer gjennomført innen norsk black metal - eller i norsk musikk generelt - enn hos Dimmu Borgirs nye hat-epos, «In Sorte Diaboli». 
Coverets artwork, basert på altertavler og verker av den flamske 1400-tallsmaleren Hans Memling, er første hint. 
Tekstene er neste - de er nemlig trykt speilvendt og må leses via et medfølgende speil... 

Dimmu-ideolog Silenoz er smart nok til å behandle tematikken på «In Sorte Diaboli» rent filosofisk. 
Samtidig unngår han nåtidens sataniststempel ved å datere hendelsene og de store religiøse spørsmål i platens mørke, men fascinerende konsept (Guds tjener tviler på sin tro og tilnærmer seg i stedet Mørkets Fyrste) til middelalderen. 

Musikalsk ligger ambisjonsnivået også ekstremt høyt, balanserende på grensen til det operatiske og bombastiske. 
Platen starter cinematisk orkestrert som fra en dramatisk scene fra «Ringenes Herre», men etter førti sekunder sparker Hellhammer igang de doble basstrommene sine og viser det voldsomme spennet i dagens utgave av Dimmu Borgir - de voldsomme, tungt arrangerte orkester-elementene mot en gitartung ekstremmetal-variant som blir stadig mer melodiøs, tross sine hyppige taktskifter. 

«The Sacrilegious Scorn» og det påfølgende dysterklassiske pustehullet, «The Fallen Arises» - selve omvendelsen og platens nøkkellåt - har alle disse elementene, samt gregoriansk kor og bassist I.C.S. Vortex på kontrasterende vokal mot Shagraths mørke og aggressive hat-stemme. 
I «The Conspiracy Unfolds» og «The Invaluable Darkness» har Dimmu Borgir dessuten kommet opp med to headbanger-anthems som kommer til å sette fyr på europeisk og amerikansk metalpublikum i sommer. 

Det skal i sannhet godt gjøres å komme opp med en norsk rock- eller metalutgivelse som slår denne i 2007. 

ANBEFALT KJØP: 
Alt - dette er tross alt et konseptalbum! 

PS. 
Albumet kommer i salg mandag 
