Bjørn Johan Muri:«Airwaves» 

(Universal) 

Mer luft enn bølger. 

Idol-toeren som burde vært årets MGP-vinner. 
«Yes Man», nesten for bra for MGP, har høynet forventningene til ålesunderens debut. 
Den er syrebehandlet med Simen Eriksruds donkeyboyske trylleformler, men komponert så mildt og flatt at man forventer reklame og kjendisnytt i stedet for låtpauser. 
Tekstene er serviettskriblerier, ustø selv forenet med gjennomgående Ekornes-trukket elektrovoksenpop. 

Tyveåringen synger derimot kledelig uanstrengt, over et villavennlig lydbilde som tidvis snoker innom elektroniske kriker à la Junior Boys. 
Som helhet er det dessverre lett forglemmelig, der man selv etter gjentatte runder sliter med å huske låtene. 
Si mer nei neste gang, Bjørn Johan. 

BESTE LÅT: 
«Yes Man» 

TOR MARTIN BØE 
