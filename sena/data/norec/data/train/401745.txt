Babylon Berlin:Sexy, skitten, frastøtende og tiltrekkende | 
Anmeldt av Asbjørn Slettemark 

Blodet flyter, kokainen snør, kommunistene slåss, og nazistene infiltrerer. 
Velkommen til et kokende Berlin 1929! 

Det skal godt gjøres å komme utenom mellomkrigsårene i Berlin når man diskuterer historiens mest dekadente og dramatiske tidsperioder. 
I Weimar-republikken kokte nattklubbene i en potent miks av promiskuitet og flamboyante folk mens kommunistene marsjerte i gatene og nasjonalsosialistene tok over politiet. 

Tyskland hadde 22 rikskanslere på 14 år, blodet fra hundrevis av politiske mord fløt i gatene, og kokainen snødde over dansende natteravner. 
Perfekt setting for en historisk krim. 

Koker over i Berlin 

Babylon Berlin er basert på den første boken om Gereon Rath, en krigstraumatisert politimann som kommer til Berlin for å slippe unna skyggen av sin far, Kölns politimester. 
I hovedstaden havner Gereon i sedelighetsavdelingen og starter karrieren med å raide fotostudioet hvor Berlin-banditter lager en alternativ variant av juleevangeliet. 

Utenfor politihusets paternoster møter Rath Charlotte Ritter. 
En fattig og ambisiøs kvinne som gjør strøjobber for politiets drapsavdeling på dagtid og pisker kåte tyske masochister på nattklubb om kvelden. 
De to drives mot hverandre i Berlin-nattens eufori, og rundt dem svever småkonger, musikere, bartendere, transvestitter, rikfolk og en gjeng russiske revolusjonære. 

Sistnevnte forsøker å smugle en toglast med gull gjennom Berlin. 
Og da et skyggegrått konglomerat av politi, mafia og klubbverden vil ha klørne i både gull og noen kompromitterende pornofilmer, koker Berlin 1929 fullstendig over. 

Mest brekningsfremkallende siden Aksel Hennie havnet i en utedo 

Babylon Berlin er en krimserie, men like mye et fargesprakende historisk drama. 
Skildringen av byens fattigfolk er grim og intens, mens Weimar-republikkens Stratos-porøse demokrati blir utsatt for daglige prøvelser. 

Regissør Tom Tykwer balanserer elegant mellom lekre noir-scener og de mest flamboyante musikalsekvenser, og han byr samtidig på de mest brekningsfremkallende scenene siden Morten Tyldum kastet Aksel Hennie ned i utedoen i Hodejegerne. 

Babylon Berlin er sexy, skitten, frastøtende og tiltrekkende på alle de riktige måtene, samtidig som den tegner bildet av det kosmopolitiske Berlin som fikk Adolf Hitler til å hate byen. 

Spriker, utfordrer og kjefter, men kjeder aldri 

Serien – som snart begynner innspillingen av tredje sesong – byr også på noe forfriskende nytt. 
Mens tyske produsenter har gjort suksess med å tilpasse seg et internasjonalt publikum (Ku’damm 56, Dark, Deutschland 83), skaper Babylon Berlin sitt eget univers av tidskoloritt og oppdaterte referanser som Roxy Music-lydspor. 

Sekvenser fra nattklubber utvikler seg til 10–12 minutter lange musikalscener, plottet flyter inn og ut av handlingen utenfor den strenge moderne krimformelen, og det søndagsvennlige kostymedramaet avsluttes brått da en kriminell på restaurant innser at han spiser sin egen bror. 

Babylon Berlin spriker og utfordrer og kjefter som seriens prostitusjonslegende Mutti fra Wedding. 
Men som tiden den er lagt til, er den aldri kjedelig. 
