Oppløftende og fengende kraftpop
De finner ikke på noe nytt, men Beachheads har virkemidlene som skal til for å få det til å låte bra. 
Kvartetten har base i Stavanger, men poprocken deres kunne like gjerne ha vært skapt i Los Angeles eller i Manchester. 

Beachheads ble dannet i 2013. 
Et par-tre singler har fått masse følgere på sosiale medier og lyttere på strømmetjenester. 
Nå leverer kvartetten sitt debutalbum med ti låter. 
To av bandmedlemmene er fra Kvelertak; Marvin Nygaard og Vidar Landa. 
De har tydeligvis stor sans for andre øvelser enn det moderbandet gjør. 

Her er de lettere på foten sammen med vokalist og tekstforfatter Børild Haughom fra Flekkefjord, pluss siddis Espen Kvaløy. 
Her er det rett-på-sak-låter, noen av dem veldig korte. 
Det beste er at ingen av dem er svake. 
Beachheads holder intensiteten oppe. 
Minuset er at det verken høres originalt ut eller spesielt kreativt og oppfinnsomt. 
Men de pøser på og skaper en herlig og smittende energi. 

Låter som «Give Me Some Love» og «Procession» kunne like gjerne vært utgitt av Oasis i deres glansperiode, mens «Despair» plasserer seg litt nærmere Green Day. 
Det Beachheads gjør er ikke oppsiktsvekkende, men veldig fornøyelig. 
