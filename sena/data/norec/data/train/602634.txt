Vond og viktig om søgnedrapet
Søgne kommune kommer ikke godt ut av det i denne boken. 

Det er vondt å lese denne boken, for dette er en smertefull historie som dessverre er fra vår egen landsdel. 

Forfatter Jon Gangdal får fram hvor dårlige kommuner er til å organisere tjenester for barn og unge, slik at de får den hjelpen de trenger. 
Og denne gangen handler det om Søgne kommune. 
Den kommer dessverre ikke godt ut av denne boken. 

Gangdal forteller om to barn fra Søgne: 
14 år gamle Alma Gabriela Knutsen, og den jevnaldrende gutten som drepte henne i 2015. 
Hvordan kunne det skje? 

Gangdal beskriver barnas oppvekst: 
Jenta som blir adoptert fra Colombia, som vokser opp i en stabil familie, som utforsker grenser når hun blir tenåring. 
Gutten, som vokser opp med en psykisk syk mor som tar livet sitt når han er 12 år. 
Han blir utagerende og voldelig på skolen, elever er redde for ham, men ingen tiltak rundt ham lykkes. 

Gangdal er journalistisk grundig. 
Han skriver troverdig. 
Selv om drapsmannens familie ikke har villet bidra i boken, klarer han å beskrive deres situasjon på en nøktern måte. 
Han kommer svært tett på Alma Gabrielas familie, hvor han også får benytte morens private notater i boken. 

Her kjenner man en mors desperasjon, sorg og kjærlighet tydelig mellom linjene. 
Som når moren går inn på rommet til Alma Gabriela for å finne klær som datteren skal ha på seg i begravelsen: 
«Jeg la ansiktet ned i puta hennes og kunne fortsatt kjenne lukten av henne.» 

Gangdal gjengir også rap-tekstene til gutten som drepte Alma Gabriela, hvor han skriver om sorgen etter sin mor, samt raseriet mot dem rundt ham. 

Vi får også høre om de sjokkerende få rettighetene pårørende, som Alma Gabrielas familie, har når et barn blir drept. 

Et minus med boken, er skrivefeil som skjemmer en ellers velskrevet bok. 
De kunne lett vært luket ut. 

Når det er sagt: 
Denne boken burde være obligatorisk lesestoff for alle som jobber med barn og unge. 
For foreldre. 
Tenåringer. 
Politikere. 
Og for innbyggerne i Søgne kommune. 
