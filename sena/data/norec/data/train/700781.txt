Ikke Harry, men litt Thorleif
Ikke akkurat Harry Potter, men ihvertfall en passe spennende Thorleif-film med semipedagogisk tidsreise til den fordomsfulle fortid. 

Josefine fra Carsten Myllerups danske TV-serie «Jesus & Josefine» er på tur igjen med sitt målbevisste forstadsblikk. 

Det starter i kakebakerhelvetet til Oskars besteforeldre vest for Køben. 
Der pågår først en gjenkjennelig danskefilm med politisk korrekte stasjonsvogner, boller og mer solskinn enn vi hadde i hele 2005. 
La oss godta det. 
Etter hvert som Josefine haler med den mer jordnære Oskar på medaljongsnurretur til 1600-tallet for å bli nesten-brent som nesten-heks, blir filmen så spennende at det ikke gjør noe. 

Jesus stikker innom og sier «Davs, Josefine». 
Kjeld Nørgaard (som var Villy i «Inkasso») er en mektig, Anthony Hopkins-aktig superskurk. 
Thorsen utgjør den danske materialisering av djevelen, og han lurer den sjokkblonde lille 14-åringen fra Hørsholm avgårde på slektforsknings-ekskursjon til virkelig gamle dager. 
Der oppstår det tidsparadokser etter «Tilbake til fremtiden»-systemet, og snart står jenta som reddet Jesus fra en danske, overfor problemet at kjæresten hennes forsvinner av mangel på aner. 

Tidsparadokser er infløkte fenomener, så det ville nok også ha endret seksualvalga i Rold-familien at familiens yngling flyktet til hovedstaden i stedet for å halme høy i Jylland. 
Men OK igjen. 
