Vekker ingen følelser
The Kooks med ufarlig trivialitet. 

ALBUM: 
Med et snev av glede husker jeg dette Brighton-bandets millionselgende debut «Inside In/Inside Out» fra 2006 og dets fengende sammensmeltning av The Police, The Jam og gutteaktig sjarm. 
Oppfølgeren fra 2008 var et forglemmelig forsøk på å gjenta en suksessformel, og det samme kan nesten sies om gruppens nye album. 

For med unntak av et par låter som er så trivelige at man ikke har hjerte til å gå til angrep på dem (tittelsporet, «Eskimo Kiss»), høres The Kooks her ut som et ufarlig, parfymert bindeledd mellom Travis og Supergrass. 
Sammenligner man med årets plate fra et annet britisk rockeband som debuterte i 2006, Arctic Monkeys, blir det åpenbart hvor enormt mye mer spennende sistnevnte er, både musikalsk og lyrisk. 

Da skjønner man også hvilken trivialitet «Junk Of The Heart» er — en plate som aldri vekker sterke følelser i noen retning. 
