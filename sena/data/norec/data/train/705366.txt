(Sandy) Alex G:Vakkert og sært 

23 år gamle Alex Giannascolis fra Philadelphia er allerede framme ved sitt åttende album. 

(Sandy) Alex G: "Rocket" (Domino/Playground) 

Han debuterte med "Race" i 2010 og har hovedsaklig gitt ut platene for egen regning, men for to år siden kom "Beach music" ut via plateselskapet Domino. 
Et nytt skritt ble tatt i fjor, da Giannascolis ble lagt merke til av selveste Frank Ocean og invitert til å spille gitar på "Endless" og "Blond". 

Alt dette har ikke endret ham nevneverdig, annet enn mer vilje til å samarbeide med andre. 
Som med felespillende Molly Germer. 
Innspillingene skjer fortsatt hjemme, og stilmessig spriker det fra de countryaktige singelkuttene "Proud" og "Bobby" til støyrockende "Brick" og eksperimentelle "Horse". 

Om det er for å beholde mystikken i musikken Alex G nå også har lagt til parentesen (Sandy) foran artistnavnet, er ikke godt å vite, men det passer inn. 

Nevnte "Bobby", en nydelig duett med Emily Yacina, er et trygt sted å starte, før du så kan våge deg ut på dypere vann. 
Alex G startet inspirert av Elliott Smith, men er i ferd med å bli egen sjanger. 

Beste spor: 
"Proud", "Bobby", "Powerful man". 
