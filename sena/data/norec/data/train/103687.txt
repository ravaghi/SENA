Taktfast tull
Reg: 
Arne Lindtner Næss. 
Med Lars Berteig Andersen, Aksel Støren Aschjem, Thomas Engeset, Jacob Schøyen Andersen, Julia Charlotte Geitvik, Karoline Aagaard Gamlund, Jan Grønli, Hilde Lyrån, Anders Hatlo, Johannes Joner, Toralv Maurstad, m.fl. Norsk. 
Komedie - tillatt for alle, egnet for familier. 

Det er bra. 
Kommersielt vellykkede norske barnefilmer er vi også glad i. 
Denne er både kommersiell og vellykket - frisk, morsom, oppfinnsom. 
Dessuten finnes en god rutine over det hele, innarbeidet etter en drøss TV-episoder og den foregående langfilmen. 

Men historien er noe stort tull, selvfølgelig. 
Vi snakker om en utpreget «konseptfilm»: 
Tre oppvakte gutter m/damer, Oslo øst, en gang på 50-tallet. 
Som får mange mer eller mindre gode ideer, kjemper mot skurker og rivaler. 
Og til slutt lander på bena. 

Denne gang handler det om å vinne en talentkonkurranse der de utvalgte vil få være med når kringkastingssjefen (lekent fremstotret på et slags Flåklypa-vis av Toralv Maurstad) skal åpne TV-sendingene i Norge. 
Gjett hvem som ifører seg vaselin i håret og gitarer rundt halsen?? 
Riktig! 

Rent faktisk har en film som «Olsenbanden jr. 
på rocker'n» alvorlige negative konsekvenser for norsk filmproduksjon: 
Den kommer nemlig til å innbringe så mye i billettstøtte til produsentene (barnefilm får jevnt over dobbelt så høy billettstøtte som voksenfilm) at den vil spise grovt av lasset for filmproduksjonsmidler for 2005. 

Men dette er ikke filmens skyld! 
Den drar bare fordel av et system laget i en tid da norsk barnefilm var ideelle prosjekter med forventet lave besøkstall. 
Det har, blant andre, Olsenbanden jr. endret på. Ære være dem for det! 

Så ikke et vondt ord om filmen: 
Den vil fortjenstfullt glede fantastisk mange! 
