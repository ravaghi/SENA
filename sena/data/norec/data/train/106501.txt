The Killers «Sam's Town»
(Island/Universal) 

Killers med fillers. 

Denne Las Vegas-kvartetten fikk et fortjent gjennombrudd med debuten «Hot Fuss» to år tilbake, anført av et par singler som ga indierocken et herlig anstrøk av glamour og stil oppi all tenåringsangsten. 

På oppfølgeren har de fått ambisjoner om å bli noe «viktigere», med Bruce Springsteens «Born To Run» og U2s «The Joshua Tree» som åpenbare ledestjerner. 
Et stort prosjekt, og dessverre har ikke bandet musklene som trengs for å fullføre. 
De er gjenkjennelige fra debuten, med forførende synthpyntet rocklyd og Brandon Flowers' hulkende stemme, men den lekende sjarmen er erstattet med et pompøst alvor som kler dem dårlig. 
Når de prøver å lette på stemningen, blir det bare dustete, som på avslutningssporet. 

De vellykkede låtene viser imidlertid at dette kunne blitt veldig bra. 
Kanskje er «Sam's Town» en overgangsfase til noe virkelig stort, for det skorter ikke på talent hos The Killers. 
Og talenter kan også ha identitetskriser. 
ANBEFALTE KJØP: 
«When You Were Young», «For Reasons Unknown», «Read My Mind» 
