Film:Snusfornuftig skjønnhet 

Åh, men denne filmen - regissørene Satrapi og Paronnauds oppfølger til den i vide kretser hyllede «Persepolis» (2007), nok en gang basert på en grafisk novelle av førstnevnte - er aldeles fantastisk å SE på. 

Hver scene er sitt eget overdådige tablå. 
«Live action» denne gangen, her og der ispedd en dose animasjon. 
Estetikken er hypervisuell; det er som å bli presentert for en serie stadig mer fargerike cupcakes, eller tryne i kioskens utvalg av godterier i løsvekt. 

Nydelig, ikke minst innledningsvis. 
Men etter hvert blir man sittende og lure på om det idérike, men kokette visuelle språket som for alvor gjorde sitt inntog i fransk film med «Den fabelaktige Amélie fra Montmartre» (2001) er en usedvanlig vakker blindvei. 

Det filosofiske innholdet i «Den lidenskapelige fiolinisten» er i alle fall ganske snusfornuftig. 
En fiolinist, Nasser Ali Khan (Amalric), får ødelagt sitt elskede instrument. 
Tapet av fiolinen symboliserer hans livs fallitt - tapet av kjærligheten. 
Ali Khan bestemmer seg for å dø, og klarer det etter åtte dager. 
Før den tid får han anledning til å tenke tilbake på livet sitt, og dessuten få innsyn i sine barns fremtid. 

Det er en eksistensiell og muligens også politisk fabel, satt til Teheran i 1950-årene, som vil si oss noe om hvordan bare kunsten og kjærligheten kan gi livet mening. 

Men innfallene blir for mange. 
Og kanskje er filmen simpelthen for vakker til å penetrere oss. 
Som med søtsaker flest er det en god del tomme kalorier her. 
MORTEN STÅLE NILSEN 
