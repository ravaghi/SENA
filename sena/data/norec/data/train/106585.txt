Høyt turtall - feil fil
Regi: John Lassetter. 
Amerikansk animasjon - tillatt for alle. 

NORSKE STEMMER: 
Espen Sandvik, Jan Erik Larssen, Ane Dahl Torp, Sverre Anker Ousdal, Finn Schau, Henrik Mestad, Martin Schanche, Kjell Kristian Rike, Jon Herwig Carlsen. 
m.fl. 

AMERIKANSKE STEMMER: 
Paul Newman, Owen Wilson, Bonnie Hunt, Larry the Cable Guy, Cheech Marin, Michael Keaton m.fl. 

HANDLER OM: 
Egentlig er dette en nokså avansert avspeiling av den kanskje aller mest kjente amerikanske nostalgi-historien: 
Om Route 66, med biler i alle rollene. 

I «Biler» blir den eplekjekke, superraske og meget selvhevdende vesle racerbilen Lynet McQueen, sittende fast i bakevja Radiator-byen langs Route 66 - underveis til det avgjørende racet i Sylinder Cup. 

DOMMEN: 
Filmen er kjapp, energisk og meget dyktig laget moderne animasjonsfilm. 
Men: 
Den er over to timer lang, den har både i tema og format elementer som gjør den bortimot ubrukelig for de minste barna. 
Den er super-amerikansk; det handler om de endeløse rundkjøringer i nascar-racing, verken rally eller Formel I, som vi europeere er vant til. 
Alt dette betyr at svært mange barn under 10 år, etter den første begeistring over filmens typegalleri, vil kjede seg og bli påfallende tissetrengte. 

Til gjengjeld vil antakelig både mor og far finne adskillig moro i dette. 

Jeg har bare sett den norske versjonen, der nærheten til stoffet økes - igjen mest for de voksne - ved at Kjell Kristian Rike og Jon Herwig Carlsen er kommentatorer. 
Og Martin Schanche mumler veteran-racer-replikker. 

Visst er det bra, visst er det til dels imponerende. 
Men tro ikke at dette er for de minste; det er bare noe reklamen vil ha deg til å tro. 
Vår anbefalte aldersgrense må bli 10 år. 

Høyt turtall - feil fil 
