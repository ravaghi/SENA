Maroon 5: «It Won't Be Soon Before Long»
(Octoscope/Universal) 

Ferdigformatert vare. 

«Songs About Jane» (2002) ble etter hvert en av tiårets største hitkilder og en betydelig salgssuksess. 
Det er all grunn til å tro at denne Los Angeles-kvintetten vil leve godt videre på album nummer to, spekket som det er med pop så skreddersydd for radiospilling at det grenser til juks. 

Det sitter som karamell i øret til tider, men Maroon 5 blir frustrerende tamme over et helt album. 
Ofte låter de som en veik utgave av Jamiroquai, som jo selv var bleke Stevie Wonder-kopister, i tillegg er det tidvis tung klumpfot rundt bandets forsøksvis funky eskapader. 
Og selv om Adam Levine har en fin blåøyd soulstemme blir den gruelig irriterende når han slipper de såre følelsene løs, som på den forferdelige «Goodnight Goodnight». 

Den beste sangen er for øvrig en utvidet versjon av en låt Levine gjestet på Kanye Wests siste album, så det er vel ikke fryktelig viktig å eie denne platen - den kommer uansett til å okkupere offentlig rom i lang tid fremover. 

ANBEFALTE KJØP: 
«Nothing Lasts Forever», «Makes Me Wonder», «Back At Your Door» 
