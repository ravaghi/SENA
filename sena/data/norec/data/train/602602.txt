Kan være årets beste juleplate
Klar for å komme i julestemning? 
Sjekk ut Hekla Stålstrenga! 

Det er beskjedent med nye, norske juleplater i år. 
Den beste og mest spennende av dem er antagelig Hekla Stålstrenga med "Velkommen inn". 
Folkemusikkvintetten fra Nordland og Troms har i et lite tiår vokst fram som et av våre beste og mest fargerike band. 
De får også julesanger til å låte usedvanlig fristende og friske med sin fortreffelige strengelek og veldanderte perkusjon. 

Bandet har hentet noen få sanger fra den berømmelige julekatalogen. 
Slike som Trygve Hoff sin evigvarende "Nordnorsk julesalme", og "Det lyser i stille grender". 
De tolker også en nyere sang som Halvdan Sivertsen sin "Josefs julevise". 
Men mest av alt er dette nye sanger tonesatt av Hekla Stålstrenga med tekster av ulike skribenter og forfattere. 
Det låter fint hele veien, og noe av den gode stemningen skapes av felespillet til Ragnhild Furebotten og den litt småskjøre og gode stemmen til Anne Nymo Trulsen. 

Høydepunktet er nok når de kjører på med en av de mest fengende julesangene som har vært skrevet av et rockenavn; nemlig Robbie Robertson og The Band sin herlige "Christmas Must Be Tonight". 
Her heter den "Julekvelden". 
Godt utført av Hekla Stålstrenga. 

Det meste av resten fører også til en god lytteopplevelse. 
Ikke minst den viltre instrumentalen, "Et juleeventyr". 
Det hele avsluttes med den sakrale og rolige, "Stille natt". 
Etter den er det fristende å begynne på nytt. 
For dette er både ekte, folkelig, stemningsfullt, ujålete og hverdagslig. 
Det er bare å si som Hekla Stålstrenga; velkommen inn! 
