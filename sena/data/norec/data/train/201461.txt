Fujitsu-Siemens Amilo D 8820
Amilo D-serien har fått en kraftig oppgradering, uten at det har påvirket prisen. 
Med 2,53 GHz prosessor, 60 GB harddisk, Radeon 9000-grafikk, 256 MB minne og USB2.0-porter er det her snakk om en fullgod erstatter for selv kraftige stasjonære maskiner. 

Det er faktisk tredje gang vi tester en Amilo D-maskin siden i fjor vår. 
Det er oppsiktsvekkende å se hvor mye mer du får for pengene nå enn den gang, og det er lite som tyder på at utviklingen vil stoppe her. 
Bare i forhold til 8800, som vi testet i september 2002, er forbedringene nærmest å regne som revolusjonerende, med blant annet dobbelt så mye minne, tre ganger raskere grafikk og dobbelt så stor harddisk, til lavere pris. 

LES OGSÅ: 

Skal kapre kjøpere fra stasjonær-markedet 

Fujitsu-Siemens har ett mål for øyet med Amilo D 8820; å tilby en bærbar PC med ytelse, utstyrsnivå som kan matche dagens kraftige stasjonære PCer, til en pris som som skal lokke i stedet for å skremme. 
Det mener vi de langt på vei har klart. 
Forhold som størrelse og vekt er sannsynligvis mindre viktig for målgruppen, og spesielt sistnevnte på 3,7 kg er nok til å avskrive kjøpere som først og fremst har fokus på mobilitet. 

Listen med spesifikasjoner er en fryd for øyet for alle som ønsker det siste og beste. 
I maskinen sitter det en 2,53 GHz desktop P4-prosessor, 256 MB minne, en harddisk på hele 60 GB, og verdens raskeste grafikkbrikke for bærbare PCer (ATI Mobility Radeon 9000). 
Så her er det bare å installere de siste og mest avanserte spill og 3D-applikasjoner - de vil alle gå som smurt. 

Skjermen er stor og god - 15" og med en oppløsning på 1400 x 1050 punkter, som gir plass til mange vinduer samtidig. 
En perfekt oppløsning for denne skjermstørrelsen, mener vi. 

De innebygde høyttalerne sitter i forkant på venstre og høyre side, og gir faktisk ganske god lyd, sammenlignet med mange andre PCer vi har testet. 
Men fortsatt kan ingen løsning måle seg med Harman Kardon-høyttalerne på Toshiba Satellite 5210. 

Endelig USB2.0, og hva skal vi savne da? 

For øvrig er maskinen utstyrt med en kombinert DVD-ROM (8x) og CD-brenner (16x12x24), diskettstasjon, parallellport, standard seriellport, VGA-utgang, TV-utgang, 2x PCMCIA, firewire-port, og endelig har vi testet en PC med USB2.0-porter (2 stk). 

Når vi legger til at både nettverk (10/100 mbit) og 56 KB modem er innebygd, er det ikke mye igjen som savnes. 
Det måtte i tilfelle være infrarød kommunikasjon, trådløst nettverk, og en USB2.0-port til eller to, men uansett snakker vi her om en av de mest velutstyrte bærbare PCene som finnes på det norske markedet akkurat nå. 

"Gammel" innpakning 

Selve innpakningen er som på D 8800, fortsatt i relativt anonym gråblå plast. 
Vi synes at det godt kunne vært aluminiums-lokk, som på Amilo A, for ekstra stød til skjermen, men det er ikke dermed sagt at innpakningen er svak, for det er den ikke. 
Maskinen er stor, men ikke så stor som de nye Toshiba Satellitene, og den høye vekten på 3,7 kg skyldes blant annet et stort og tungt Li-ion batteri. 

Plasseringen av stasjoner, utganger og tilkoblinger virker gjennomtenkte, med DVD/CDRW-i front og diskettstasjon til venstre, PCMCIA-porter til høyre. 
Alle utganger er på baksiden, og det kan vi godt like. 
Firewire og lydinnganger ligger under diskettstasjonen på venstresiden. 
Her finner du også et praktisk hjul for å justere lydnivået, noe som ofte er knotete å justere på mange andre maskiner. 

Tastaturløsningen er tilfredsstillende, med ekstra stor returtast og logisk plassering av samtlige taster. 
Pekeplaten under tastaturet har to knapper og i tillegg en firedelt knapp som simulerer scrolling til venstre, høyre, opp og ned. 
I tillegg finnes hurtigknapper for å åpne nettleser og epost, samt tre programmerbare knapper. 
Supert! 

Kontinuerlig viftesus 

Det kan virke som om kjøleløsningen består av to vifter, det er i hvertfall to utblåsninger, en bak og en på høyresiden. 
Det kan nesten virke som om det kjøles mer enn det er behov for, for maskinen blir aldri mer enn lunken på undersiden. 
Det er viktig å være klar over at den kraftige kjølingen gjør at viftene stort sett går kontinuerlig under bruk. 
Noen vil sikkert finne dette noe støyende, men noen ganger kan det nesten være mer forstyrrende med vifter som slår seg av og på hele tiden. 
VI har også opplevd vifter som har avgitt mer høyfrekvent støy enn på denne. 

Amilo D 8820 leveres med Windows XP Home Edition, norsk versjon. 
Du får også med kontorpakken Works fra Microsoft, som inkluderer Word XP, og første versjon av Adobe Photoshop Elements. 
Det er ikke verst! 

Finn frem fartsdressen 

Hva så med ytelsen? 
Vi kjente allerede til den suverene grafikkbrikken fra blant andre Dell Inspiron 8200-testen, så vi ble ikke overrasket over en grafikkytelse som var mer enn tredoblet fra 8800. 
På grunn av den kraftige prosessoren oppnådde vi de høyeste grafikkytelsestallene vi noen gang har målt, og både minne og harddisken fra Fujitsu følger med. 
Rekordene falt, også i MP3-kompresjonstesten, der 290 MB med WAV-filer ble komprimert i løpet av 1 minutt og 51 sekunder. 
Det var første gang vi brøt 2 minutters-grensa. 

Totalt sett opplevde vi ikke en eneste gang at en oppgave lugget på noen som helst måte, verken tung grafikk i Adobe Photoshop, Unreal Tournament 2 i full oppløsning eller andre oppgaver. 
Her blir ikke ytelseshungrige skuffet! 

Batteriet holdt ut i nesten 2 1/2 time. 
Det er ingen tvil om at grafikk og prosessor i 8820 krever mer enn 8800, som holdt ut vesentlig lengre. 
Uansett er 2 1/2 godkjent, og omtrent midt på treet, også sammenlignet med mobile-baserte PCer. 

For flere detaljer omkring ytelsestall viser vi til de tekniske egenskapene, som du finner lenke til under i boksen med terningkast. 

Konklusjon 

Vi ble fort glade i Amilo D 8820. 
Den er behagelig å bruke, har utstyrsnivå som det står respekt av, og yter til gull. 

OPPDATERT 10.7.2003: 
Prisen er satt ned til 12.990 kroner (web-pris Komplett.no) 

Totalt sett får du all den kraft du kan begjære, og inkludert i prisen får du nok programmer til å komme i gang med arbeidet . 

Det eneste vi finner det nødvendig å gjøre oppmerksom på, er vifta som går kontinuerlig, og som genererer et jevnt sus enkelte nok vil oppfatte som noe forstyrrende. 
Og er du ute etter en lettvekter bør du kikke en annen vei. 
Til alle dere andre har vi ingen problemer med å anbefale Fujitsu-Siemens Amilo D 8820 på det sterkeste. 
