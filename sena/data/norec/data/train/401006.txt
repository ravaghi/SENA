Vazelina dro et villig publikum inn i sitt sære låtunivers
Totningenes joviale tilstedeværelse ble en underholdende start på Øyas siste dag. 

Vazelina Bilopphøggers 

Øya, Amfiet 

«Erru helt iddiot? 
Vi er jo Vazelina!» 
Den godslige Høggern – trommeslagernes Wenche Foss, som bandet kaller ham – er gruppens største komiske alibi når den joviale gjengen fra området rundt Mjøsa inntar Tøyenparken. 

Med de brede skuldrene trukket opp omtrent til ørene kommer han som på signal for å avlevere noen få fraser, enten om den løsaktige Borghild som var forlovet fire ganger på en helg, eller for å irettesette Eldar Vågan når han spiller seg inn i feil låter. 

Han fremkaller latter bare ved å skue utover publikum. 
Norges vakreste, for øvrig, ifølge Vågan. 
Doo-wop-låten om Borghild er forresten blant mange som får publikum på tvers av generasjoner til å danse. 

Bygdefortellinger med lun humor 

Det er slik jeg kjenner dem, som komikere fra Rimi- og grandiosa-reklamer, TV-julekalendre og som karikerte versjoner av seg selv. 
Men de var habile musikere lenge før jeg ble født. 

Eldar Vågan er en svært original låtskriver, full av referanser til datidens populærkultur – bygdefortellinger med lun humor. 

Album etter album med godt produsert rock som et sammensurium av danseband, rockabilly og swing. 
Kort fortalt en suksesshistorie innenfor en undersjanger av norsk rock, om jeg kan formulere det slik. 

Nå er de innlemmet i Øyafestivalens tradisjon med å la et folkekjært band med bred appell åpne årets siste dag i parken. 
Publikum tar dem sjenerøst imot, danser til «Rockabilly boogie», som fremføres med presisjon. 

Midt i alt tøyset på bred totendialekt er det trampeklapping under låter som «Blå lys» – denne skamløse tolkningen av «Blue moon», og Vågan viser seg som en svært så habil gitarist. 

Øya-publikumet kan være så kule de bare vil, men dette er konserten der ropene etter mer låtmateriale varte lengst. 
Swinglåten «Harry Hoover» får god respons, dansing langt oppover amfiet. 

Passet rett inn på en lørdag formiddag 

«Er det itte lov å kjøre bil i fylla? 
Ikke for oss, på festival?» 
Vågan er bekymret for hvor gøy det da kan bli utover dagen. 
Det er innledningen til «En stor sølvgrå lastebil», som vokalist Kjetil Foseid gjør en solid vokalprestasjon på. 

Mange ville kanskje sett for seg at showbandet Vazelina Bilopphøggers på Øya kunne blitt en slags versjon av Allsang på grensen, potensielt kleinere enn Ari Behns fremføring av en Maroon 5-låt. 

Nei, vent – ingenting slår det. 

Men Vazelina passet rett inn på en lørdag formiddag, og dro publikum inn i sitt sære og underholdende låtunivers, godt hjulpet av Vågans inviterende scenepersonlighet. 
