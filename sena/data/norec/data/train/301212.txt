Knut om Knut
Jensensk om det hamsunske. 
Ikke for enhver smak. 

TV: 
Knut Erik Jensen og Per Kristian Olsen skulle lage film om Knud Pedersen. 
Men Jensen og Olsen ble ikke enige og har derfor laget hver sin film om Pedersen. 
Olsens kommer i tredeler i desember. 
Jensens kan du se i kveld, på det lille lerret av plasma. 
Den er allerede vist for de hamsunske blodfans på Hamarøy under åpningen av Hamsunklossen. 

Knut Erik Jensen er mest kjent for sin minst poetiske film, den dokumentariske «feel good»-farsotten «Heftig og begeistret» og mindre kjent for sine dvelende fiksjonsfilmer,selv om «Brent av frost» har brent seg fast på et stort antall netthinner etter at Gørild Mauseth følte seg brent av NRK og tok rettslige skritt. 
Kritikerne berømmer gjerne Jensen for hans kompromissløse mangel på publikumsfrieri, seinest i «Iskyss», anti-actionfilmen om spionen Gunvor Galtung Haavik. 

Ubeskjeden 

Den som i utgangspunktet har opparbeidet en viss skepsis til Knut Erik Jensen poetiske utskeielser på kinolerretet, vil uten anstrengelse finne ting å mislike i den nesten to timer lange «Drømt og opplevet». 
Fans vil trolig digge den. 
Til Dagsavisen sier Jensen: 
«Jeg ville finne en tone i meg selv og Hamsunsom klinger sammen – finne et eget språk.» 
I samme åndedrag er han selvironisk om sin hang til det pretensiøse, uten at det nødvendigvis vil sjarmere de troløse i senk. 

I «Drømt og opplevet» assosierer Jensen i vei om sin opplevelse av Hamsun. 
Her er det mye triksing med kamera, pussige lydeffekter, nordlandske tinder og intervjuobjekter som tydeligvis blir bedt om posere naturlig foran kamera, gjerne i sakte film, mens en hamsunsk skikkelse i hatt og sliten dress vandrer blant dem som en dårlig instruert statist. 
Jensen bruker mye tid på å se seg omkring i blant annet USA og Kaukasus, der folk filmes uten lyd, med musikk: 
Bare stå stille, takk, så bruker vi dere som pittoresk tapet på NRK i beste sendetid. 
Og hvem har Jensen valgt til å være stemmen som leser fra Hamsuns tekster gjennom hele filmen? 
Jo, Knut Erik Jensen. 

Lite nytt 

Hamsunvitere som Jørgen Haugan og Nils Magne Knutsen har til dels interessante ting å si og Jensen krydrer filmen med mye lekkert arkivmateriale, men for meg ble det en tålmodighetsprøve, trolig fordi den bringer lite nytt. 
Og muligens fordi den som er ute etter hamsunsk poesi i over hundre år har kunnet finne den annet sted. 
