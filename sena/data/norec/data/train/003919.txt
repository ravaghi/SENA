This Means War
For dum, for platt, for intetsigende. 

Det tok tre minutter før jeg skjønte at This Means War stinker. 

Den starter nemlig med en actionsekvens som er så klossete filmet at det er åpenbart at denne regissøren ikke helt vet hva han gjør. 
Synderen er McG, mannen bak to Charlie’s Angels-filmer. 

Men mens de filmene ble reddet av sjarmen til trekløveret Diaz/Barrymore/Liu, makter ikke Reese Witherspoon, Chris Pine og Tom Hardy å redde denne filmen fra nær makkverkstatus. 

Dater samme dame 

Agentene Tuck og FDR (Tom Hardy og Chris Pine) får feltforbud etter en mislykket operasjon. 

Så begynner de og date samme dame, Lauren (Reese Witherspoon). 
Da Tuck og FDR oppdager dette, blir de enige om å kjempe ærlig og redelig om hennes gunst, og la henne velge. 

Men så begynner begge å bruke sine agenttriks for å vinne konkurransen. 

For dum historie 

Jeg skal ikke engang begynne å diskutere de moralske aspektene ved denne historien. 

Dette er ment å være en forviklingskomedie, der hele poenget er at Witherspoon ikke vet om konkurransen rundt henne. 
Men hele historien blir for dum, for platt, for intetsigende. 

Både Pine, Hardy og Witherspoon prøver hardt å være morsomme, men har et slett manus å jobbe med, og en regissør som åpenbart er mer opptatt av å få filmen til å se pen ut enn å ha et reelt innhold. 

Dødsens kjedelig action 

Det verste med This Means War er at alle actionscener er pakket inn i tykk bobleplast. 

De er tonet ned slik at de er helt ufarlige, blodfattige og dødsens kjedelige. 
Slik nesten all action fra Hollywood er for tiden. 
Det er så jeg lurer på hvorfor de gidder. 

Jeg er sikker på at This Mean War hadde vært litt bedre om McG hadde turt, eller fått lov til, å ha action som bet skikkelig fra seg. 

Skikkelig skuffa 

Kanskje, bare kanskje kan This Means War til nød passere som søndagsunderholdning på Blu-ray, men det er ikke tale om at det er verdt dine 100 spenn å gå på kino for å se dette. 

Jeg er skikkelig skuffa, for talentene som er involvert i denne produksjonen burde ha resultert i en langt bedre film. 
