Låtene mangler hos Britney-produsentene
Skuffende Miike Snow. 

ALBUM: 
Miike Snow er bandet til amerikanske Andrew Wyatt og den svenske produsentduoen Bloodshy & Avant. 
De sistnevnte har et årelangt Britney Spears-samarbeid på CVen, men på denne andreplata er det mer alternativ synthpopmusikk som står på agendaen. 

Svevende, luftige og gjerne manipulerte vokalmelodier leder an, over elektroniske produksjoner og rask, slepende tromming. 

Flere spor bør kunne leve godt på radio - uptempo, Moby-aktige «Vase», og dansegulv - bilreklamedrivende «Paddling Out», men mesteparten av denne plata fungerer likevel ikke bra nok låtmessig - hverken som hits, dansemusikk eller alternativpop. 

Det blir fort repetitivt og lite dynamisk. 

Høydepunktene er de mest nedtonede sporene: 
Seige, Fever Ray-aktige «Black Tin Box» med nedpitchet vokal og Lykke Li-bidrag, det jj-aktige åpningssporet og søte «Archipelago». 
