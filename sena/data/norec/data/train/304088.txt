Et talent så stort at det kunne lyst opp langs Akerselva
Men Alicia Keys er mer Elton enn Aretha nå. 

ALBUM: 
Hun er mer Elton John enn Aretha Franklin nå, Alicia Keys. 

Soul/r&b-artisten; som slo igjennom på begynnelsen av 00-tallet skimtes bare delvis på femtealbumet «Girl on Fire». 

I stedet har hun åpenbart funnet seg selv i powerballadene, de grandiose, effektive og vokalkjælende popferrariene som kan akselererer fra spinkel klimpring til «stå på, kvinne!» på ti sekunder. 

I tillegg til åpenbare fordeler som pianoferdighetene, den gymnastiske vokalen og et låtskrivertalent så stort at det kunne lyst opp langs Akerselva, er Alicias fortrinn overfor popkollegaer som Beyoncé, Christina Aguilera og Pink hennes intimitetsvillighet, evnen til å være troverdig når hun er personlig. 

Det er vanskelig å tro noe annet enn at hun synger om seg selv på den insisterende tittellåten: 

«Oh, she got both feet on the ground And she's burning it down Oh, she got her head in the clouds And she's not backing down This girl is on fire.» 

Joa, det kan av og til kan tippe over i muzak, spesielt på den Sade-aktige «Listen To Your Heart». 
Likevel blir hun aldri banal. 

I stedet er hun til en viss grad tilbakeholden, subtil, som på klubbmusikkinspirerte «When It's All Over», der hun kjapt kunne vrengt ut et David Guetta-aktig takeoff, men i stedet velger å drapere rytmene som myke fløyelsgardiner i bakgrunnen. 

Så er Alicia Keys den nye Whitney Houston, Céline Dion, Mariah Carey? 

Tja, hvorfor ikke? 
