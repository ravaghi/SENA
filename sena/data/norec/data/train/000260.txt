Homeland S05:Sesongpremiere 

Nå bygger spenningen seg opp. 

Fjerde sesong av Homeland var strålende. 
Carrie (Claire Danes) var tilbake på sitt beste, men på grunn av fatale hendelser i Islamabad var det likevel en svært nedbrutt agent som i sesongfinalen gjorde seg opp tanker om å legge livet i CIA bak seg. 

Når vi nå møter henne igjen i seriens femte sesong, har hun gjort nettopp det. 
To år er gått siden vi så Carrie sist, og nå befinner hun seg i Berlin som sikkerhetssjef for hjelpeorganisasjonen Düring Foundation. 

Carrie er lykkelig, samboer med en litt rødhåret tysker og kjærlig mor for Frannie, som har blitt riktig så stor siden sist. 

Solen skinner i Berlin 

I Berlin skinner sola og det er en helt ny og avbalansert Carrie vi møter. 
Borte er den velkjente furen i panna, borte er de enorme posene under øynene – det er tydelig å se at bruddet med CIA har vært bra for hennes mentale helse. 

Flott for Carrie, men litt kjedelig for oss, eller? 
Det er ikke det at jeg ikke unner Carrie sine to år med glede, men det er veldig uvant, og det er jo når Carrie er stressa at er på sitt beste! 

I løpet av episoden blir solskinnet i Berlins trivelig gater imidlertid erstattet med en gisselsituasjon i en mørk kjeller, og da kjennes det ut som Homeland er tilbake der serien skal være. 

Aktuell hackerskandale 

Det er altså filantropen Otto Düring Carrie har i oppdrag å beskytte. 
Og når han vil reise til Libanon for å bedrive hjelpearbeid i en flyktningleir, er det Carries ansvar å sørge for sikkerheten. 

Samtidig som hun forhører seg om hjelp hos gamle kontakter, snubler et par tyske hackere over en real gullgruve når de ved et uhell får tilgang til en haug med sensitivt materiale fra CIA. 

Det sensitive materialet viser seg å være blant annet informasjon om en etterretningsavtale mellom USA og Tyskland – Tyskland kan ikke overvåke sine egne innbyggere, men CIA kan gjøre det for dem. 
Meget aktuelt med andre ord, og det skal bli interessant å følge denne delen av historien videre. 

Spenningen er tilbake 

Når uhellet først er ute må vår gamle kompis Saul Berenson (Mandy Patinkin), som nå er blitt sjef for CIAs europeiske divisjon, ta turen for å sjekke omfanget av skadene. 
Og legg merke til at han dermed aldri ble direktør for CIA, slik det så ut til på slutten av fjerde sesong. 

Når Carrie og Saul støter på hverandre er det et iskaldt møte, og vi værer at det har skjedd mer siden sist enn krangelen de to hadde mot slutten av forrige sesong. 
Saul beskylder Carrie for å være dum og naiv, og insinuerer at Otto Düring ikke er den filantropen han hevder å være. 
Og det er nå vi ser den berømte underleppa til Carrie begynner å dirre. 

Scenen er strålende. 
Mandy Patinkin er perfekt i rollen som bitter mentor, og samtidig som Carrie kjenner på skuffelsen og sinnet fra sin tidligere venn, ser jeg at den gamle Carrie muligens er i ferd med å gjenoppstå. 
Jeg synes synd på Carrie, men gnir meg samtidig i henda. 
Spenningen er tilbake. 

Her til lands var det kun denne første episoden anmelderne fikk se før premieren på TV2 Sumo mandag kveld. 
Derfor blir det ekstremt vanskelig å si noe om hvilken retning serien er på vei. 
Kommer Carrie til å vende tilbake til CIA, eller vil hun bli hos Düring Foundation for å forsøke å gjøre opp for gamle synder? 
Jeg aner ikke. 

Men sesongpremieren gjør meg i det minste veldig gira på fortsettelsen – og da har i hvert fall serieskaper Alex Gansa, med sine manusforfattere og regissør Lesli Linka Glatter, gjort noe riktig. 

Nye episoder av «Homeland» får du på TV2 Sumo hver mandag klokka 18:00, og på TV Zebra hver torsdag klokka 22:30. 
