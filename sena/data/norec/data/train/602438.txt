Oppskriftsmessig motormoro
Det blir mye "vroom-vroom" og en god del "snufs-snufs" også i den tredje filmen om Lynet McQueen og vennene hans. 

Med fare for å få alle verdens seksåringer på nakken: 
De er ikke Pixars mest spennende, disse "Biler"-filmene. 
Fargerike, vellagede og sympatiske som de er, har de også noe samlebåndspreget over seg. 

Denne gangen får vår helt Lynet McQueen en ny konkurrent på racingbanen. 
Jackson Storm – en svartlakkert sak som ikke ligner så lite på bilen til Rudolf Blodstrupmoen – er så high-tech og rask at Lynet enten må legge konkurransedekkene på hylla eller prøve å henge med i tiden, han også. 

Igjen er de levende bilene forbløffende uttrykksfulle og bakgrunnene nesten mer virkelighetstro enn virkeligheten selv. 
Billøpene er dessuten akkurat like intense, komikken akkurat like søt, pausene akkurat like sentimentale og – i det hele tatt – alt er akkurat som de foregående filmene har lært oss å forvente. 

OK, litt overraskende kommer det når "Biler 3" legger opp til at jentebilen Cruz Ramirez skal få hovedrollen neste gang. 
Men – igjen med fare for å få kidsa på nakken – hadde det ikke vært morsommere om de superdyktige folkene hos Pixar hadde turt å leke seg bare litt mer med formelen? 
