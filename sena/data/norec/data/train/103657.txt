Klisjéfylt sci-fi-drama
Regi: John Woo. 
Med: 
Ben Affleck, Uma Thurman, Aaron Eckhart. 
Am. sci-fi action, 15 år. 

«Paycheck» starter som en helt OK sci-fi-thriller, glir over i ordinær action og ender i rungende klisjéfylt dunder og brak. 

Ben Affleck har ikke hatt marginene på sin side i rollevalg i det siste. 
Actionregissør John Woo («Mission Impossible») har heller ikke klart å gjøre så mye med Afflecks temmelig endimensjonale uttrykk. 
Selv Uma Thurman virker noe malplassert som reddende engel i skurkenes verden. 

Det startet greit: 
En thriller der den jagede IT-eksperten (Affleck) alltid er hundredelene foran både farlige oppdragsgivere og FBI. 
Høyteknologi, mulighet til å skanne vekk folks hukommelse og evne til å se inn i fremtiden er settingen. 

Det kunne vært riktig så spennende, men presentert med minimum av humør, etter hvert nokså svulstig kvasifilosofisk dialog og tradisjonell biljakt, så ender dette opp i en cocktail med tam ettersmak. 
