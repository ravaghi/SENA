Slik har du ikke sett disse «damene» tidligere
DumDum Boys i drag i ny video. 
Les anmeldelsen her. 

LÅT: 
Veteranrockerne DumDum Boys nye singel fra den kommende plata «Ti Liv» vil nok få mer oppmerksomhet for videoen enn selve låta. 
«Kort rødt skjørt» viser gjengen i full drag-mundur, spradende nedover Grünerløkka med megetsigende blikk og leppestiften smurt godt utover trutmunnene. 

Plata er som kjent produser av sambygding og Motorpsycho-entreprenør Bent Sæther og Kort rødt skjørt låter kanskje mer live enn DumDum noensinne har gjort. 

Det rumler i traktorbassen til Aslak Dørum, som ligger som et tungt teppe over Sola Johnsens taktfaste tromming, mens Kjartan Kristiansen setter tonen med et klassisk bluesriff. 

Preple er i god refrengform og selv om dette kanskje er noe av det mest musikalsk bakoverskuende trønderne har gjort, låter det fremdeles umiskjennelig DumDum Boys. 

«Kort rødt skjørt» er ikke like lett på foten og umiddelbart fengende som singelen «Tre er to for mye» som bandet slapp tidligere i vinter. 
Den er et godt driv og er ellers et litt kuriøst innslag i DumDum-katalogen. 

Så langt kan det se ut som om «Ti Liv» kan bli en variert affære. 
