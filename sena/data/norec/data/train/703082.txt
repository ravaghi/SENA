Liam redder datteren for tredje gang
Er man avdanka CIA-agent, er det ikke måte på hvor mange skurker som vil kidnappe dattera eller kona di. 
For tredje gang ordner Liam Neeson opp i "Taken 3". 

Regi: 
Olivier Megaton. 
Med: 
Liam Neeson, Famke Janssen, Maggie Grace, Forest Whitaker. 
USA 2015. 
1 time 48 minutter. 
Aldersgrense: 15 år. 
Egnethet: Ungdom/Voksen. 

"Taken"-serien er utvilsomt skapt for å konstruere stadig nye biljakt— og skytescener som helten Bryan Mills overlever – til forveksling lik James Bond. 

Handlingen er bare sånn passe. 
Jeg irriterte meg over den første "Taken"-filmen (2009) som snyltet på en av vår tids verste geskjefter – at jenter kidnappes til sexhandel – uten snev av forsøk på å rydde opp. 
Det ble klart at poenget med Liam Neesons heltefigur ikke var at han skulle redde kvinner generelt ut av grådige menns klør, men å gjenreise egen heder i familiens øyne ved å redde datteren. 

I nr. 2- filmen måtte Mills ta flere runder rundt i Istanbul for å befri ekskone, datter og seg selv fra svært hevngjerrige skurker. 

Hardbarka action-filmer trenger hvileskjær der andre følelser kommer til uttrykk enn bare lysten til å plaffe ned forfølgere og torturere de som ikke vil snakke. 
Mills' seint-i-livet-erkjennelse nå i nr. 3-filmen er at han elsker den voksne datteren som han forsømte som barn, og at han fortsatt er glad i ekskona. 
Av slikt tennes en sentimental drivkraft som får den gamle CIA-agenten til å hente fram gamle kunster og knep for å knerte onde russere, hjemlige bedragere og et hissig politikorps. 

Lite mer å si 

Det pussige med slike action-filmer er hvor lite det å si om dem. 
Det tar sin tid før regissør Olivier Megaton får plottet i gang, men så eksploderer det i heftig klippede forfølgelses- og skytescener der Liam Neesons helteskikkelse enkelt unnslipper de dødeligste farer, plaffer ned alle motstandere og utøver vanntortur mot en slesk type. 

— Om noen år slipper du ut av fengslet, hveser Mills til hovedskurken. 
Dermed er det duket for at også "Taken 4" vil bli laget. 
