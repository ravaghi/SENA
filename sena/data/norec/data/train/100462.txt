Intenst og overtydelig
Drama med store bokstaver og uten tenkepauser. 

HANDLING: 
Ukrainske 
Irena har en skjult agenda når hun tar seg jobb som hushjelp hos en rik italiensk gullsmedfamilie. 
En grusom fortid med prostitusjon og mishandling er i ferd med å innhente henne, men hun går den i møte - og skyr ingen midler for å oppnå det hun ønsker. 

DOM: 
Regissør Giuseppe Tornatore er mannen bak den romantiske «Cinema Paradiso», men legger seg etter en ganske annen list denne gangen. 
«Den ukjente» er et intenst ubehagelig drama. 
Hovedrolleinnehaver Kseniya Rappoport har et fint ansikt som uttrykker hat, håpløshet og sårhet samtidig. 
Som Irena er hun en målrettet hevner, men framstår likevel som dypt menneskelig. 
Innimellom funker filmens voldsomme uttrykk, som når Irena lærer Thea - datteren i familien - å bokstavelig talt stå opp for seg selv, ved gjentatte ganger å dytte henne i gulvet. 
Det er sterkt og vondt å se på. 
Men gjennom to timer skal alt overdramatiseres, understrekes og hamres inn. 
Filmen er overlesset med ladet klassisk musikk som virker mer anmassende enn effektfullt. 
Publikum gis aldri anledning til å dvele ved et bilde, eller fylle scenene med mening. 
Dessuten ser filmen ut som om den er laget på 1990-tallet, med noen tåpelige, musikkvideoaktige minnesekvenser. 

Spesielt slutten hadde det vært tjenelig å holde mer åpen. 
Filmskaperne har åpenbart mye på hjertet, men innimellom er det greit å la publikum tenke litt selv og. 
