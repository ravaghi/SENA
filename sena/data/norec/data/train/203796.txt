Den barskeste og morsomste vi noensinne har kjørt
Audis minste bil imponerer skikkelig! 
Vi har bare én ting å utsette på den ... 

Nye Audi A1 Sportback debuterer ikke offisielt før i november, men vi har allerede kjørt den mange mil under den store Tannis-testen i Danmark, som de nordiske medlemmene av den europeiske «Car of the Year»-juryen arrangerer. 
Her ble alle årets kandidater testet i løpet av en hel hektisk uke. 

For det første ser nye Audi A1 riktig barsk ut. 
Den er bygget på samme plattform som VW Polo, men har et utseende som er mer kompakt og sportslig. 
Det er liten tvil om at Audi-designerne har hentet inspirasjon fra fabrikkens berømte Sports-Quattro fra 1984. 

De markerte luftinntakene i underkant av panseret er nemlig nesten identiske. 
Økt sporvidde og kortere overheng foran og bak gir dessuten et mer maskulint preg, samtidig som karosseriet har fått mer markerte linjer. 

Men det er mer enn utseendet med denne bilen. 

Stor småbil 

A1 har vokst og er blitt rundt fem centimeter lenger enn forgjengeren. 
Men enda viktigere: 
Akselavstanden er økt med ti centimeter, noe som gjør underverker både for plass og kjøreegenskaper. 

I baksetet sitter vi overraskende komfortabelt. 
Ikke minst er beinplassen bedre enn i dagens A1 og takhøyden er ikke noe problem for en person på 1,85. 
Bilen er registrert for fem, men mer enn to voksne blir trangt. 

Plassen i bagasjerommet er fortsatt begrenset, selv om også den er blitt bedre. 
Fabrikken oppgir 335 liter – en økning på 65 liter – og sånn sett er rommet et av de største i klassen, og ikke veldig mye mindre enn i en VW Golf. 

Men Audi A1 er fortsatt en småbil, beregnet for urbane mennesker. 
For en familie med små barn blir det snaut uansett. 
Et par store vesker - og det er fullt. 

Basis-utgaven overrasker 

Har du lyst på en bil med spennende kjøreegenskaper, kan A1 måle seg med hvilken som helst – stor eller liten. 
I utgangspunktet er vår testbil en basisutgave, med tresylindret turbomotor på 116 hester og sekstrinns manuell girkasse. 

Vi forventer ikke all verden, og kanskje nettopp derfor overrasker den oss med en stor porsjon kjøreglede. 
Girkassa har presise og relativt korte bevegelser. 

Motoren har bra trekkraft og ytelse mellom 2.000 og 3.000 omdreininger. 
Det gjelder å bruke dette turtallet, for høyere opp i registeret skjer det ikke så mye – bortsett fra at du hører den karakteristiske lyden fra de tre sylindrene relativt godt. 

Ifølge fabrikken skal bilen klare 0-100 km/t på under ti sekunder. 
Vi kjørte bilen under 0,5 liter på mila, på en rolig landeveistur, men med litt mer gasspådrag stiger dette fort. 

Kjøreglede til tusen 

Dersom vi kunne velge fritt, uten å måtte ta hensyn til prisen, ville likevel favoritten blitt utgaven med 200 hester. 
Her står ytelsen enda mer i stil til det sportslige utseende. 
Felles for begge er at de oppfører seg svært godt og stabilt på svingete veier. 

Bilen er bygget på et nytt og stivere chassis som virkelig kommer til sin rett på slike veier. 
Styringen er forbedret, slik at den gir raskere respons og krever mindre rattutslag, for å klare de samme svingene. 
Samtidig er den litt hardere i midtstilling, noe som gjør at stabiliteten rett fram føles bedre. 

Bilen kan også bestilles med justerbare støtdempere, der du kan velge mellom forskjellige kjøremodus som «dynamic», «efficiency» og «individual». 
Dette systemet har vi foreløpig ikke prøvd, men det kan kanskje gi deg en enda mer sportslig kjørefølelse. 

Setene har god sidestøtte men gir samtidig en god følelse av komfort. 
Vårt første inntrykk er også at bilen er godt isolert mot hjulstøy. 
Dette er imidlertid vanskelig å bedømmelse før vi har kjørt den på norsk asfalt. 

Mye utstyr 

Hvilket utstyr som blir standard på A1 i Norge, vil importøren foreløpig ikke si noe sikkert om. 
Det som imidlertid er klart er at dersom du ønsker, kan du få mye av det avanserte utstyret som finnes på nye A6. 

Selv basisversjonene kommer med et heldigitalt og høyoppløselig instrumentpanel. 
I tillegg er «Audi Virtual Cockpit» tilgjengelig som ekstrautstyr. 

Her kan du selv bestemme hvordan du vil ha instrumentene vist foran deg på dashbordet - lite eller stort speedometer, lite eller stort kart og så videre. 

Ekstrautstyr er også «Navigasjon Pluss», der du får Google-bilder av gatene, veiene og bygninger der du kjører. 
Det gir en fantastisk god oversikt. 

De digitale instrumentene er lette å betjene og lette å lese, selv for en som er avhengig av lesebriller. 
Assistentsystemer lansert i Audis større modeller blir nå også tilgjengelige i Audi A1, inkludert avanserte parkeringsassistenter. 

Ikke hybrid 

Audi A1 kommer bare til å bli levert med bensinmotorer - i hvert fall i første omgang. 
At den ikke får dieselmotor er ingen katastrofe i Norge, siden diesel-salget i denne klassen er svært begrenset. 

Den kommer heller ikke som ladbar hybrid. 
Det blir nok et større savn, i et norsk marked der over 50 prosent av salget nå består av rene elbiler og ladbare hybrider. 
Dobbeltkløtsj automatgirkasse blir tilgjengelig også på de minste bensinutgavene. 

Den norske Audi-importøren håper å kunne få bilen hjem til Norge før jul. 
Foreløpig mangler de blant annet å få bilens forbruk og utslipp testet etter den nye og strengere WLTP-metoden. 

Prisen er derfor heller ikke klar. 
I Tyskland ligger den under 20.000 euro, uten at det sier oss så mye. 
Trolig blir den litt dyrere enn dagens A1, siden den er tross alt er både større og bedre utstyrt. 
Skal vi tippe en pris, må det blir fra rundt 275.000 kroner. 
