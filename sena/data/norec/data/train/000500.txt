Donkey Kong Country Returns
De gamle heltene halter. 

Gjør deg klar for en ny nostalgitur inn i Nintendo sitt rikholdige univers. 
Eller vent nå litt, hvor lenge skal vi akseptere at en av verdens største spillgiganter resirkulerer sine gamle helter? 

Jeg ønsker herved å overbringe en protest til det japanske spillselskapet - det er ikke lenger nok å surfe på gamle helter. 

Host opp noe nytt og spennende, ellers vil dere miste i alle fall meg som spiller, tilhenger og forbruker. 

Det skal nevnes at jeg ikke har noe i mot nostalgiske gjensyn eller nyskapninger, så lenge det gjøres med dagens spillstandard som utgangspunkt. 
Super Mario Galaxy-spillene er gode eksempler på dette. 

Tro mot fortiden 

Nok eder og galle nå, jeg er i bunn og grunn glad for å se Donky og Diddy igjen, og i Donky Kong Country Returns har den amerikanske utvikleren Retro Studios (passende navn) holdt seg tro mot de gamle spillene. 

Brettene er spennende oppbygd, overrasker stadig, og blir stadig vanskligere. 

Jeg vil faktisk påstå at Donkey Kong Country Returns er et av de vanskligste spillene som har kommet ut den siste tida. 

Fant du alt? 

Alle brettene har mynter og puslespillbiter du kan samle inn, og de er gjemt på smart vis. 

Etter en gjennomspilling gikk jeg rett på og startet på nytt, for andre gangen ville jeg klare å samle alle bitene. 
Høy gjenspillingsverdi er med andre ord satt i sentrum, og utfordringene blir enda flere om du tar med deg en kompis. 

Jeg kranglet meg igjennom store deler av spillet alene, før jeg valgte å starte på nytt med en kompis. 
Etter en time sleit vi fortsatt med første verden, for han var ikke så kjent med spillserien som meg. 

Det er ikke så ofte vi møter samarbeidsmodus i dagens spill, dermed ble jeg glad over nettopp dette. 
Rett over nevnte jeg at det tok laaaang tid å komme seg igjennom første verden med to spillere - det er fordi det ikke er helt godt laget. 

Forvirrende flerspiller 

Når en spiller faller utenfor kameraet har du ballonger som kan redde deg inn igjen - er du tom for disse mister du liv. 

Men kun om du er Donkey - spiller nummer to er alltid Diddy Kong og kan ikke dø om du faller utfor bildet. 
Da hopper nemlig Diddy rett tilbake til Donkey igjen. 
Dette skapte mye forvirring og irritasjon for meg. 

I enkeltspiller delen er det som i New Super Mario Bros. Wii satt inn en mekaniske som hjelper deg om du blir sittende helt fast. 
En selvspillende del som hjelper deg forbi de vanskeligste bitene. 

Jeg må innrømme at jeg tok i bruk denne et par ganger, for i bunn og grunn holder nivådesignet samme høye kvalitet som tidligere spill. 

Dette gjør at ved kjernen er Donkey Kong Country Returns et godt plattformspill. 

Hvorfor ikke kjøpe forgjengerne? 

Men jeg kan virkelig ikke finne gode grunner til hvorfor du bør kjøpe dette spillet i stedet for å logge deg inn på Wii-konsollens Virtual Console-tjeneste og kjøpe deg Donkey Kong-spillene til Super Nintendo. 

Faktisk vil jeg oppfordre deg til å bruke pengene dine på nettopp dette - mer valuta for kronasjene. 
Mitt håp er at neste Donkey Kong-spill følger Mario-spillenes utvikling og fortsetter med 3D, slik de gjorde i Donkey Kong 64 
