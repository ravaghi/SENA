Beth Hart:«Leave The Light On» 

(Bonnier Music) 

Americana fra avgrunnen. 

I 1999 hadde amerikanske Beth Hart en mindre hit med «L.A. Song». 
Rett etterpå forsvant hun i en tåke av narkotika og alkohol. 
Seks år senere bryter hun ut i lyset med albumet «Leave The Light On», som dog er mørkt og ganske brutalt rent tematisk. 

Tekstene til Beth Hart er sinte, sårbare og tidvis uhyre private. 
Prosessen med å skrive de 15 låtene på «Leave The Light On» må ha fungert som terapi og renselse, en vei tilbake til livet. 

Americana-fans vil elske Hart. 
Her er skarpskodd countryrock, hudløse ballader, neonlys-blues, salongjazz, vise-elektronika og vibrerende rock. 

Beth Hart er en tøff negl av en sanger som klorer spor i lytterens bevissthet. 
Men «Leave The Light On» er intet originalt album og dessuten ujevnt. 
Hun finner ikke opp kruttet på nytt, uten at det betyr så mye. 
Vel verdt en sjekk. 

ESPEN A. HANSEN 
