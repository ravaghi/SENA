Spillanmeldelse:Rocka GTA4-utvidelse 

Motorsykler, ansiktshår og rockemusikk buldrer nå inn i Liberty City med GTA4-utvidelsen «The Lost and Damned». 

Microsoft har bladd opp astronomiske 50 millioner dollar for to eksklusive «Grand Theft Auto IV»-episoder på Xbox 360. 

Nå er den første av dem her, og det opplagte spørsmålet er: var det verdt det? 

Hvis du ikke likte den mer voksne, mørkere retningen «Grand Theft Auto IV» representerte, er svaret nei. 
«The Lost and Damned» er et slags sidespor, du får ingen dramatiske endringer eller nyheter. 

Dersom du elsket «Grand Theft Auto IV» er derimot svaret ja. 
For det er et fyldig, engasjerende og innholdsrikt sidespor dette her. 

Du er med andre ord tilbake i New York City-kopien Liberty City hvor du tar kontrollen over Johnny Klebitz - nestleder i den kriminelle motorsykkelgjengen The Lost. 

Og når fokuset skifter fra østeuropeeren Niko Bellics brutale vals gjennom Liberty Citys underverden til skjeggete bikers, finner du også den eneste store, vesentlige forskjellen fra «Grand Theft Auto IV»: 

Det å cruise gjennom Liberty City på buldrende choppere med Iggy Pop og klassiske rockelåter på øret (Liberty Rock Radio er selvfølgelig den eneste radiokanalen som duger her) er en deilig befriende opplevelse. 

Hva synes du? 
Si din mening om The Lost and Damnedpå VG Netts diskusjonsforum for spill! 

Du får også et ganske nært forhold til fremkomstmiddelet ditt, noe som eliminerer ønsket om å rappe en hvilken som helst bil eller å ta taxi fra sted til sted. 
Noe som igjen har hatt ganske stor betydning for følelsen av tilstedeværelse. 

Historien veves på elegant vis inn og ut av sagaen om Niko Bellic, og du møter både flere av rollefigurene fra «Grand Theft Auto IV» (Klebitz var da også en birolle den gang) og gjennomfører flere av oppdragene fra en ny synsvinkel. 

Det nye checkpoint-systemet sørger for mindre frustrasjon, de nye våpnene er velkomne og de nye multiplayer-modusene er morsomme. 

Alt dette gjør det lett å anbefale «The Lost and Damned» til alle som likte «Grand Theft Auto IV». 
Du får mye moro for de rundt 200 kronene denne nedlastbare episoden koster. 

Samtidig hadde jeg hele spillet gjennom en gnagende følelse av at Rockstar North har mekket sammen spillet på autopilot. 

Historien som fortelles kunne de ha skrevet i søvne. 
Valget om å fokusere på The Lost er forståelig, men ikke så fryktelig oppfinnsomt. 

Alt er veldig forutsigbart og man rekker aldri å etablere noen dyp, følelsesmessig tilknytning til de forskjellige rollene, slik man gjorde i mye større grad med Niko & co. 

Resultatet av dette er i tillegg at oppdragene og sideoppdragene du gjennomfører blir noe repeterende (med noen svært hederlige unntak, må jeg legge til). 

Det å få backup av de andre medlemmene i The Lost er også en blandet opplevelse. 
Noen ganger bistår de på upåklagelig vis og sørger for å yte svært effektiv bistand. 
Andre ganger dør de midt i vanskelige oppdrag og sørger for at du må starte på nytt. 

Joda, totalt sett er «Grand Theft Auto IV: The Lost and Damned» en godkjent og underholdende utvidelse, og gjensynet med den vanvittig imponerende virtuelle storbyen Liberty City er svært koselig. 

Men de virkelige nyhetene og videreutviklingene av konseptet vil vi ikke se før neste gang Rockstar North smeller sammen et nytt, komplett og fullverdig GTA-spill. 

PS: 
«Grand Theft Auto IV: The Lost and Damned» er kun tilgjengelig for nedlasting på Xbox Live Marketplace, og koster 1800 Microsoft-poeng (rundt 200 kroner). 
Det er ingen planer om å gi ut denne episoden på andre spillplattformer. 

Lanseringstraileren til GTA IV-utvidelsen The Lost and the Damned. 
