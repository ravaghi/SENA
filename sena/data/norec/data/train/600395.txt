Gammelt eventyr med ny vri
Dette episke actiondramaet baserer seg på eventyret om Snøhvit, den onde stemoren, speilet stemoren henvender seg til for å høre hvem som "er vakrest i landet her", pluss prinsen og dvergene. 

Men: 
Det føles ikke som noen barnefortelling, absolutt ikke. 
11-årsgrensen applauderes. 
Og det er gjort noen tunge vrier i henhold til den versjonen av Snøhvit-eventyret en ble budt i barndommen. 
Ingen grunn til å røpe dem her, men de er ganske betydelige. 

Det er en malerisk film. 
Til og med volden er utført med malerisk "pensel", som naturalistiske malerier av slag i glemte kriger. 
Og det mørke er mørkt, uhellsvangert og dystert, det lyse er drømmeaktig idyllisk. 
Typene er meget treffsikre: 
Snøhvit selv spilles våkent og uaffektert av Kristen Stewart (det er hun fra Twilight-filmene, ja), den djerve jegeren er Chris Hemsworth, prinsen tolkes av Sam Claflin fra "Pirates of the Caribbean: 
On Stranger Tides", blant de uflidde, cockney-aktige dvergene gjenkjenner vi med stor fryd Ian McShane, Ray Winstone og Bob Hoskins. 

Men først og fremst og aller mest skinnende er Oscar-vinneren Charlize Theron som stemoren. 
Hun spiller henne med frysende, formsikker og nyansert overbevisning, samtidig som hun fremstår like vakker som en soloppgang på Tahiti. 

Sum: 
Et godt show. 
Men igjen: 
Absolutt ikke noe for småbarn. 
I så måte utheves det i markedsteksten at filmen frarådes barn under 11 år. 
