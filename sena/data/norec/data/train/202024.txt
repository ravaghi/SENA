Merrell Chameleon XCR
Glimrende for barske karer i fjellet, litt i meste laget for damer på café. 
Pustende Gore-Tex og solide fjellegenskaper gjør likevel dette til glimrende sko. 

Materiale/konstruksjon: 
Skoene gir et bunnsolid inntrykk. 
De har lær, semsket skinn og mesh-netting på en kraftig såle. 
Fokus her er utvilsomt lagt på bruk i i marka og til fjells. 

LES OGSÅ: 

Skoene har Gore-Tex av typen XCR, som er en videreutvikling av teknologien. 
XCR skal puste bedre enn vanlig Gore-Tex. 

Passform/stabilitet: 
Skoen er støpt over en bred lest og har godt med plass til tærne. 
Hælstøtten er så solid at skoene kan brukes selv i røft fjellterreng. 
Skoene tar et fast tak i hæl og bakfot. 
Dette gjør at også sidestabiliteten er glimrende. 

Ulempen, hvis skoene ikke bare skal brukes over tregrensa, er at skoene ikke gir en like myk tur som sko med løpeskosåle. 
Skoene er stivere enn mange andre sko. 

Dette oppveies tildels ved at sålen er litt buet, slik at foten ruller forover. 

Støtdemping: 
Ingen løpeskosåle her. 
Merrell bruker dog EtylenVinylAcetat (EVA), som ellers er å finne løpesko, i hele sålen. 
Mellomsålen er av solide Air Cushion. 
Dette gir god støtdemping, også i harde bygater. 

Temperatur: 
Ingen tvil - XCR-teknologien puster bedre enn vanlig Gore-Tex. 
Selv i stekende sol føltes skoene mye svalere etter et par timers gange enn andre Gore-Tex-sko. 
Føttene ble varme, men ikke overopphetet. 

Vanntetthet: 
Myrtraving og bekkevandring i flere ettermiddagstimer til tross - skoene holdt stand mot vannet. 
Det eneste vannet som kom inn, entret gjennom den lave hælåpningen. 
Og det var lite. 

Skoene besto også dusjtesten med glans. 
20 minutters direkte dusjing mot skoenes fremre overflate sendte heller ikke vann inn i skoene. 
Dagen etter var skoene fortsatt tørre. 

Såle-/sålegrep: 
Vibram-sålen er stiv og hard nok til å avvise spisse steinblokker og ilsk steinur. 
Legg til en rigid lest, og du har en såle som virkelig tåler en trøkk. 

Stivheten gjør det enklere å holde seg på beina der det virkelig er bratt. 
Gripeevnen er kurant i byen og i terrenget, men sålen grep ikke fullt så godt på sleipe trerøtter langs stiene. 

Utseende: 
Unison enighet i testpanelet: 
Heftig utseende. 
Barsk design med aerodynamisk inspirert såle som gir assosiasjoner til trekking i Kilimanjaro. 

Gå-følelse: 
Testpanelet er noe delt her. 
Hun opplevde skoene som for stive til bybruk. 
Han er begeistret, og stortrivdes med skoene både i marka og i byen. 

Forklaringen kan være fysisk (fysiologisk). 
Han veier 20 kilo mer enn henne, trener mye og har tyngde/kraft til å hanskes med den stive sålen. 

Fjell-Kjell sier: 
Blant de beste lave skoene jeg noen gang har prøvd. 
De føltes bunnsolide ut, og ga en deilig tur også i bygatene. 
(terningkast 6) 

By-Gry sier: 
Ingen tvil om at skoene er en innertier til fjells. 
Men hva skal man med tresko i byen? (terningkast 4). 
