Spillanmeldelse:«Metroid: 
Other M» 

(VG Nett) 
Wii-spillet «Metroid: 
Other M» er et spill det er lett å hate og vanskelig (men ikke umulig) å elske. 

Det er ikke bare bare å se på klassikere med nye øyne. 
Noen ganger oppstår magi, som da Johnny Cash lagde sin hjerteskjærende versjon av Nine Inch Nails-låten «Hurt», eller Chris Cornells fantastiske «Billie Jean»-versjon. 

Andre ganger oppstår radbrekking av episke proporsjoner. 
Jeg sier bare NEI NEI NEI! og VÆR SÅ SNILL, STOPP! 

Og når Team Ninja («Ninja Gaiden» og «Dead or Alive») nå har lagd sitt bidrag til den klassiske og elskede «Metroid»-serien, smerter det meg dypt og inderlig at de ligger nærmere Celine Dion enn Johnny Cash. 

«Metroid»-serien har siden starten på NES i 1986 vært fokusert på utforsking, puzzles og action i skjønn forening. 
Det er en bakgrunnshistorie til stede, men den er mer antydet enn utbrodert. 

Dette har bidratt til at serien fremstår mer som en opplevelse enn en fortelling spillerne blir foret med. 

Nå har derimot Team Ninja plassert en stinkende historie-dynge på en spade, og i «Metroid: 
Other M» tvinger de den inn i gapet til den måpende fanskaren. 
Ikke bare serverer de store doser meningsløs manga-svada, de behandler også heltinnen Samus Aran, et ikon og en foregangsfigur for kvinnelige spillroller, på ekstremt kritikkverdig vis. 

De reduserer henne til en rollefigur som blir lammet av redsel når hun møter en av spillets bosser, som er sutrende obsternasig på den ene siden og som ydmykt føyer seg for mannlige rollefigurer på den andre. 

Team Ninja har fjernet mystikken fra og respekten for Samus og omskapt henne til en mannssjåvinistisk klisjé. 
Utrolig provoserende. 
Og ufattelig irriterende. 

For dersom man ser bort ifra Team Ninjas behandling av Samus og den flaue subteksten, er de faktisk inne på noe i den overbyggende historien. 
Særlig mot slutten blir det både spennende, intenst og tøft med flere heftige og minnerike scener. 

melbye82: 
Gleder meg stort til dette spillet nå, tror jeg aldri har gledet meg slik til ett spill før. 
Diskuter Metroid Other M her! 

Stort sett har de også et godt grep om det generelle spillkonseptet. 
Romstasjonen spillet foregår på er spekket med kule områder, tilfredsstillende jakt på skjulte oppgraderinger, minneverdige fiender og deilig, klassisk «Metroid»-spillbarhet. 

Team Ninja har valgt en kombinasjon av 2D og 3D, og plasserer seg dermed midt mellom «Super Metroid» og «Metroid Prime». 
Det tar litt tid å vende seg til å bytte mellom tredje- og førstepersons synsvinkel, men det sitter etter hvert. 
Og det funker. 

Bak den idiotiske innpakningen skjuler det seg et spill jeg storkoste meg med i 70-80 prosent av tiden det tok meg å komme til veis ende. 
Et spill som er mer enn godt nok til å finne sin naturlige plass i en av mine absolutte favorittserier noen sinne. 

Og da er det fryktelig synd at de siste 20-30 prosentene er så ødeleggende. 

PS: 
De tre «Metroid Prime»-spillene er samlet i én boks til Wii, og du bør også få med deg SNES-klassikeren «Super Metroid», som kan lastes ned til Wii. 

PPS: 
Fans av «Metroid» bør definitivt få med seg det geniale «Shadow Complex» til Xbox Live Arcade også. 
