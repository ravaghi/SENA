I fotsporene til Apples In Stereo og The Shins
Jaill henter fram smilet med herlig indiepop. 

ALBUM: 
Er du klar for litt lystig, skranglete og småpsykedelisk gitarindiepop i ånden til Apples In Stereo og tidlig Of Montreal? 

Da bør du plukke opp «Traps», Milwaukee-trioen Jaills andre skive for Sub Pop. 

Med lys, sjanglende vokal og skarp fuzzgitar i front stabler gruppa sammen lekne og sjarmerende låter som åpningssporet «Waste A Lot Of Things», «I'm Home» og «Ten Teardrops». 

Med sin country-twang spøker salige The Shins i hjørnene av rolige spor som «House With Haunting» og mykt orgelpyntede «While You Reload». 

På glansnummeret «Stone Froze Mascot» er det en boblende basslinje som sammen med de knusktørre, stakkato gitarakkordene og blide melodilinjene får smilet til å bre seg utover, og med det setter punktum for en herlig pophalvtime. 
