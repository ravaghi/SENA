Deilige senger, iskaldt bad
The Thief er Norges nyeste hotell, åpnet dørene 9. januar. 
Vi har testet hotellet som frister med design i særklasse og at gjestene skal føle seg som rockestjerner. 

OM HOTELLET: 
Ligger i Oslos nyeste bydel og kunstsentrum, Tjuvholmen. 
De 119 rommene er innredet med kunst. 
ROMMET: 
Betalte 3190 kr. for Deluxe-rom, fikk et lyst og luftig rom i 8. etasje med sjøutsikt. 
Vinduer fra gulv til tak, skyvedør ut mot balkongen. 
Innredningen er mørk og kul 70-tallsaktig, med 42-tommers TV-skjerm, nettbrett og høyttaler til å sette smarttelefonen i. 
MINIBAREN manglet Cola, men det var tre typer champagne; bl.a. Krug til 990 kr. for 37,5 cl. BADET var hvitt og stilrent. 
Store myke håndklær og deilig regnskogdusj. 
Men det fine steingulvet var iskaldt! 
Jeg ringte resepsjonen og spurte om hjelp til å løse problemet med varmekablene, fikk beskjed om at det skulle fikses, men morgenen etter var gulvet fortsatt like kaldt. 

SENGEN var uforglemmelig - den beste hotellsengen vi har ligget i! 
Nattesøvnen ble helt optimal med vindu ut mot havet og sjøluften rett inn. 
SERVICE: 
- Så hyggelig å ha dere her, var det første vi fikk høre da vi sjekket inn - vi følte oss veldig velkommen. 
På forhånd hadde vi spurt om å booke bord i hotellrestauranten, men fikk beskjed om at vi ikke trengte det. 
Vi gjentok spørsmålet ved ankomst, og svaret var at vi kunne komme når vi ville. 
Men da vi kom ned i restauranten var det fullt - og vi måtte vente. 
I frokostsalen ble vi tildelt bord av en servitør, vi bestilte så kaffe. 
Så kom en annen servitør og ba oss flytte fordi bordet tilhørte noen andre. 
Da vi sjekket ut fikk vi en uforklarlig regning på 400 kr. 
Etter hvert viste det seg at regningen trolig kom fra bordet vi først hadde blitt registrert på - men senere hadde flyttet fra. 
Personalet skal uansett ha ros for å være blide, vennlige og imøtekommende mot gjestene. 
MAT: 
Både frokost og middag serveres i restauranten Fru K, et trendy lokale hvor Kari Innerå er kjøkkensjef. 
MIDDAG: 
Først sjøkreps og kamskjell, så kom pannestekt urfe-entrecôte og lofotskrei - den salteste undertegnede har smakt. 
Men det var godt, og desserten var en himmelsk brunost- og sjokoladesufflé med solbærsorbet. 

FROKOST: 
Perfekt kokte egg, hjemmelaget kryddersild og nøttepålegget er det vi husker best. 
Bra med «Egg Benedict»! 
PASSER FOR: 
The Thief passer for alle som vil unne seg litt luksus i trendy design og moderne kunst. 
OVERRASKELSEN: 
Badekåpene var i særklasse myke! 

DOMMEN The Thief er moderne kunstnerisk, med deilige senger og har snev av luksus. 
Men kaldt badegulv, surr med regninger og full restaurant gjorde at opplevelsen ikke svarte til rockestjernefølelsen vi var lovet. 
Dette er service til terningkast tre i beste fall, mens mat, hotellrom og atmosfære scorer høyere. 
Vi skjønner det kan være innkjøringsproblemer, men når et hotell åpner må det være klart til å ta imot gjestene på en god måte. 

PS: 
Denne artikkelen stod på trykk i VG 12. januar og etter dette har Petter Stordalen gjort endringer i tilbudet ved hotellet: 
Petter Stordalen kutter bacongebyr. 

Noen eksterne linker 
