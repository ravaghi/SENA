En BI-nerds våte drøm?
George Clooney får vingene klippet i «Up in the Air». 

||| 
FILM: 
Det høres ut som en BI-nerds våte drøm. 
George Clooney og Vera 
Farmiga sitter på et personlighetsløst businesshotell og sammenligner bonuskort, og blir mer og mer tent, på det og på hverandre. 

Men saken er at det er deilig å se på. 

Ikke siden bagasjeromspraten med Jennifer Lopez i «Utenfor rekkevidde» har Clooney hatt en like minneverdig og, ikke minst, jevnbyrdig filmflørt, godt skrevet og godt dyttet tilbake av Farmiga, som endelig har funnet en regissør som vet hvordan han skal bruke smilet og kom hit-blikket hennes. 

Fine dresser «Up in the Air» gir oss George Clooney slik så mange liker å se ham: verdensvant, veltalende, selvsikker, i dresser med knivskarpe snitt. 

Clooney blander krasst alvor og komisk timing nærmest perfekt i rollen som Ryan Bingham, som lever et uanstrengt liv på business class mens han reiser USA rundt for å avskjedige folk på vegne av sjefene deres. 

Både mannen og filmen for øvrig har fellestrekk med «Thank You For Smoking», som i tillegg til den ypperlige «Juno» er regissør Jason Reitmans eneste tidligere film. 

Manus sentrerer også her rundt en smart, kynisk mann; overfladisk, men god på bunnen. 
Det er disse mennene Reitman elsker og tukter. 

Moraliserende For Ryan er naturligvis ikke lykkelig. 
Innerst inne vil han også ha kjærlighet, nærhet, barn som venter på at han skal slå døren opp, en kone å danse med i familiebryllup. 
Den siste halvdelen av «Up in the Air», der denne skjellsettende innsikten går opp for ham, er den svakeste. 

Nå er det helt på sin plass å la Ryan sakte klare å sette ord på sine egne lengsler, men filmen er så fanatisk fast i troen på at lykken er i hjemmet, uten å ta høyde for at mange ekteskap ikke er lykkelige, og at mange hjem ikke er så hyggelige å vende tilbake til. 
Det føles moraliserende. 

Da lykkes Reitman bedre med alvoret som kommer sigende inn i filmen gjennom reaksjonene til de som får beskjeden at de må pakke sakene sine: 
Forakt, sinne, sorg og en følelse av å ha blitt ydmyket og urettferdig behandlet. 

Glossy og kjølig 
«Up in the Air» lar Clooney og Farmiga ferdes gjennom en glossy, kjølig verden av glass og børstet stål og nystrøkne skjorter. 
Klippingen er leken og musikalsk, og unngår så vidt å bli gimmicky. 

I stedet oppleves det kjappe visuelle uttrykket som en ypperlig ramme, både for den lette, frekke tonen i filmens første scener og mørket som kommer snikende mot slutten. 

LES OGSÅ: 
