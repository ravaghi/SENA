Nokia 6300
Det skal være slankt og sprekt - også når det gjelder mobiltelefoner. 
Og denne tynne saken hører selvfølgelig med i det gode selskap. 

Visse mobiltelefoner har et såpass elegant design at det er veldig vanskelig å ikke like den. 
Mens den supertynne Sony Ericsson W880i også har en distinkt stil, er den kanskje også litt vågal - pluss at den selvfølgelig er nokså dyr. 
For noen som ønsker noe litt mer diskret, men likevel setter pris på et slankt og stilfullt utseende, vil kanskje Nokia 6300 falle mer i smak. 

Det første du kanskje vil legge merke til er at 6300 er nokså tynn. 
Ikke like tynn som den nevnte SE 880i, men til gjengjeld gjør de ekstra 2,5 millimeterne at den føles litt mer rund i kantene og ligger litt bedre i hånden. 
Fronten og den avtagbare delen av bakdekselet på telefonen er i rustfritt stål, og sort plast fyller ut i områdene rundt. 
Tastene er brede og er gode i bruk. 

Viktige data: 

Tri-band GSM/GPRS/EDGE 2" skjerm med 16,7 millioner farger og 240 x 320 piksler 7,8 MB internminne, støtter microSD-kort opp til 2 GB (128 MB kort følger med) 2 Mp kamera /1600 x 1200 piksler Støtte for MP3, MP4, AAC, AAC+, eAAC+, H.263 og H.264 Brukergrensesnitt: series 40 (utvidet) Overføring via blåtann og USB 2.0 Tale/standbytid: opp til 3,5/348 timer Størrelse: 44 x 106 x 12 mm, 91 gram Ca. pris: 2.200,- inkl. mva. 

I motsetning til 3G-telefonen Nokia 6151 har 6300 en skjerm og oppløsning som passer seg en moderne telefon. 
240 x 320 piksler passer godt til den 2-tommers skjermen, som er klar og god med fin kontrast og gode farger. 

Det visuelle kompletteres med det nye og utvidede series40-grensesnittet. 
Det har fine animasjoner i hovedmenyen, tydelig tekst og lettfattelig navigering. 
Men alt det flotte visuelle bruker prosessorkraft - og vi merker derfor at telefonen bruker litt ekstra tid når vi går fra en hovedmeny til en annen. 
Men det skal legges til at det er langt fra markant, og kun de mest kresne vil oppfatte dette som noe problem. 

En interessant detalj ved Nokia 6300 er mangelen på pop-port i bunnen. 
Her går det i mini-USB for datatilkobling og minijack for lyd - noe vi egentlig liker, bortsett fra at vi her snakker om en 2,5 mm jack. 

På musikksiden har Nokia 6300 som de fleste andre mobiler i dag musikkspiller med støtte for en god del formater i tillegg til helt grei radiodel. 
Siden mobilen i tillegg kan ta minnekort (microSD) på opp til 2 GB betyr det at du også kan dra med deg med en god del musikk dersom du ønsker det. 

Men vær advart: lyden i de medfølgende ørepluggene er nokså klinisk med lite bass. 
Skal dette forbedres på må du altså enten spandere på deg et nytt hodesett eller en overgang fra 2,5 til 3,5 mm minjack, siden det tross alt er det sistnevnte som er standard for vanlige hodetelefoner. 
Så dommen blir som på Nokia 6151: pakkeløsningen er god nok for sporadisk radiolytting, men ikke for noe mer seriøst. 

Kameraet har en oppløsning på 2 megapiksler, det samme som vi finner på SE W880i, men kvalitetsmessig ligger den hakket bak med litt mørkere og mer kornete bilder. 
Det medfølgende minnekortet på 128 MB gir deg plass til godt over to hundre bilder i beste mulige kvalitet og oppløsning dersom du altså ikke fyller opp minnekortet med musikk. 
Eksempler på bilder tatt med kameraet finner du under. 
Klikk et bilde for å se det i full størrelse. 

Filmklipp er begrenset til en oppløsning på 176 x 144. 
En slik snutt kan du se under. 
Klippet er tatt direkte ut av telefonen og ikke konvertert på noen måte. 

Får du ikke spilt av klippet, kan du for eksempel bruke GOM Player. 

Vurdering og konklusjon 

Som med så mange andre telefoner får du ikke absolutt alt i samme pakke med Nokia 6300, noe som også reflekteres også i mobilens pris. 
De obeservante vil kanskje først og fremst legge merke til mangelen på 3G-støtte, så dersom dette er viktig for deg bør du se etter en annen mobiltelefon. 

Musikkentusiaster vil nok også savne litt. 
Støtten for musikkformater er der, men lyden i de medfølgende ørepluggene er altså ikke noe å skrive hjem om. 
Dessverre følger det heller ikke med en 2,5 til 3,5 mm jack-overgang, så vi har ikke fått testet med andre hodetelefoner. 

Men selv om telefonen kanskje har et snasent ytre, betyr det selvfølgelig ikke at alt den kan er å bli sett på. 
EDGE holder for de aller fleste til datatrafikk, og telefonen kan enkelt kobles til datamaskinen via mini-USB eller blåtann. 
I tillegg har den epostklient, og til tale eller meldinger har vi heller ikke mye å klage over. 

Alt i alt gjør telefonens stil, gode skjerm, tastatur og oversiktlige navigering at Nokia 6300 ganske enkelt er en morsom mobiltelefon å bruke som - nettopp - telefon. 
Så hvis du er ute etter en slank pakke hovedsakelig for telefoni og meldinger er Nokia 6300 så avgjort verd å ta en ekstra titt på - for når det gjelder akkurat det fortjener den en bedre karakter enn fireren den ender opp på totalt. 

Husk også å sjekke vår Mobilvelger! 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
