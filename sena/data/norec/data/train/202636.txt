Acer Aspire TimelineX3830T 

Ikke kjøp ultrabook før du har lest denne testen. 

I en tid der alle produsentene kaster seg på ultrabook-bølgen og setter sin lit til at de syltynne maskinene på maks 1,4 kg skal redde PC-salget i 2012, finnes det meget gode alternativer - til langt lavere priser. 
Ultrabook-segmentet er sylferskt, og derfor er prisene fortsatt kunstig høye. 

Du må imidlertid tåle at maskinen veier noen hundre gram mer, men fordelene ved en PC som Acer Aspire TimelineX 
3830T er mange: 
Den har for eksempel bedre batterilevetid, er kraftigere og har bedre lyd, og koster vesentlig mindre enn selv den billigste ultrabooken. 

Kupp på utgående modell 

En av grunnene til at du kan gjøre et kupp på denne modellen nå, er at den har vært på markedet en god stund allerede, og er å regne som utgående. 
Den er imidlertid slett ikke utdatert. 
Hør bare her: 

13,3" blank LED-baklyst LCD, 1366 x 768 piksler Intel Core i5-2430M prosessor Intel HD 3000 grafikk med WiDi-støtte 4 GB RAM (Maks 8, ett spor ledig) 500 GB harddisk (5400 rpm) 
Intel Centrino N 6205 trådløst nettverkskort for 2,4 og 5 GHz-bånd (a/b/g/n) Gigabit kablet nettverk 1 stk USB 3.0-port med støtte for lading av mobil selv når PC er avskrudd 2 stk USB 2.0-porter VGA og HDMI-utganger Webkamera, 1,3 megapiksler Kortleser for xD, SD og MMC-minnekort SPDIF optisk lydutgang 6-cellers batteri med inntil 9 timer levetid (ifølge produsenten) Windows 7 Home Premiun 64 Bit Størrelse: 321 × 29,25 × 228 mm Vekt: 1,85 kg Pris: 4390 kroner (CDON.no 8.3.2012) 

Maskinen er altså ca 9 mm tykkere enn kravet for ultrabooks, men må fortsatt regnes som meget slank. 

Vekten plasserer den godt innenfor ultraportabel-segmentet. 
Og så merker vi oss at maskinen har WiDi-støtte, noe som betyr at du kan overføre skjermbildet trådløst til TV-er og mottakerbokser som støtter dette. 
USB 3.0 og et kraftig trådløst nettverkskort er på plass, og maskinvaremessig får du utvilsomt mye for pengene. 

Merk imidlertid at optisk drev ikke er på plass, noe det heller ikke er på ultrabooks. 
Det er i det hele tatt sjeldnere og sjeldnere at optisk drev er innebygd på maskiner i lettvekter-segmentet. 
Man kan uansett koble til et eksternt drev hvis man har behov, disse får man for noen få hundrelapper hos PC-forhandleren. 

Designmessig skiller vårt testeksemplar seg litt ut i mengden, med sitt blå aluminiumslokk. 
Det er kun lokket som er av metall, resten er av plast. 
Kvalitetsfølelsen er imidlertid temmelig høyt, maskinen er tight og godt oppstivet. 

En ulempe er at lokket viser fingeravtrykk forbausende lett: 

Åpner du lokket ser du at den blå fargen går igjen nederst, mens tastaturet er omkranset av sølvfarget plast. 

Tastaturet er av chicklet-typen, der hver tast er isolert fra de andre. 
Det har flere fordeler, blant annet er det enklere å rengjøre enn tidligere Timeline-modeller, der det var åpning rundt hver tast. 
Dermed kunne smuler og smuss ramle nedi og gjerne havne under tastene. 

Bruksmessig er tastaturet middels bra. 
Det er litt svikt på midten, men tasteplasseringer og bred enter-tast gjør det temmelig behagelig å skrive på. 

Bra lyd, faktisk 

Over tastaturet sitter et par høyttalere, samt teksten "Dolby Home Theater - Professionally Tuned". 

Påstander som hinter om god lyd fra små PC-høyttalere skal man alltid ta med en klype salt, men vi må medgi at lyden av disse høyttalerne - sammen med den installerte Dolby Theater-programvaren for lydforbedring, er av de bedre vi har hørt på maskiner i denne størrelsesklassen. 
Vi har ikke noe problem med å la høyttalerne sørge for bakgrunnsmusikk mens vi jobber, her er til og med et lite snev av bass å spore. 

Alle tilkoblingene sitter på sidene, de fleste er trukket mot fronten, noe som gir lett tilgang, men kanskje ikke det mest ryddige inntrykket hvis du har flere enheter tilkoblet. 
Dette er uansett en PC beregnet for mobile brukere, og da er enkel tilgang vel så viktig. 

Slik er den i bruk 

Første gangen du starter PC-en må du gjennom en relativt tidkrevende installasjonsprosess. 
Denne innebærer blant annet to omstarter, og dette er uvanlig i 2012. 
Hele prosessen tar rundt en halvtime, men så er alt på plass. 

Maskinen virker relativt godt konfigurert, men personlig kan vi spare oss for begeistring for prøveversjonen av sikkerhetspakken fra McAfee, som vi synes er i overkant masete. 
Her finnes langt mer høflige alternativer, personlig velger vi å installere Microsoft Security Essentials 2.0. 

Listen over relativt uinteressante programmer er videre ganske lang, men de påvirker heldigvis ikke brukeropplevelsen, som vi mener er meget bra på denne maskinen. 

God ytelse 

Det trådløse nettverkskortet er blant de sterkeste vi har testet, i hvert fall på PC-er i denne prisklassen. 
Hele 16 trådløse nett fanget det opp i vårt hus, mens en annen PC med Atheros-kort får inn 6. 
Her leverer Intel varene, som de har for vane å gjøre når det gjelder trådløs teknologi. 

Windows Opplevelsesindeks gir oss følgende indikasjoner på ytelsen, og her går skalaen fra 1,0 (svakest) til 7,9 (sterkest): 

Prosessor: 7,0 Minne (RAM): 
5,9 Grafikk: 
4,7 Spillgrafikk: 
4,7 Primær harddisk: 
5,9 

Passmark PerformanceTest 7.0 gir oss en totalscore på 1105, og i diagrammet under har vi sammenlignet gjennomsnittlig prosessorytelse fra de tre aktuelle ULV-prosessorene som benyttes i disse PC-ene. 

Som du ser er det ingen ultrabooks som kan måle seg med prosessorytelsen på denne PC-en. 
Grafikkytelsen er imidlertid veldig lik, alle har den samme Intel HD 3000-brikken som er integrert i prosessoren, og det er bare små forskjeller. 
Felles for alle er at de sluker alt av HD-materiale uten problemer, og det er gjerne de tøffeste jobbene denne typen PC-er utsettes for. 
Noen spillytelse må du imidlertid se langt etter, i hvert fall hvis du tenker nye, krevende 3D-utgivelser. 
Da må du se etter PC i et helt annet segment. 

Diskytelsen er imidlertid ikke den beste på TimelineX 3830T, sammenlignet med ultrabook-ene. 
Dette skyldes naturlig nok at disse enten har SSD eller harddisk med SSD-del. 
Denne PC-en har en helt vanlig 500 GB mekanisk harddisk: 

Å bytte ut harddisken med en ren SSD vil være en meget smart oppgradering av denne PC-en, hvis du er opptatt av høyest mulig ytelse. 
Det vil også senke temperaturen i kabinettet, og føre til mindre vifteaktivitet. 
Når det er sagt: 
Denne PC-en er allerede meget stillegående. 
Det er en vifte som surrer og går, men den er knapt hørbar før maskinen utsettes for tung belastning. 
Den holdt seg dessuten kjølig og fin under hele testperioden, noe som vitner om en effektiv transport av varmen ut av PC-en. 

Batterilevetiden er et kjempeargument for denne PC-en. 
Hele 11 timer holdt batteriet ut med minimal belastning av maskinen, og rundt 6 timer med kontinuerlig videoavspilling av HD-video i Windows Media Player. 
Det skulle bety at med normal bruk skal batteriet holde mellom 8 og 9 timer før det må lades. 
Det er imponerende. 

Til sammenligning har de fleste ultrabookene en levetid på rundt 6 timer med variert bruk. 

Konklusjon 

Acer Aspire TimelineX 
3830T ble lansert i fjor, er utgående, men bør absolutt vurderes, ikke minst for prisen som er vesentlig lavere nå enn ved lanseringen. 
Har du rundt 4500 kroner til ny PC, er dette et av de aller beste kjøpene i ultraportabel-klassen, og for mange vil det være et langt mer fornuftig valg enn å kjøpe en 400g lettere og flere tusenlapper dyrere ultrabook, mener vi. 

Kompakt og lett, god generell ytelse, svært godt trådløs-dekning og lang batterilevetid - for 4.395 kroner? 
Det gir en soleklar terningkast 5 og Anbefalt produkt-stempel fra DinSide. 
Vi regner imidlertid med at den blir borte fra hyllene ganske snart. 

OPPDATERT: 
Den aktuelle konfigurasjonen med i5-prosessor er ikke lenger tilgjengelig. 
To andre utgaver, med i3-prosessor og større lagringsplass, skal være tilgjengelig hos flere forhandlere til omtrent samme pris. 
Forskjellen i ytelse mellom disse vil ikke være større enn at vårt anbefalt produkt-stempel også kan omfatte disse. 

Acer Aspire TimelineX 
3830T-2434G50ibb (LX.RFN02.127) 
