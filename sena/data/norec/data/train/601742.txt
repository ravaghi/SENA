Hypnotisk høstrock
Etter de to-tre første lytterundene virker låtene monotone, likelydende og stillestående. 
Det hele løser seg opp etter hvert, og dersom du er villig til å gå inn i Harrys Gym sitt musikalske univers og uttrykk, ligger hypnose og avhengighet rundt neste hjørne. 

Harrys Gym er bandet til Anne Lise Frøkedal fra Haugesund. 
Etter et sjarmerende og fargerikt debutalbum, takket Frøkedal ja til en plass i stallen til plateselskapet Universal. 
Nå skal bandet ut til flere, og det kommer garantert til å skje. 
Men noe band for massene blir neppe Harrys Gym med «What was ours can't be yours». 
Til det er musikken for lite direkte og for innadvendt. 

Stilmessig er de nærme det Bel Canto en gang fikk så bra til på 90-tallet. 
Legeringen mellom elektronisk pop og synthrock med en dose drømmende og svevende folkelementer er resepten. 
Det høres veldig bra ut. 
Spesielt når Harrys Gym åpner seg litt opp med enkel og pulserende rytmikk som på «Toothpaste». 
Sterkt! 
