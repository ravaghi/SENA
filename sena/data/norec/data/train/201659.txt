Philips SPC900NC
Philips lager det meste som drives med elektrisk strøm, også webkameraer. 

Dette er toppmodellen til Philips. 
Kameraet har høy oppløsning og skal også håndtere svært svakt lys, ned til ca 1 lux. 

Designet er lekkert, med sylinderformet kamera og en stilig støttebøyle. 
Programvaren støtter de grunnleggende opptaksfunksjoner for stillbilder og video, men det er ingen ekstrafinesser utover dette. 

Montering 

Under linsen er det en kant på tvers av det sylinderformete huset, med gummibelegg inne i kroken, for at kameraet skal kunne sitte over kanten. 
Støttebøylen bøyes til ønsket posisjon, og selve kameraet kan justeres opp og ned til ønsket vinkel. 

Løsningen er helt kurant, men i likhet med de lignende mekanismene hos Logitech og Creative ikke helt stødig. 
Det skal ikke store dytten til på skjermen før det faller ned. 

Bildekvalitet 

Kameraet bruker en spesielt følsom CCD-brikke, som gjør at det kan gjengi gode farger selv i svært svakt lys. 
Dette assisteres av programvare som justerer opp signalene, og det fungerer. 
Selv i mørke, med bare PC-skjermen, stjernene og lys fra nabohusene gjennom vinduene, klarte kameraet å presentere et etter forholdene imponerende bilde. 

Det er ikke unaturlig å innvende at man uhyre sjelden bruker webkamera i mørket, men poenget er at selv med svak belysning vil dette kameraet kunne levere et bedre bilde enn noen av de andre kameraene vi har testet. 

Under gode lysforhold presterte kameraet utmerket, men kom ikke opp i samme kvalitet som Creative med lysrør som belysningskilde. 
Der var fargene igjen kalde og rød/blå, som er typisk for de fleste webkameraer under slike betingelser. 
