The Walking Dead S04 E1 - E2
En lovende start på sesong fire av AMCs zombiedrama. 

Denne anmeldelsen inneholder spoilers fra tidligere sesonger! 

Tredje sesong av The Walking Dead fikk en dramatisk slutt da Rick Grimes og vennene hans tok med innbyggerne i Woodbury tilbake til fengselet der de hadde bunkret seg til, etter at det endelig kom for en dag hvilken maktsyk og sadistisk person The Governor virkelig er. 

Når vi nå skal tilbake til den postapokalyptiske zombieverdenen i fjerde sesong av The Walking Dead, møter vi en gjeng overlevende med pågangsmot og nytt håp for fremtiden. 

Sesongpremieren har en lettere stemning enn vi noensinne har sett i serien tidligere, men det tar ikke lang tid før blod, gørr og nervepirrende spenning igjen er i fokus. 

En følelse av trygghet 

30 Days Without an Accident er navnet på den første episoden, og det er tydelig at det har gått lang tid siden hendelsene i tredje sesong. 

For første gang virker det som om våre overlevende føler et snev av trygghet, at de faktisk kan leve et liv, ikke bare overleve. 
Fengselets grønne arealer blir brukt til å dyrke jorda og å holde husdyr, og snart trenger de ikke lenger dra på tokt for å finne mat. 

Når følelsen av overhengende fare ikke er så intens gir det større rom for at vennskap og forhold kan utvikle seg, og bak fengselets trygge murer og gjerder har menneskene begynt å knytte bånd. 

Humoren og den lyse stemningen gjør at den første episoden rett og slett blir koselig, om det er mulig å si om et zombiedrama, men den gode følelsen får er brå slutt når virkeligheten innhenter våre venner i fengselet. 

Anmeldelse: 
The Walking Dead S03 - Del 1 | 
Del 2 

Raskt tilbake til blod og gørr 

For alt er ikke bare idyll, da hadde The Walking Dead blitt en kjedelig serie. 
Flere zombier enn noensinne flokker seg langs fengselets høye gjerder, som begynner å gi etter for presset fra stadig flere levende lik. 

Når dyra i skogen, og grisene Rick har fostret opp som mat, blir syke og dør, begynner vi å ane at ikke alt er som det bør være. 
Snart begynner også menneskene å hoste og i andre episode blir vi servert fullskala zombieaction med blod, gørr og involler til den store gullmedaljen. 

En brutal virkelighet 

Tredje sesong av The Walking Dead var uten tvil hovedrolleinnehaver Andre Lincolns beste så langt i serien, og han fortsetter å vise sine skuespillertalenter i denne sesongen. 

Rick vil så veldig gjerne skape et godt liv i fengselet, spesielt for sønnen Carl. 
Da sønnen skjøt en ung mann i kaldt blod i forrige sesong, ble det en vekker for Rick, Carl fikk ikke lenger bruke skytevåpen og når vi møter dem på nytt i fjerde sesong er det tydelig at Rick har jobbet hardt for å gi Carl barndommen tilbake. 

Det er imidlertid ikke lett når virkeligheten er såpass brutal som den er i The Walking Dead, og hvordan barna i fengselet brått blir voksne er et godt elemet, som gjør historien vond og sterk. 

I andre episode får vi se hvordan en ung jente feiger ut når hun blir nødt til å drepe sin egen far som er i ferd med å bli en zombie. 
Etterpå blir hun fortalt av en voksen at hun ikke kan være så svak, at hun må være sterk hvis hun ønsker å overleve. 

Realismen i disse scenene gjør at det blir brutalt og vondt å se på, men det er nettopp dette som er seriens styrke, og som skiller The Walking Dead fra mye annet i zombiesjangeren. 

Må holde på spenningen 

De to første episodene av The Walking Dead er en god start på den kommende sesongen, men serien er avhengig av å holde på denne spenningen og nerven utover i sesongen også. 

Nå er vi bak fengselets murer for andre sesong på rad, og det er derfor fare for at serien går i den samme fallgruven som den gjorde i andre sesong, da det ble brukt for mye tid på gården til Hershel. 

Jeg håper ikke serieskaperne har gått i den samme fella på nytt, slik at midten av sesongen blir dødtid før en spennende avslutning. 
Serien er ikke avhengig av at Rick og de andre overlevende i fengselet må reise videre, men det må være nok spenningsmomenter her til at sesongen drives fremover på en god måte. 

Så langt har jeg forhåpninger til at dette skal gå bra, de to første episodene har lagt et godt rammeverk for resten av sesongen, vi møter nye rollefigurer, kommer tettere innpå den mystiske Michone (Danai Gurira) og vi venter fortsatt spent på å finne ut hvor The Governor har blitt av. 

Fortsetter sesongen så sterkt som den starter, har vi mye spennende zombiedrama foran oss denne vinteren. 

The Walking Dead ser du på FOX, mandager klokken 21:55. 
