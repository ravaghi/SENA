TEST:Pioneer SE-MX9 

Selv om Pioneer frir til DJ-ene, er dette pur moro for oss glade amatører også. 

Pioneer har lang erfaring når det gjelder DJ-utstyr og spesielt DJM-mikserne og CDJ-spillerne er populære. 
Men også DJ-hodetelefonene HDJ-2000 har fått mye skryt, og det er altså dem SE-MX9 skal erstatte. 
Spørsmålet er selvsagt hvor bra de virker for oss dødelige som bare hører på musikk. 

Hva får du? 

Hodetelefonene har en anbefalt pris på 3.000 kroner, men kan allerede i dag kjøpes til rundt 2.500 kroner om du leter litt. 
SE-MX9 kommer forøvrig i tre ulike farger: 
Svart, kobber og hvitt, og som du ser på bildene er det den hvite modellen vi fikk. 

I tillegg til å være skinnende hvite hadde vår modell også sølvdetaljer, og er du av typen som ikke liker å bli beglodd på T-banen bør du velge et annet alternativ. 
Med disse på hodet får du nemlig MYE oppmerksomhet. 

Hodetelefonene er nemlig massive, og aluminiumet som er brukt gir ganske enkelt et solid inntrykk. 
Nesten fire ukers intens bruk har heller ikke rokket ved førsteinntrykket. 

Dette er hodetelefoner som tåler en trøkk. 

Heldigvis er de også behagelige å ha på hodet, og Pioneer skryter blant annet av at hodebøylen er konstruert slik at den skal presse minst mulig mot hodet. 
Vi heller vel mer til at det er det myke silikonmaterialet på undersiden av hodebøylen og de skinnkledde øreputene som bør få æren for at de er behagelige å ha på hodet over tid. 

Legg merke til at hodetelefonene ikke kan foldes sammen, her er det kun øreputene som kan vris. 
Det betyr at de krever plass i sekken, eller at du gjør som oss: 
Har dem rundt halsen når de ikke er i bruk. 

Med i esken får du forøvrig to kabler: 
En to meter lang snurrekabel for hjemmebruk, og en 1,2 meter lang kabel med mikrofon og fjernstyring av musikk via mobilen din. 
Som forventet er iPhone-støtte på plass. 
Du får også fly-adapter og overgang fra minijack til jack. 

Lydkvalitet 

Når hovedmålgruppen er DJ-er og hodetelefonene er utstyrt med 50 mm drivere, kunne man frykte at det kun var bass og diskant å høre. 
Det er det heldigvis ikke, vi opplever heller lydbildet som ganske så balansert og fokusert. 

Det fine med SE-MX9 er dermed at de gjør en god jobb på de aller fleste musikktyper, men alt har selvsagt en grense; hører du mest på klassisk musikk får du definitivt bedre alternativer til prisen. 
Det merkes nemlig at Pioneer har fokusert litt mer på å beholde lydbildet når du øker volumet, enn på finakustikk i rolige partier. 

Undertegnede er derimot en enkel sjel som hører aller mest på rock, synth og rap, og har her lite å klage over: 

Selv ved lavt volum er nemlig det bassfundamentet litt for mange hodetelefoner mangler på plass, og lyden får derfor en dybde og dimensjon vi savner på rimeligere hodetelefonener. 
Det vi liker best er at Pioneer heller ikke har falt for fristelsen til å ta den helt ut: 
Bassen er i stedet ganske så stram og konsis, slik at den ikke overdøver mellomtonen. 

Det gjør at Johnny Cash låter strålende og at også Kvelertak og Skambankt funker - i hvert fall på de volumene jeg orker å høre på. 

Clubfolket har heller ikke noe å klage over, for når vi kommer til Prodigy, Leftfield og Fatboy Slim (ja, jeg er så gammel) i spillelista er det likevel tydelig at dette er Pioneerenes paradegren: 
Det slår, og det slår hardt. 
Ergo er det også disse hodetelefonene jeg velger å bruke til og fra jobb selv om jeg har mange alternativer liggende. 

En annen ting som gir Pioneerene plusspoeng hos oss er at de er perfekte å bruke på kontoret. 

For selv om det ikke er noen aktiv støydemping her, så sitter de store klokkene så godt over ørene at nesten ingen lyd slipper ut. 
Det betyr ganske enkelt at du kan spille høy musikk på jobben, uten å irritere dine kollegaer. 

Under denne testen har vi spilt av musikk via surroundreceiveren hjemme, og PC & MAC med Pinells Mini-DAC på jobben, og det er ingen tvil om at de både tåler og er glad i høyt lydtrykk. 
Impedansen er forøvrig oppgitt til 32 Ohm, og det gjør at Pioneer SE-MX9 også fungerer fint fra vår Galaxy Note 3 og iPhone 5. 
Du merker likevel at du her må ha volumet litt høyere enn vanlig. 

Konklusjon 

Det er mange spennende hodetelefoner å velge mellom, men liker du designet er Pioneer SE-MX9 definitivt verdt en lytterunde i butikken. 
Vi skulle imidlertid gjerne ha prøvd dem sammen med den nye toppmodellen til Philips for å kåre en vinner av de to, men det gikk dessverre ikke i denne runden. 

Enn så lenge står de imidlertid svært høyt på moro-lista vår. 

Pioneer SE-MX9 
