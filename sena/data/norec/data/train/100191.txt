Kreativ reise
«Lille Øisteins store reise» skal inspirere barna til å tegne, slik at de blir mer kreative. 

Lille Øistein, som er hovedpersonen i spillet, er en miniutgave av Øistein Kristiansen. 
Kristiansen er en stor TV-personlighet i Asia, og her til lands er han blant annet kjent fra NRK Barne-TV - «Øisteins blyant». 
Øistein hevder han har en livsoppgave, og det er å lære barn å bli glade i å tegne. 
Det prøver han blant annet på i dette spillet. 

Barna blir tatt med ut på en reise i verden, der de skal løse ulike oppgaver og utfordringer underveis. 
Oppgavene kan omfatte alt fra å tegne en tegning, på tilsvarende måte som i paint, til å slå på monstre som spretter opp av hull til å legge puslespill til å lytte på musikk. 

Sånn sett er spillet svært pedagogisk og variert - barna får stimulert både den kreative, musikalske og logiske sansen. 
Spillet har også flott grafikk og spillbarhet, og er generelt underholdende. 
De ulike figurene kommer for eksempel med flere morsomme eller ironiske bemerkninger. 

Ulempen er at det kan bli i overkant mange, og lange, frekvenser med prating. 
Dermed risikerer man at barna blir utålmodige. 
Kanskje fokuseres det også vel mye på «store» Øistein, med for eksempel mange bilder av hvor han har vært. 
Er dette så interessant for barna? 
Det er morsomst når man får spille selv. 
