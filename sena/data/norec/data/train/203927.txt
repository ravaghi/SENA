Meget bra Hyundai, det er bare ett problem ...
Dette kan bli en kortvarig romanse. 
Søstera på strøm kommer i sommer. 

Hyundai med det hjemmekjære navnet Kona vekker stor interesse, men av helt andre grunner enn bensinmotoren vi har i testbilen. 
Kona kommer nemlig som elbil med to forskjellige batteripakker til sommeren. 
Du kan velge mellom 30 0g 50 mils rekkevidde. 
Foreløpig blir det en av svært få elektriske SUVer på markedet. 

Nok om den. 
Kona er interessant nok som den er med bensinmotor. 
Den er tilgjengelig med en liten tresylindret enliters bensinmotor på 120 hester med 6-trinns manuell kasse som sender kreftene til forhjulene. 

Det som gjør den aller mest spennende er at du får med en ganske omfattende sikkerhetspakke som sikrer den fem stjerner i Euro NCAP. 

Den har automatisk nødbremsassistent med fotgjengergjenkjenning, aktiv filskifteassistent og tretthesvarsling som standardutstyr på innstegsmodellen til 251 900 kroner. 

Dersom du ønsker blindsonevarsler med filskiftevarsling og varsling om kryssende trafikk bak, må du opp på toppmodellen som koster 45 000 mer. 

Den har en rekke konkurrenter. 
Kia Stonic som den deler motor med, VW T-Roc, Skoda Karoq, Opel Crossland X, Audi Q2, Citroen C3 Aircross, Fiat 500X, Ford EcoSport, Mazda CX-3, Nissan Juke og Toyota C-HR er alle små Crossovere som kjemper i kompaktklassen. 

Innvendig 

Er du hissig på ekstrautstyr, er dette bilen for deg. 
Når du krysser av for alt, inkludert elektriske skinnstoler, soltak og metallic lakk, koster den fortsatt ikke mer enn 317 000 kroner. 

Vi snakker selvsagt ikke om noen autonom bil, men man får triveligheter som ryggekamera, sensorer rund baut, head up display på skjerm, automatisk nedblending, LED-lys rund baut, 8-tommers skjerm, varme i rattet, både kjøling og varme i forsetene, induksjonslading til mobiltelefonen og 18-tommers felger. 

Men vi savner adaptiv fartsholder. 
Det er faktisk ikke tilgjengelig. 

Kona byr ikke på noen overraskelser inni. 
Dette er typisk Hyundai/Kia. 
Men det er ikke noe negativt i det. 
Selv om den har alt utsyr man kan forvente, ser det kanskje litt gammeldags ut. 

Til gjengjeld er absolutt alt veldig lett å betjene. 
Vi er glade for ekte funksjonsknapper og knotter til skjermen. 
Kjøpecomputeren er ganske omfattende, selv om VW og Skoda har enda flere kunksjoner. 

Vi sitter godt i tiveis elektriske stoler, selv om vi gjerne kunne fått rattet enda nærmere kroppen. 
Kona er trang for store baki dersom man er storvokst foran. 
Bagasjerommet på 361 liter er fullt konkurransedyktig i klassen. 

Gjør jobben 

Den lille enliteren gjør jobben, men er ikke kvikk. 
Her har man noe å lære av for eksempel Ford sin 1-liter på 140 hk. 
Men selv med begrenset dreiemoment, oppleves den som sterk på bunnen. 

Den begynner å ta i på forholdsvis lave 1800 omdreininger og er så og si lineær derfra og opp til rødt. 
Det er lite å hente på toppen, så man girer som regel i god tid før 4000 omdreininger. 

Da passer det bra at turtallet ligger på 1800 i 80 på sjettegiret. 
Det bør gjøre det mulig å holde forbruket nede. 
Under vår testuke havnet forbruket på 0,66 i snitt, men for de med lett labb, bør det vær lett å se femtallet i kjørecomputeren. 

Den inviterer ikke til rampete kjøring. 
Kjøreegenskapene er nøytrale og bilen er enkel å ha med å gjøre, men av en eller annen grunn, stoler jeg ikke helt på den på glatta. 
Den gir litt lite tilbakemelding om grepet. 

Et bra kjøp 

Den er enkel å kjøpe. 
Standard, plusspakke eller teknikkpakke. 
Den kjipeste har mindre crome utenpå, 16-tommers hjul, manuell klima. 
Plusspakka gir deg fjernlysassistent, regnsensor og 7-tommers display, ryggekamera og automatisk klima. 
Legger man sammen bra pris, mye utsyr, høy aktiv sikkerhet og fem års garanti med ubegrenset kjørelengde, bør man kunne leve godt med litt veik motor. 
