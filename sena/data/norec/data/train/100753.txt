Søt, men døll and
Regi: 
Michael Hegner og Karsten Kiilerich. 
Genre: 
Animasjon. 
Dansk. 
Tillatt for alle. 

Slapp kopi av animasjonssjanger som for lengst går på tomgang. 

NORSKE STEMMER: 
Espen Sandvik, Scott Maurstad, Ludvig Olavson Omre, Lena Meieran, Tiril Heide-Steen, Harald Mæle, Tommy Karlsen, Kari Ann Grønsund, Øyvind B. Lyse, Christoffer Staib, Siv C. 
Klynderud, Katrine Blomstrand. 

HANDLER OM: 
Rotto er en heller egoistisk rotte som forsøker å slå seg opp i underholdningsindustrien. 
Når han ved et uhell invaderer hjemmet til en gjeng grinete høner, tvinges han til å fungere som far for en bortkommen, merkelig utseende andunge, som får det naturlige navnet Styggen. 
Rotto setter seg fore å vise fram Styggen for penger, og dermed setter de ut på en heseblesende ferd for å finne tivoliet. 
Hele veien jages de av en ilter rockabillyrottejente med to stupide bodybuilderbrødre. 

DOM: 
Dette er enda et bidrag til rekken av nye animasjonsfilmer om søte og munnrappe dyr som skal ta seg fra a til b, og får problemer med slemme dyr underveis. 
Nå har tegnefilm for handlet om nettopp det i all tid, men med Pixars og Dream Works' animerte kassasuksesser de siste årene er oppskriften risset inn i stein. 
Ting som er risset i stein er det vanskelig å forandre på, og i denne danske varianten kjøres det høflig etter oppskriften, kun med litt kjedeligere animasjon, mindre livlige og uttrykksfulle dyr, og en enklere, slappere historie. 
Det er dessuten manko på de popkulturelle referansene som livet opp liknende filmer som «Madagaskar» og «Istid». 
Et høydepunkt er imidlertid Onkel Einar, en skikkelig røff katte med en usunn porsjon tillit til den levende hånddukka han bærer på den ene labben sin. 

At det er viet så lite oppmerksomhet til detaljer i subplot, dialog og fortellerteknikk hinter om at filmen retter seg mot de aller yngste. 
Og for dem er det rikelig med nusselige småmorsomheter og generell baluba. 
Samtidig har filmen med seg et snev av råskapen fra «Terkel i knipe» (som er laget av samme animasjonsselskap - A. Film) når det kommer til musikk- og voldsbruk. 
De små (anti)heltene rekker å bli skutt på, hengt, dengt, mobba og torturert, få elektrisk sjokk, bli tvangsgifta og forsøkt spist av både katt og gjedde før vi når mål. 
Vel, de skal tidlig krøkes, de små. 
Hvilken aldersgruppe filmen forsøker å sikte mot, blir uansett noe uklart når den framstår som vel enkel for de eldre, og vel brutal for de aller yngste. 
