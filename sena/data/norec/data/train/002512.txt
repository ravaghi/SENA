Ungdomspoesi
Lordes debutalbum er fylt med vakre sanger. 
Men det er historiene hun forteller som gjør dem spennende. 

Det er lett å bli revet med av at Ella "Lorde" Yelich-O'Connor bare er 16 år. 
Og det er helt sikkert at Auckland-jenta som ble signet til Universal da hun var 12 år ikke er som andre 16-åringer. 
Hun topper Billboard 
Hot 100 foran Katy Perry og Miley Cyrus - og dét med en låt som strengt tatt er anti-pop i sin kritikk av den materialistiske popkulturen. 

I september så jeg henne på en showcase i London. 
Og det ble allerede da tydelig at det verken er stemmen eller scenepersonligheten som avslører henne som ung. 
Modenheten i stemmen kommer like tydelig gjennom på scenen som den gjør på Pure Heroine, og med hennes ekstremt voksenseksuelle (og keitete) fremtoning, hadde jeg aldri klart å gjette alderen. 
Men om man lytter til tekstene hennes, er det liten tvil om at dette er et innblikk i tenåringslivet - bak instagramfasaden. 

"It feels so scary getting old". 
De aller fleste vil kunne relatere seg til tematikken i "Ribs", et av albumets desiderte høydepunkt. 
Som resten av albumet er den bygget over en minimalistisk produksjon som tar det beste fra både samtidens hiphop, elektronika og pop. 
Det låter sofistikert - og voksent. 
Det er vanskelig å ikke trekke paralleller til Lana Del Rey, det er kjølig og varmt på samme tid. 
Og ganske ensformig. 
Men Lorde har mye mer substans. 

I tillegg til å være i en vanskelig alder er også Lorde i ferd med å bli en internasjonal stjerne. 
Det mest spennende med Pure Heroine er at vi får ta del i denne ferden. 
"Still like hotels/And my newfound fame/Hey, promise 
I can stay good" synger hun på "Still Sane", og på "Tennis Court stilles spørsmålet "How can I fuck with the fun again, when I'm known?". 
Ønsket om å være ung, vill og opprørsk står i en interessant kontrast til ønsket om å nå toppen som popstjerne. 

Lorde har en lang karriere foran seg. 
Med et så utviklet og intelligent låtskrivertalent allerede som 16-åring på toppen av en vakker stemme, med verdens største plateselskap i ryggen, er det liten tvil om det. 
Hun synger selv at hun er "not in the swing of things, yet". 
Det blir spennende å se hva hun kan få til når hun kommer dit. 
