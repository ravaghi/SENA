Guttastemning
Det er duket for en god dose testosteron og høy promille i det Oslo Spektrum-klare Arif og Unge Ferrari varmer opp med en leken dobbelsingel. 

For en drøy måned siden ble det annonsert at Arif og Unge Ferrari skulle ta steget opp i elitens rekker ved å sammen ta fatt på en skandinavisk turné som avsluttes i Oslo Spektrum i desember. 
Et stort steg for de to hiphop-artistene, men på mange måter både forventet og velfortjent. 
De siste tre årene har nemlig både Arif Salum og Stig J. Haugen kunne skryte på seg en rekke hits, stjerne-samarbeid og fullstappa konserter på de fleste av landets festivaler og klubbscener. 

Men med unntak av "Bulmers" i 2015 har de i det siste også imponert solo, om det så har vært stor suksess med "Urettferdig" for Unge Ferrari (med Hkeem) eller sommerhiten "Alene" for Arif. 
Nå har den cider-elskende r&b-duoen funnet sammen igjen som Batman og Bane og resultatet er dobbelsingelen BBB/Du Bestemmer. 

❤️ Elsker ❤️ 

"BBB" er en mørk, seig og basstung hiphop-låt i kjent Arif-stil. 
Den har ikke et tydelig hook eller fengende refreng, noe som understreker en mer eksperimentell side her sammenlignet med en strukturert pop-inspirert låt som "Alene". 
Teksten har noe lekent barnslig over seg med flere DC Comics-referanser til Batman, Batmobil og Kattekvinnen, noe som er fint illustrert ved coverbildet. 

De har åpenbart hatt det gøy med låta og stemningen er uhøytidelig der de svarer til hverandre med annenhver linje av typen "Finnes ingen Gud her - hallejujah/ inne i mørket som en panter - eller puma/heller bensin - på hele byen/Stig brenner, puller opp - med influensa". 
"Du Bestemmer" tar en helomvending ved å sette opp tempoet, kjøre et tydelig refreng og ha en gjennomgående svært fengende og morsom produksjon. 
Vokalene utfyller hverandre godt og de beviser nok en gang at rap på norsk kan være minst like kult som på engelsk. 

? 
Elsker ikke ? 

Det virker som om Arif og Unge Ferrari vil veldig mye med låtene og i første omgang kan det oppleves som litt rotete og usammenhengende. 
Men alt i alt er BBB/Du Bestemmer tøffe og svært fengende spor som beviser at i det de to slår seg sammen forvandles de til superhelter. 
