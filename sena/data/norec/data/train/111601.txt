Splatterspøk
Det begynner blodsprutende friskt, men tempoet flater raskt ut i denne zombiesatiren. 

HANDLER OM: 
Etter spredningen av et zombievirus har verdens befolkning på kort tid blitt tilnærmet utryddet. 
Det gjenstår bare noen få som verken har blitt til en zombie eller blitt spist av en. 

En av dem er Columbus, en nervrotisk og bablende ungkar som har overlevd ved å følge et sett regler, som: 
Skyt to ganger, ikke slapp av på do. 
Snart slår han seg sammen med den uredde mannemannen Tallahassee, og sammen forserer de zombier splatt for splatt. 

DOM: 
Det er ikke første gangen det gjøres satire over zombiefilm-sjangeren, men «Zombieland» gir likevel et friskt og originalt inntrykk helt i starten. 

Jesse Eisenberg spiller sin vanlige rolle som usannsynlig, keitete, mer eller mindre ufrivillig komisk antihelt, men denne gangen er det til lyden av knekkende knokler og sprutende blod. 
Kombinasjonen sitter godt, og Eisenberg og Harrelson gjør et bra, motsetningsfylt team. 
De møter et par tøffe jenter, skifter stadig bil, støter på Bill Murray. 

Zombier er kanskje verdens mest forutsigbare horrorfigurer, men tiden da de også var de mest langsomme, er definitivt forbi. 

Her spurter de. 
Heldigvis har gjengen ubegrenset med tilgang på massive SUV-er og ammunisjon. 
Men i et land uten særlig med levende mennesker er det tydeligvis kjedelig å leve, og det får publikum også snart erfare<. 

Etter rundt en halvtime mister filmen fullstendig piffen, og henter seg aldri inn igjen. 
Det går skuffende lenge mellom hver zombie, og tiden mellom er fylt med retningsløs slentring og henging. 
Noen gode anslag til tross, «Shawn of the Dead» er fortsatt en bedre anbefaling i denne subgenren. 
