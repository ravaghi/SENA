Winona Ryder stjeler sexdokke!
For de filminteresserte som egentlig liker slitte bøker best, var Kieslowski et stort navn på nittitallet. 
Pause. 

Ikke bare på grunn av «Trikoloren», men også fordi polakken laget filmer om hvert eneste av De ti bud. 

Når amerikanerne har gjentatt denne bragden med en fellesframsyning av alle ti, vil det verken føre til filosofisk stormflo eller trefarga teologisk klarsyn. 
For å si de rett ut, så driver denne komedien gjøn med budene som om de skulle vært kinesiske lykkekaker fra Ålgård eller kom trillende ned fjellet på varesykkel. 

Filmen starter lovende med at en fallskjermhopper blir mediekjendis og tragisk skjebne fordi han borer underkroppen så definitivt ned i jorda at han ikke kan flyttes uten at innvollene blir igjen. 
Winona Ryder dukker opp som kjæreste og er et velkomment gjensyn for utslitte blikk. 
Siden er Jesus snekker og vaginamann, og det er på grunn av den siste kvalifikasjonen at amerikanske kvinner sier «Oh Jesus!» i ekstasens superstund. 
Oliver Platt spiller Arnold Schwarzenegger og er vikarfar til to svarte tvillinger (hedre mor og far), og Winona deltar i budet «Du skal ikke stjele». 
Hun tar en buktalerdokke som sexfange. 

Av en eller annen grunn har jeg fått det for meg at også denne filmen har fått dårlig mottakelse, og det er synd, for den er smilende og intelligent smårånete uten at det går ut over Gud, som omsider har fått Michael Moore på laget sitt og følgelig kan gå framtida lyst i møte uten å bekymre seg for at han er i ferd med å fjerne Nordpolen. 
