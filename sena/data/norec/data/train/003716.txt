Hereafter
Ikke spesielt vellykket fra Eastwood. 

I en scene i Hereafter vandrer en kvinne i gangen på et sykehus, og blir stående og stirre på at en annen kvinne dør med sine nærmeste rundt seg. 

En professor kommer gående og sier høyt: 
- Ja, vi skulle gjerne ha visst hvor hun er på vei hen! 

Så rusler de videre og fortsetter en dagligdags samtale som om ingenting har skjedd. 

Dette er ett av flere eksempler på hvorfor Clint Eastwoods siste film ikke er spesielt vellykket. 

Tre om døden 

Filmen introduserer oss for tre figurer med hvert sitt forhold til døden. 

Marie (Cécile De France) har vært nær den, Marcus (Frankie og Georgie McLaren) har mistet noen, og George (Matt Damon) kan kontakte de døde. 

Vi ser hvordan alle tre takler sine utfordringer, og skjebnen som knytter dem sammen. 

Renner bort i klisjéer 

Clint Eastwood har holdt et imponerende høyt nivå som regissør de siste årene, men Hereafter er hans dårligste på lenge. 

Det finnes gode enkeltscener her, men mye av historien renner bort i klisjeer, som Maries forhold til sjefen, Marcus sin narkoavhengige mor og Georges motvilje til å bruke sine evner. 

Jeg har mindre problemer med å takle skildringen av kontakten med de døde, men må det brukes et bassende drønn hver gang Matt Damon får kontakt med det hinsidige? 

Søte og flinke 

Damon har for øvrig en helt grei dag på jobben, uten å måtte strekke sine egenskaper til det ytterste. 

Tvillingbrødrene Frankie og Georgie McLaren er søte og flinke foran kamera, men Eastwood hadde nok trengt enda bedre skuespillere for å gi rollen som Marcus maksimal emosjonell slagkraft. 

Men hvor finner man den nye Ricky Shroeder eller Haley Joel Osment? 

Et hvilkeskjær 

Jeg avslører ikke for mye når jeg sier at de tre historietrådene knyttes sammen til slutt. 
Det ligger i kortene hele veien. 

Men måten det gjøres på er litt anstrengt. 
Jeg kan nok tenke meg til hvordan det går som det går, men der synes jeg Eastwood tar flere beleilige snarveier for å komme i mål. 

Hereafter er forhåpentligvis et hvileskjær før den gamle ringreven slår oss i bakken med en ny storfilm! 
