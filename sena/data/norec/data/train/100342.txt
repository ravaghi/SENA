Mars Volta «The Bedlam In Goliath»
GENRE: ROCK (Universal) 

Tettpakket lydterrorisme, ikke for sarte sjeler! 
Det mest påfallende ved det nye Mars Volta-albumet er faktisk ikke at det inneholder så mye lyd, men at det er så stringent i formen. 
Bevares, de hektiske prog-brekkene er her ennå, men «The Bedlam In Goliath» er på mange måter den mest renskårne og minst utflippa i Mars Volta-katalogen. 
I stedet har Cedric Bixler-Zavala og Omar Rodriguez-Lopez injisert funk i blodet og fremstår nå som den perfekte hybrid mellom Rage Against The Machine og Red Hot Chili Peppers (John Frusciante er gjest også denne gangen). 
Tempoet er sedvanlig heseblesende, men energien kanaliseres hele tiden ypperlig gjennom gode låter og en flott, detaljrik produksjon. 
Det låter rett og slett forfriskende, voldsomt tettspilt og egnet til å ta pusten fra deg. 
«The Bedlam In Goliath» fremstår som et 75 minutter sammenhengende sanseangrep og avslører et revitalisert, videreutviklet, og enda bedre band enn noensinne. 

Anbefalte kjøp: 
«Aberinkula», «Ilyena», «Goliath», «Askepios» og «Soothsayer». 
