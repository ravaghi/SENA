TV-anmeldelse:Syltynn kjendisreality i sydensol 

Du trodde kanskje norsk TV var gått tom for konsepter der kjente mennesker konkurrerer på TV? 
Nei da. 

Hva: 
«Det sterkeste kjønn» 
Hvor: TV 2, onsdager kl. 20.00 

I et hus på Gran Canaria skal en gjeng som stort sett er kjendiser som ikke er kjendiser, konkurrere mot hverandre for til slutt å ende opp med et vinnerlag; «Det sterkeste kjønn». 

Og det jeg trodde var et program fylt av ironi og tøys rundt temaet, er egentlig alt annet enn det. 
Her lover programmet at de tar «utgangspunkt i vitenskapelige metoder», og flere av deltagerne kommer med gravalvorlige uttalelser rundt sitt feministiske engasjement. 

På den andre siden har vi uttalelser fra deltagere som mener «Menn er flinkere til kvinner enn det aller meste, kanskje utenom det her med følelser og sånn, da» og «Menn er menn. 
Menn skal fortsatt være de som har den sterkeste posisjonen. 
Det er viktig at menn har en mannlighet og kvinner har en kvinnelighet». 

Det verker i kroppen å se på fordi det er så flaut. 
Og det er ikke flaut på den gode måten, som det ofte blir hvis trash-TV er godt lagd. 

Produksjonen er midt på treet; grafikken og klippingen er fin og bildene er på «Mesternes Mester»-nivå. 
Det hjelper dessverre lite for helheten når konseptet er tynt som en utsultet catwalkmodell. 
Og det med en kjendiscast som befinner seg langt nede på kjendisskalaen. 
Det er forbausende at de ikke bruker tid på å introdusere deltagerne. 

Programleder Freddy dos Santos er flink og sympatisk og «Hotel Cæsar»-skuespillerne Evy Kasseth Røsten og Anne Marie Ottersen kommer best ut av programmet. 

Hvorfor Gunnar Greve er med i dette programmet skjønner jeg ikke; Kanskje «Idol»-dommeren snart begynner å bruke mer tid på kontoret og mindre på ubetydelige tidssluk som kjendisrealityer? 

Og når du trodde alle klisjeene og pinlighetene var over, så bikker det helt over der borte i sydensolen: 
Mens de kjønnskjempende kjendisene sitter rundt middagsbordet, fremfører Tor Endresen sangen han skrev i 34-års bryllupssang til sin kone. 
Det samtidig som Linn Skåber-eks Ørnulf Høyer, politisk kommentator Martine Aurdal og modell Mimi Blix sitter tett sammen med blanke øyne og synger «la, la, la» i låtens mellomparti. 
Det er som å se på en parodi, bare at det er på ekte. 

Mot slutten av første program briljerer TV-kritiker og deltager Brita Møystad Engseth med hvor mye kunnskap hun har om reality-TV. 
Hun forteller at noe av det som skjer i dette programmet aldri før har skjedd i norsk eller internasjonal reality. 
For som hennes venninne Martine Aurdal litt stolt sier: 
«Brita er jo eksperten». 

Det er bare å gratulere eksperten med valg av egen deltagelse, og hun har helt rett i at «Det sterkeste kjønn» skaper historie: 
Jeg tror nemlig dette er tidenes tynneste kjendisreality sendt på norsk TV. 
