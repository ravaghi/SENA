ROMAN:Stort format, stor roman 

Og et umake bytte mellom et dansk og et norsk forlag. 

Josefine Klougart: 
New Forest. 
Roman. 
700 sider. 
Pelikanen. 

Danske Josefine Klougart (1985) var en litterær stjerne i hjemlandet fra første ferd, nominert til Nordisk råds litteraturpris for debutromanen «Stigninger og fall», 2010. 
«New Forest», som stavangerforlaget Pelikanen her gir ut i sin danske originalform, er allerede hennes fjerde roman, og et rikt kunstverk. 
Med sine 700 sider er den massiv, og med sine forflytninger og sprang i tid, generasjoner og sted, med sitt reflekterte, lyriske og soignerte språk, metaforikk og ordforråd, med sine tematikker på liv og død, sine fokus- og synsvinkelskiftninger, krever den noe av sin leser. 
Og belønner ham rikt. 

For en del handler det om en ung kvinnes skiftende følelser både for seg selv og kjæresten, som hun er engstelig for å miste på samme tid som hun overveier om det ikke er på tide å overlate ham til seg selv, som hun synes synd på, men som hun også er sjalu på, som hun kjenner seg overlegen, alt mens hun fascineres av tanken på at «udskifteligheden er forførende». 
I det ulike forholdet og spenningene mellom de to er hun sterk og selvstendig - og selvnytende inntil det narcissistiske. 

For en annen del handler «New Forest» om en eldre kvinnes dager med sin mann mens han sykner hen, svekkes og til slutt dør, og hvordan hun etterpå basker med å finne ut av sitt liv og sine følelser der han fortsatt lever med og i henne. 
Spredt gjennom romanen står tre kapitler omkring denne tematikken, alle med tittelen «Ligklædt». 
De er blant de mest betagende i romanen. 

Mens mangt i «New Forest» skildrer «Billederne fra dine drømme», har det alt sammen konkret forankring i tid og rom, i en roman full av geografiske forflytninger over store deler av Europa, gjerne markert i kapitteloverskrifter og undertitler som «Noter fra Málaga», «Noter fra Andalusien», «Lofoten», i hovedtittelen «New Forest», eller hun drar til våre kanter og «Prædikestolen», som Preikestolen blir på dansk. 

En tredje tematisk hovedsak for Klougart er at alle forhold mellom mennesker og forflytninger mellom steder er underordnet naturen selv: 
«Naturen taler til oss på et sprog vi endnu ikke kan forstå, men heller ikke overhøre» (27); «Det hele er natur. 
Det hele henger sammen. 
Det hele samler sig til sidst.» 
(649), for å avrundes med: 
«Hva sagde du: 
Naturen vinder til sidst.» på en av bokens siste sider. 
I mellomtiden kan det med en gjengangerfrase i «New Forest» se ut til at mennesket er henvist til «ikke at vide om man er købt eller solgt». 

Norsk-dansk union 

Selv om det ikke er mer enn dryge hundre år siden vi hadde en såkalt dansk-norsk felleslitteratur og de «store» norske dikterne (Kielland) ga ut bøkene sine i København, kommer i dag danske (eller svenske) bøker bestandig i oversettelse, i det det antas at vi ikke vil lese nabolandenes litteratur i original. 

Så når Pelikanen Forlag nå har begynt et samarbeid med Forlaget Gladiator i Danmark fordi «Vi tror på muligheden for et fælles bogmarked og en fælles litterær offentlighed i Skandinavien» og gir ut originalversjonen av «New Forest» i Norge samtidig som den kommer i Danmark, fortjener dette forsøket på å løfte fram landenes litteratur takk. 
Og trenger forbønn. 

Ikke fordi det er særlig vanskelig for en bokmålsbruker å lese dansk (for nynorskinger er det et enda mindre problem) - i Klougarts tilfelle er det mest påfallende at hun overser tradisjonelle danske punktueringskrav. 
Men satsningen med en slik vidunderlig heftig, avansert og kunstferdig, samt mektig, introduksjonsdose til et uforberedt norsk publikum, blir kanskje vel ærgjerrig. 

I så måte har danskene fått det enklere når Gladiator samtidig utgir Bjørn Arild Erslands «Store hendelser i liten skala» på norsk i Danmark: 
Det er en kort, tradisjonell, kronologisk og lettfattelig historie om en enkel manns enkle selvforståelse ved arbeidslivets uønskete slutt. 
De to romanene eksemplifiserer selvfølgelig ikke alene norsk eller dansk samtidslitteratur, men her byttes ikke akkurat likt mot likt. 
