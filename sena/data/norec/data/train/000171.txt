True Detective S01 E01-03
HBOs nye krimserie er et strålende og stemningsfullt karakterdrama. 

HBOs nye krimserie True Detective er en saktegående, hypnotisk serie om to etterforskere som finner en myrdet kvinne, som ser ut til å være et offer for en morder med sansen for det okkulte. 

Året er 1995 og vi møter Woody Harrelson og Matthew McConaughey i rollene som politimennene Martin Hart og Rust Cohle. 
De har bare vært partnere i tre måneder. 

Serien handler mer om deres forhold og personligheter enn om selve drapsetterforskningen — True Detective er et karakterdrama av ypperste klasse, men kan bli for treigt for deg som er ute etter en politiserie med action og dramatikk. 

Vever sammen fortid og nåtid 

Handlingen begynner i 2012, ti år etter at Martin Hart og Rust Cohle brøt kontakten med hverandre. 
To etterforskere vil gå gjennom mordsaken de løste i 1995, fordi et nytt mord med rituelle fellestrekk som den gamle saken har dukket opp. 

De to intervjues hver for seg, og det de beretter om etterforskningen og om hverandre, fungerer som fortellerstemme over handlingen når vi spoler 17 år tilbake i tid, til dagen de finner den døde, nakne kvinnen med en krone laget av et hjortegevir på hodet. 

Serieskaper og manusforfatter Nic Pizzolatto vever fortid og nåtid sammen på en svært god måte, og bruker intervjusekvensene til å gi oss små drypp av hva som kommer til å skje. 

Dette får deg til å stille spørsmål som: hva var det som drev de to partnerne fra hverandre, hvorfor er politiet så interessert i detaljene rundt Hart og Cohle sitt forhold, og hva har dette med den nye saken å gjøre? 

Se traileren for True Detective her: 

Vanskelig partnerskap 

Matthew McConaugheys Rust Cohle er en nihilistisk og kynisk mann. 
Han har dype personlige problemer og sliter med hallusinasjoner — ettervirkninger av hans dager som infiltratør i narkomiljøet, der han gikk litt for hardt til verks for å passe inn. 

Martin Hart, i Woody Harrelson sin skikkelse, er den populære fyren på politihuset, som virker som en real familiefar med en fin fasade utad, men denne slår sprekker når man kommer litt nærmere. 

Forholdet mellom Hart og Cole er kjernen av handlingen i True Detective. 
De to fungerer godt sammen når det kommer til etterforskningen, men det oppstår gnisninger når de skal omgås på privaten. 
Hart mener Cohle er for innesluttet, mens Cohle mener Hart er blind for livets realiteter. 

Sterke skuespillerprestasjoner 

Nic Pizzolatto har skrevet manuset til alle de åtte episodene av True Detective og Cary Fukunaga (Jayne Eyre) har regi. 
At skuespillerne i serien ikke måtte forholde seg til en ny regissør i hver episode under innspillingen, slik det ofte er i TV-serier, har helt klart vært en fordel. 

McConaughey og Harrelson er fabelaktige i rollene som Cohle og Hart, og det dysfunksjonelle samspillet mellom de to vidt forskjellige rollefigurene fungerer veldig bra på TV-skjermen. 

McConaughey er spesielt god med tanke på forandringen rollefiguren hans gjennomgår, fra egenrådig etterforsker til fordrukken bartender, på de 17 årene som skiller de to tidslinjene. 

Hypnotisk atmosfære 

Handlingen i True Detective beveger seg fremover med sneglefart. 
Etter tre timelange episoder har ikke Hart og Cohle kommet spesielt langt i etterforskningen, serien bruker isteden mye tid på å la oss komme under huden på rollefigurene. 

Dette legger likevel ingen demper på spenningen i serien som, godt hjulpet av lydsporet til T-Bone Burnett (O Brother, Where Art Thou?, The Hunger Games), og Louisianas øde, men likevel stemningsfulle landskap, har en hypnotisk atmosfære. 

Matthew McConaugheys rollefigur er i tillegg såpass interessant at det ikke gjør noe at mye av tiden brukes på å utforske hva som foregår bak pannebrasken hans. 

I denne serien er det ingen vanvittige cliffhangere på slutten av hver episode som skal lokke deg til å følge med videre. 
Oppmerksomheten blir holdt av de fengslende rollefigurene som driver deg til å følge med på hva som skjer. 

Det kan være farlig å si så tidlig på året, men True Detective er såpass annerledes og bra, at jeg ikke er redd for å si at denne serien kommer til å stå på min toppliste over de beste seriene i 2014. 
Her lukter det Emmy-nominasjoner lang vei! 

True Detective ser du på HBO Nordic og C More fra 13. januar. 
