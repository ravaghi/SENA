Judas Priest «Angel Of Retribution»
(Sony BMG) 

Britisk heavys «elder statesmen» i fin form. 

Vi er mange skap-metal'ere som fremdeles liker å børste støvet av «British Steel» fra 1980, og det er et friskt, men langt fra spennende gjenhør av gull-utgaven av Judas Priest vi får her. 
Klisjeene ligger selvfølgelig tjukt utenpå hverandre - både tekst- og riffmessig - men gitarene til Glenn Tipton og K.K. Downing er fremdeles like Sabbath-tunge som i bandets glanstid, og Rob Halford har muligens passert femti, men er fremdeles en klassisk, autoritær metal-vokalist. 
«Angel Of Retribution» åpner med albumets to sterkeste låter, «Judas Rising» og «Deal With The Devil», og kunne strengt tatt vært utgitt også for tyve år siden. 
Platen føles verken viktig eller vesentlig - den er heller en OK bekreftelse på at enkelte metal-helter vet å eldes med verdighet. 
