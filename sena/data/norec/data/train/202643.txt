I-mate K-Jam
MOBILTEST: 
Et relativt nytt mobilmerke i norske butikker satser nå tungt på proffmarkedet med sine Windows-baserte mobiler. 
Vi prøvekjører denne råtøffe telefonen! 

Først og fremst er det essensielt å slå fast at I-mate-telefonene faktisk tilsvarer de godt kjente Qtek-mobilene, som har vært tilgjengelige i Norge en god stund. 
Det er samme produsent (HTC) som står bak maskinvaren, og de selges under forskjellig branding. 

I-mate K-Jam er altså omtrent identisk med Qtek 9100, som også skal være tilgjengelig i butikk om kort tid. 

Telefonen er blant de første som bygger på Windows Mobile 5-operativsystemet, som byr på bedre multimediefunksjoner, bedre Office-støtte, forbedret synkronisering og sikkerhet. 

Mobilen kan ved første øyekast minne noe om Qteks S100, i og med at den er relativt liten og håndterlig  til en Windows-basert smarttelefon å være. 

Med fullt tastatur 

Vi merker likevel raskt at den er noe tykkere enn den burde. 
Grunnen til dette er at et fullstendig QWERTY-tastatur er gjemt på undersiden, og skyves enkelt ut. 
Uten at tastaturet er i bruk har skjermen vanlig portrettmodus, men skyver du tastaturet ut, skiftes det automatisk til landskapsmodus. 

Skjermen i seg selv har en oppløsning på 240x320 piksler, og viser 65.000 farger. 
Den er tydelig og lyssterk, men skiller seg ikke dramatisk fra de fleste Windows Mobile-baserte maskinene. 

Nedenfor skjermen finner vi en rekke taster som kan brukes når tastaturet ikke benyttes, først og fremst tastene som svarer og legger på samtaler. 
Snarveier til Internet Explorer og meldinger er plassert øverst på telefonen, og vi finner også knapper som aktiverer kameraet, stemmestyring og trådløse funksjoner rundt omkring på mobilens ytre. 
Det mest imponerende er imidlertid hva telefonen har under panseret. 
Her er virkelig de aller fleste behov tilfredsstilt, og K-Jam er et skikkelig arbeidsjern som bør være midt i blinken for businessorienterte brukere. 

I tillegg til mobilfunksjonalitet med støtte for GPRS, MMS, Bluetooth og minnekort, får vi også EDGE, og ikke minst WLAN i pakken. 
Dermed er alle tilkoblingsmuligheter inkludert, med unntak av 3G 
 som er reservert for telefonens storebror, JasJar (les vår test). 

Alt uten en tråd 

For å styre tilkoblingene kan du enten trykke på den dedikerte knappen på utsiden, eller en snarvei som ligger i et hjørne av skjermen. 
Vi får da opp en egen skjerm med tydelige ikoner for WLAN og Bluetooth, samt synkronisering og stille modus. 
De trådløse tjenestene aktiveres ved å trykke på disse ikonene, og etter enkel konfigurering skal alt være i orden. 
Vi satte telefonen opp mot WLAN både hjemme og på jobb, og det hele gikk knirkefritt og kjapt. 

Som telefon fungerer K-Jam også temmelig bra. 
De mest grunnleggende funksjonene, som å bla gjennom telefonlisten eller skrive SMS-meldinger er meget gjennomført, selv om grensesnittet kan være litt uvant hvis du går over til K-Jam fra en tradisjonell telefon. 
Meldingene organiseres for eksempel i et mappesystem som er ikke ulikt Outlook 
 men vi synes at det er både brukervennlig og praktisk. 

For det aller meste fungerer maskinen akkurat som en Windows-utstyrt håndholdt skal. 
Den er stappet med programvare som Internet Explorer, MSN Messenger og Office-pakken, synkroniserer som en drøm og har fullt med trådløse muligheter. 
Selv om prosessoren er på relativt lave 200 MHz, er også telefonen tilfredsstillende rask og responsiv. 

Det mest interessante er det innebygde tastaturet. 
Vi har nemlig prøvd en lang rekke smartphones med diverse tastaturløsninger gjennom tidene, og løsningen til K-Jam er blant de mest elegante og brukervennlige til nå (i alle fall innen denne størrelsen). 
Tastene er store nok og plassert langt nok fra hverandre at det er lett å trykke på dem. 
Etter litt trening gikk SMS-tastingen som en drøm, selv om arbeid med lengre og mer kompliserte dokumenter kanskje ikke er det optimale. 

For å få norske bokstaver må vi først taste inn A eller O, for så å trykke inn en funksjonstast og mellomrom og taste oss frem til det riktige tegnet. 
Det er imidlertid veldig viktig å merke seg at i løpet av en måneds tid kommer den samme mobilen (og Qtek-varianten) med både operativsystem på norsk og dedikerte norske tegn på tastaturet. 

Bildekvalitet 

K-Jam er også utstyrt med et 1.3 megapikselkamera, som seg hør og bør i disse dager. 
Kameraet er deilig å bruke, da hele skjermen benyttes som søker. 
Men kvaliteten er ikke noe spesielt imponerende, bildene er store og tydelige, men skarpheten er langt fra det beste vi har sett. 
K-Jam er imidlertid ikke noe utpreget kameratelefon, og vi er for så vidt fornøyd med at det er et kamera der i det hele tatt. 

Telefonen er selvsagt noe klumpete, og passer kanskje ikke alle lommene. 
Med vekt på 168 gram er den heller ikke verdens letteste, men slik er det nå gjerne med de mest funksjonelle og profesjonelle telefonene. 
Her får vi tross alt en meget velutstyrt maskin som gjør det aller meste, med unntak av 3G-telefoni. 

Alt dette har selvfølgelig sin pris også, og du må raskt ut med rundt 6.200 kroner for herligheten, og denne prisen er naturligvis for høy for mange. 
Men tar du deg (eller jobben) råd til det, vil du få en av de mest komplette profftelefonene på markedet. 

I-mate-telefonene distribueres i Norge av one2com/Telefast. 
