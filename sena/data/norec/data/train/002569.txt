Kannibalistisk karneval
Carnival Kids spiller dum og deilig hardcorepop - og ledes av en frontmann i fare for å stjele sirkuset. 

Av de fem finalistkandidatene til Årets Urørt, kommer man vanskelig unna at Det Store Refrenget tilhørte metalcore-går-pop-kvartetten Carnival Kids og deres "What To Do When Awake Within A Dream". 
Men takket være fattig lyd og sur vokal, forsvant potensialet til en pallplasseringen under beina på bandet. 

Likevel fortalte Carnival Kids selv best hva deres prosjekt er tidligere idag, da de tok på seg Christines coverutfordring ved å fusjonere Katy Perry med Converge. 
I deres verden ligger nemlig storøyd radiovennlighet i skje med matematisk fremmanet metalcore. 

"The Machinist", som fremføres kjapt men milevis fra gæli tidlig i settet, føles imidlertid som langt mer Carnival Kids' egen enn Urørt-schlägeren - hadde Foo Fighters gått til sak mot "What To Do..." med "The Pretender" som primærbevis, kunne det endt stygt for de fire osloboerne. 

Men hele tiden står den viltre frontmannen i fare for å fjerne fokuset fra musikken. 
Synkoperte semi-spagathopp og spastisk Stan S. Stanman-aktig veiving med armene følges opp med at mikrofonledningen svinges kontinuerlig i luftrommet rundt Eric Molumby. 
Det er klart at han har sansen for musikken sin, men responsen blir fremmed for hva man selv opplever. 

De spiller unektelig overbevisende - i motsetning til fremførelsen på Urørt-finalen - noe som blir en real nødvendighet med stadig innskutte Dillinger Escape Plan-refererende partier. 
Men under overflaten ulmer imidlertid en fornemmelse av at Carnival Kids vil slite med å sette spor etter seg - at hooksene, når alt kommer til alt, rett og slett er for hule. 
