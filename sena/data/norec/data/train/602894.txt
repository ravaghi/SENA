Ramp i storformat
Endelig er den her, filmen for alle som har drømt om å se en kjempeape, en kjempeulv og en kjempealligator gå sammen om å rive en skyskraper. 

Det snakkes mye om vitenskap i "Rampage". 
Undertegnede tillater seg likevel å stille spørsmålstegn ved troverdigheten til følgende scenario: 
Et lyssky genetisk eksperiment kommer ut av kontroll, albinogorillaen George – som egentlig er kjempesnill og bestevenn med primatologen Davis Okoye (Dwayne Johnson) – begynner plutselig å vokse voldsomt og legger sammen med en enorm ulv og en gigantisk alligator av gårde mot Chicago for å legge byen i ruiner. 

"Rampage" er kort og godt lite annet enn et skamløst oppkok av "Jurassic Park", "King Kong" og "Godzilla". 
Men sannelig har ikke filmen også kvaliteter som gjør den underholdende for flere enn bare 12 år gamle gutter. 
Vennskapet mellom George og Dwayne Johnson – førstnevnte usedvanlig godt dataanimert, sistnevnte stadig den mest sjarmerende muskelmannen i Hollywood – tilfører den litt hardt tiltrengt varme, tilstedeværelsen av Jeffrey Dean Morgans lakoniske, laidbacke regjeringsagent gir den et skudd av enda hardere tiltrengt ironisk distanse. 

Og på toppen av alt har kjempeulven pigger og kan fly! 
