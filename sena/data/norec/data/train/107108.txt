Dansk moraldrama
Regi: 
Per Fly. 
Med Jesper Christensen, Beate Bille, Pernilla August, Charlotte Fich. 
Dansk. 
Drama - 15 år, egnet voksne. 

Hva gjør man når ens egen ideologi rammer - midt i livet? 

Danske Per Fly vant med denne denne filmen tidligere i høst Nordisk Råds filmpris. 

Kanskje fortjent. 
Skjønt ved første øyekast virker filmen litt «utdatert». 

Det stemmer dog ikke, allment sjelegravende som den er. 

Men de ideologisk opptatte filmene er det blitt langt imellom de siste årene. 
Desto større grunn til å ønske denne velkommen. 

Det handler om 52 år gamle Carsten; utpreget «gammelraddis», nå lektor - og elskeren til den, for ham, altfor unge Pil. 
Åpenbart trigger Pil både Carstens seksualitet og politiske engasjement; begge deler har vel slumret i noen år. 

Pil er radikal aktivist. 
En dag går det fryktelig galt: 
En politimann blir drept av en bil etter at Pils gruppe har gjort skadeverk i en våpenfabrikk. 

Derfra og inn fortelles en historie om hvordan Carsten rives mellom lojalitet mellom Pil og sin egen samvittighet. 
Finnes det, for eksempel, «påregnelige ofre» også i Danmark for lettkonstruert, global handlings-aktivisme? 
Og hva når dette «påregnelige offers» hustru står utenfor døren din - ødelagt av den aksjonen man kanskje teoretisk kan støtte? 

Det blir ikke lett. 
Men det blir viktig. 
Og ganske godt belyst - fra mange kanter. 

Filmens hovedproblem er at de moralske dilemmaene knapt lar seg løse. 
Og noen riktig god slutt har heller ikke filmen. 
Som film. 
