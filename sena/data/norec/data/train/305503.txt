Hjertet slår litt saktere på album nummer tre
Mer strømlinjeformet fra Hjerteslag. 

ALBUM: 
Hjerteslag fra Bergen er på et vis blitt «sin egen verste fiende»., etter to album som plasserte dem ettertrykkelig på det norske rockekartet. 

Etter den lovende debuten «Møhlenpris Motell» kom overbevisende «Vannmann86», der bandet tok mange steg i retning av å finne sin egen stil. 
Samtidig minnet de om amerikanske band som The Gaslight Anthem og The Hold Steady, noe både de og jeg kan leve godt med. 
Hva så med «den vanskelige tredjeplata»? 

Voksent 

Det er ingen tvil om at Hjerteslag er blitt et mer voksent band. 
Det er ikke nødvendigvis av det gode, ofte kan det gå ut over energien og råskapen. 
Det kan til og med bli snilt, sjøl om bandet hevder at det er «en plate i opposisjon, om ulike skjebner som ønsker å bryte med det typisk norske fengselet de er en del av». 

Gode tekster 

Og vokalist og gitarist Robert Eidevik skriver gode tekster, fulle av tanker som har modnet med åra, for eksempel om Raymond som fikk gjøre som han ville («Det Raymond sa»). 
Kanskje det ikke var så bra for Raymond. 
Men det er ingen moralsk pekefinger her, snarere en hyllest til alle alenemødre der ute. 

«Nordavind», om den «farlige, uoppnåelige kvinnen» har et fantastisk driv. 
«Farvel til musikken» har dessuten noe av det jeg savner litt på resten av albumet, en større kreativitet, et mer spennende arrangement som også representerer et hvileskjær i øset. 
Ifølge Eidevik skulle ikke denne vært med på albumet, men det var klokt å ta den med - sjøl om det ikke ble noe av duetten med nå avdøde Kim Larsen som han hadde håpet på. 

Mindre sultne 

Bandet følger opp med fengende og intense «Bergensk rulett» og topper med en energisk og punka «Byen er ond». 
«Skyggesiden» er fengende og drives av et effektivt riff. 
Den vel sju minutter lange avslutningslåten «Siste reis», som toner vakkert ut med Matias Monsens cello, er en flott hyllest til en avdød venn - og albumets høydepunkt. 
Her treffer produsentene Fredrik Vogsborg og Anders Bjelland blink. 

Nevnes må også Bjørn Are Evjens flotte, originale coverdesign. 

Mer strømlinjeformet 

Det skal sies at «Nattseileren» vokser for hver lytting. 
Likevel - alt er altså ikke like vellykket. 
Bandet virker mindre sultne denne gang, det er akkurat som om de holder litt igjen og ikke står hele løpet ut. 
Musikken er mer strømlinjeformet, kanskje til og med litt glattere enn sist. 
Låtene var bedre på «Vannmann86», og det føles som om bandet gjentar seg sjøl i større grad her. 
Det betyr ikke at dette er dårlig, snarere at forventningene til bandet har vokst seg store. 

Live 

Samtidig har jeg en følelse av at dette vil låte veldig tøft live. 
Og - Hjerteslag kan oppleves på Håndverkeren i Kristiansand 10. november, Sentrum Scene i Oslo 16. november, USF 
Verftet i Bergen 17. november og Folken i Stavanger 30. november. 

«Nattseileren» har release fredag 9. november. 
