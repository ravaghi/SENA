22" Packard Bell Maestro 220Wdv
Det har gått en stund siden vi testet skjermer fra Packard Bell, men nå er de på banen med flere lekre modeller. 
Vi har testet 22-tommeren i bredformat. 

Modellen heter Maestro 220Wdv noe som signaliserer - eller kanskje man bare assosierer - at den både byr på lyd, bredformat og egner seg til å se levende bilder på. 

LES OGSÅ: 

Skjermen fremstår som meget elegant, med kabinett i svart plast og en slank fot i støpegods. 
Formene er avrundet bortsett fra i skjermens forkant. 

Justeringsmuligheter er det lite av, bare vipping av skjermen er mulig. 
Men den står behagelig lavt over bordflaten, vi hadde ikke noe behov for å senke eller heve den. 

Skjermflaten er glinsende blank, på godt og ondt. 
Viser du bilder eller film er det flatterende, spesielt på bilder med utpreget lysspill ser det flott ut. 
Men har du taklampe i ugunstig vinkel ser du denne lyse av full glans midt i skjermen... 

Formatet er 22 tommer, det gjør skjermen mer lettlest enn 20-tommere med samme oppløsning som for en del brukere kan bli litt smått. 

Harde fakta 

Skjermen har en oppløsning på 1680 x 1050 punkter. 
Responstiden er oppgitt til 5 ms, lysstyrken til 300 cd/m2 og kontrasten til 700:1. 

Det er to innganger for VGA og en for DVI, et ganske uvanlig oppsett for skjermer i denne klassen. 
Det er også inngang for de innebygde høyttalerne og det er intern strømforsyning. 

Betjeningen er god, med bra plassering av knappene med tydelige symboler. 
Menyene opererer med valgene plassert i sirkel og har stort sett tydelige symboler og tekster. 

Bildekvalitet 

Vi ble positivt overrasket over bildekvaliteten, siden dette er en ganske rimelig skjerm. 
Det er god dynamikk i fargene og betraktningsvinkelen er godkjent. 
Det er ikke oppgitt noen vinkel, men selv med høy kontrast endrer ikke fargene seg på langt nær i samme grad som på andre rimelige skjermer. 
Selv om vi ser nesten loddrett ned på skjermen blir ikke ansiktsfargene lyseblå, slik de svært ofte blir på andre rimelige skjermer. 

Ser vi derimot nedenfra, blir bildet raskt forvrengt, og fargene glir over i karikaturen. 
Men i praksis sitter man ikke på gulvet og ser opp på skjermen. 

Responstiden er oppgitt til 5 ms, og vi aner en liten skygge i spesielt ugunstige kontrast sammensetninger. 
Men dette er uproblematisk. 

Konklusjon 

Packard Bell leverer en utmerket skjerm både til generelt hjemmebruk og kontor. 
Den leverer gode farger, kan kobles til flere signalkilder og har et design som de fleste vil sette pris på. 

Packard Bell finner du hos Elkjøp, MPX og Siba. 
