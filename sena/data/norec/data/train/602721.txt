Spennande frå farao-tida i Egypt
Nådelaus kamp om farao-tittelen for fleire tusen år sidan. 

Wilbur Smith fyller 85 i 2018, men han skriv enno historiske spenningsromanar det er gildt å lese. 
Denne gongen er det ei ny bok i serien om det gamle Egypt, «Farao», den 6. i serien, med Taita som hovudperson. 
Med skam å melde, eg har berre lese om dei tidlegare bøkene, men eg let meg fascinere av dei dramatiske skildringane han får plass til på 380 sider. 

Nokre fakta; Farao Tamos er i ferd med å døy. 
Hovudstaden Luxor er kringsett av store hyksosstyrkar, og den egyptiske hæren er på vikande front. 
Tamos døyr, og den grufulle Utterik – som ikkje er den rette arvtakaren etter Tamos – tar over styret av Egypt. 

Taita, for lenge sidan slave, no øvstkommanderande for hæren til Tamos, trassar dårlege odds. 
Han får overraskande hjelp av ein gamal ven. 
Når Taita blir fanga av Utterik, skaper forfattaren ein tidleg spenningstopp. 

Mykje meir skal eg ikkje røpe om handlinga, men spenningsnivået er høgt heile vegen. 
Den rettmessige arvtakaren etter Tamos, Rameses, blir etter kvart sentral, og forfattaren skaper ein slutt som berre må lesast i ein jafs. 

På det eg vil kalle bibelsk vis let forfattaren gudane gripe inn i handlinga, på godt og vondt. 
Slik får forfattaren formidla kunnskap om egyptisk mytologi – utan at det kjennest påklistra. 

Når Wilbur Smith fortel om heltemodige menn/kvinner, kan han, iblant vippe over mot det sentimentale, for ikkje å seie det panegyriske. 
Eg opplever det likevel som ekte. 
Han kan, diskret, fleipe litt med feminine karakteristikkar, og atletiske muskelmenn. 
Men, det er godlynt; og som lesar anar eg eit smil bakom formuleringane. 
Kanskje ein liten geip også. 

Sjølv om eg ikkje har lese nokon av dei fem tidlegare bøkene frå farao-tida i Egypt, har eg lese nokre andre bøker av Smith. 
Det som slår meg er at han på ein måte liknar Ken Follett. 

Båe to skriv historiske romanar, svært underhaldande og baserte på grundig research, men reint litterært er, i alle fall etter mi meining, kvaliteten ikkje like god. 
