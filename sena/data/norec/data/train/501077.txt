Tradisjonsformidlerne
Stilsikre Good Time Charlie med nytt kapittel, for voksne denne gangen. 

Good Time Charlie har brøytet nytt land med sin bluesplate for barn, på sunnfjordsdialekt. 
”Draumeblues og blåsus” fra 2013 har skaffet dem mange nye venner og gjort et pionerarbeid for å gjøre musikkformen kjent blant de aller yngste. 
Med ”Diamonds” er tilbake på hovedsporet som er fulgt gjennom mer enn tretti års tjeneste for rhytm & blues og beslektede sjangre. 
Bandet under ledelse av Arle Hjelmeland er som alltid stilsikre formidlere av 50— og 60-tallets musikk. 
Noe er ganske så ren blues, annet er mer som tidlig soul, rhytm & blues, rockabilly og den helt tidlige rocken. 

”Diamonds” er 12 låter, ti av dem skrevet av Hjelmeland og gitarist Karlsen. 
De er trygt plassert i tradisjonene bandet dyrker. 
Sjangermessig dekker de flere retninger, men likevel er platen helstøpt og umiskjennelig Good Time Charlie. 
Dette handler nok mye om frontfigur, sanger og munnspiller Arle Hjelmelands hender på rattet. 
De tre andre musikerne holder et høyt nivå. 
Gitarist Steinar Karlsen (som også koser seg med orgel og elpiano) behersker epokens gitarstil aldeles utmerket. 
Og han er svært viktig for å skape den autentisiteten som bandet har. 
Bassist Morten Skage og trommeslager Einar Olsson er mer i bakgrunnen, men sørger bunnsolid fremdrift i låtene. 
Alle tre er med som backingvokalister. 
Hjelmeland selv gir flotte bidrag på munnspill og synger med sjelfull innlevelse. 
Totalen er både energisk og tiltalende. 

”Diamonds” representerer ikke noe stilskifte for bandet, fornyelsen består først i fremst at de skaper helt nye låter som er originale og interessante. 
Platen er stort sett innspilt live på Vaksdal. 
Den kunne like gjerne ha vært gjort i legendariske Sun Studios i Memphis for seksti år siden. 
