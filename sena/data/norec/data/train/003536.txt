I Love You, Man
Tilstrekkelig for en hyggelig kinotur. 

Det er tilstrekkelig for en hyggelig kinotur, men ” I Love You, Man” hadde gitt oss en enda bedre filmopplevelse hvis den hadde gått dypere ned i materien og rett og slett overrasket oss litt. 
For bortsett fra at det er vennskap og ikke kjærlighet i fokus har vi sett denne historien før. 

To elementer er viktigere enn noe annet i en romantisk komedie – 1) 
At paret i fokus av filmen har god kjemi slik at vi tror på kjærligheten dem i mellom. 
2) At filmen er morsom. 

”I Love You, Man” lykkes på begge disse to punktene. 
Vi tror på kompiskjærligheten mellom venneparet Peter (Paul Rudd) og Sydney (Jason Segel) og vi får oss mang en god latter. 

Jakter bestevenn 

”I Love You, Man” handler om eiendomsmekleren Peter Klaven som snart skal gifte seg, men han mangler en forlover. 
For Peter har aldri hatt noen guttekompiser. 
Med støtte fra forloveden Zooey (Rashida Jones) og broren Robbie (Andy Sandberg) starter nå jakten på en bestevenn. 
Etter mange forsøk og mislykka ”mannestevnemøter” møter han Sydny Fife. 
Sydny er Peters rake motsetning, han er laid back, selvsikker og muligens den perfekte bestekompis. 

Morsomt, pinlig og gjenkjennelig 

Både Paul Rudd og Jason Segel er morsomme karer med ekstremt god timing. 
Filmens artigste scener får vi i samspillet mellom de to særlig når den keitete Peter prøver tøffe seg for å komme opp på samme nivå som sin potensielle bestevenn. 
Er du mann selv, eller jente, som har observert mannfolk i en gryende vennskapsfase, er dette ekstremt morsomt, pinlig og gjenkjennelig. 

Dessverre er ikke alle humorpoengene like festlige. 
Filmen tyr til en del billige slap stick- poenger som for eksempel tråkking i hundedritt. 
Og sexprat av typen; hvem utfører oralsex på hvem i forholdet. 

Uforløst potensial 

Det ligger et uforløst potensial i ”I Love You, Man”. 
Det virker nemlig som både Rudd og Segel egentlig har flere strenger å spille på. 
Regissør John Hamburg har skrevet manuset til filmen sammen med Larry Levin og i de få scenene hvor de har latt historien gå i dybden, hvor manuset dreier seg om virkelige problemer, som for eksempel Peters dårlige selvtillitt, der finner du filmens beste og faktisk også morsomste scener. 

Likevel ”I Love You, Man” er absolutt en underholdende film, og ut fra den brummende latteren i salen å dømme, har dere mannfolk vært veldig klare for en tøysete og koselig film med mannelig vennskap i fokus. 
