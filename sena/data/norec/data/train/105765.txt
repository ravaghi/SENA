Anne Marie Almedal:«Blue Sky Blue» 

(+47 / VME) 

Skimrende, varmt og lyst. 

Lite «4AD-mystikk» à la gamlebandet Velvet Belly igjen nå. 
Snarere er Kristiansands Anne Marie Almedal i stadig større gjeld til britisk «folk» av den smulere sorten. 
Ja, så pen er musikken at hun signerte tittellåten til såpesuksessen «Himmelblå». 
Den er med i både norsk og engelsk versjon. 

Og som det het i reklamen i gamle dager: 
Likte du den, kommer du til å elske dette. 
Mørket er så til de grader skylt ut av de egenkomponerte låtene at albumet ser seg nødt til å låne Stones' «Paint It, Black» for å veie opp. 
Det er svalende vakkert, akustisk yndig. 
Og litt konturløst over 12 sanger. 

Folkrockens fremste bassist, Danny Thompson, er umiskjennelig til stede på tre låter. 
Fjær i hatten. 

BESTE LÅT: 
«Dawn Chorus» 

MORTEN STÅLE NILSEN 
