Spillanmeldelse:«Spec Ops: 
The Line» 

(VG Nett) 
I «Spec Ops: The Line» får man erfare at linjen mellom en helt og et monster er syltynn. 

Et halvt år etter at Dubai har blitt blåst av kartet av en sandstorm sendes en liten gruppe amerikanske soldater inn for å evakuere de siste overlevende. 

Kaptein Martin Walker og hans menn synker derimot raskt ned i ruinbyens elendighet og skillet mellom rett og galt blir fort utydelig i stormkastene. 

At det å utføre handlinger som koster menneskeliv er en tung bør å bære er ryggmargen i spillets handling. 
Det er ikke selve krigføringen som står i sentrum, men menneskene som må leve med konsekvensene av å utføre sine orde. 

Det er oppløftende å se et skytespill som stopper opp og reflekterer over krigens grusomheter og som tør å bevege seg inn i en tematikk som ikke er ulik den man finner i filmer som «Apokalypse Nå!». 

Dubai er også en god setting for handlingen. 
Restene av ekstravagant arkitektur og luksus er en forfriskende og fargerik kontrast til det skitne og blodige alvoret. 
Det hviler dessuten en slags poetisk rettferdighet over at de overdådige milliardærenes tumleplass her har blitt omgjort til et katastrofeområde. 

Spillbarheten er på sin side ikke like interessant. 
I dette aspektet er «Spec Ops: The Line» et tredjepersons skytespill fra samlebåndet. 

Kampene er sjelden spesielt givende og man sitter med følelsen av å ha gjort dette hundre ganger før i andre spill. 
Klisjeene er riktignok godt levert, men mangelen på nyskapning gjør at man fort kan begynne å kjede seg litt mot slutten av spillet. 

Tross dette er «Spec Ops: The Line» et spill som tilfører kjærkommen dybde i en ellers så steroidepumpet og lavpannet genre og det fortjener absolutt en gjennomspilling. 

SPEC OPS: 
THE LINE Plattform: 360, PS3 og PC Genre: 
Action Alder: 18 Utvikler: 
Yager Development Utgiver: 2K Games 
Mer info 
