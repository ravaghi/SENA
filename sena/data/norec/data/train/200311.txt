Asus RT-N56U Dualband ruter
Ruteren som har alt? 

Trådløse rutere finnes i nesten ethvert hjem, men de blir gjerne gjemt bort siden de ikke oppfattes som en naturlig del av det synlige interiøret. 
Det er ikke alltid så lurt, hvis du skal ha best mulig signal. 

Derfor er den nye ruteren fra Asus laget for å kunne stå framme, med en skulpturell form og tekstur. 
Mønsteret på forsiden består faktisk av ruter, men det har neppe vært en del av bakgrunnen for designet, så vidt vi vet heter verken ruter eller ruter ruter på kinesisk... 

Men den er ikke bare en skulptur, i sitt indre finnes det en avansert ruter som har mye å by på. 

Kan det meste 

Asus RT-N56U har 4 nettverkskontakter som støtter Gigabit nettverk, og trådløst nett opererer både på 2,4GHz for 802.11.b/g/n og 5 GHz på 802.11n. 

Den har også 2 USB-porter som støtter lagring på disk eller minneplugg, skrivere eller andre USB-enheter som f.eks. skannere. 

Oppsett 

Ruteren har innebygd veiviser, som dukket opp automatisk da vi slo på PC-en etter at vi hadde koblet til ruteren. 

Det dukker opp tre valg hvor du velger hvordan ruteren skal brukes, med en litt uvant terminologi. 
Det første alternativet er å sette opp ruteren i "IP Sharing mode", de andre valgene er "Router Mode" og "Access Point mode". 

Disse valgene er overordnet, velger du feil her får du problemer. 
Vi var litt kjappe første gangen og valgte "Ruter Mode" av gammel vane uten å lese det med liten skrift som sto under. 
Videre inn i oppsettet valgte vi som vanlig PPPoE som tilkobling til Telenor ADSL, men kom ikke på nett. 

Grunnen var at vi skulle ha valgt "IP 
Sharing mode" for at PPPoE skal være aktivert. 
Hadde de forskjellige undermenyene vært fjernet etter som de er mulige å aktivere eller ikke hadde vi ikke gått i den fella. 
Oppsettet er med andre ord ikke idiotsikkert. 

Forøvrig er oppsettsmenyene tiltalende og oversiktlige. 

I bruk 

Det er mange produkter som har et poensiale langt høyere enn det er mulig å få til i virkeligheten. 
Trådløse rutere er et godt eksempel på dette. 

For de aller fleste er den teoretiske ytelsen på trådløst nett helt hinsides hva det er mulig å oppnå i praksis. 
Grunnen til det er at det er for mange brukere som forstyrrer hverandre, spesielt i byer og tettbygde strøk. 
Derfor konkurrer du som regel med minst 10 andre brukere i ditt dekningsområde, og hastigheten blir alltid mer eller mindre ujevn. 
Derfor er det liten lenger mening i å måle ytelse på trådløse rutere, siden forutsetningene aldri er like. 
Man kan teste forskjellige rutere over tid på samme sted, men resultatene er ikke nødvendigvis relevante for andre plasseringer og annen bruk. 

Den andre flaskehalsen er selve Internett, hvor trafikken øker hele tiden. 
Samme hvor rask ruteren er har det lite å si hvis du ikke sitter på en bredbåndslinje med flere hundre megabits kapasitet. 
Har du en vanlig nettforbindelse i fotgjengerklassen er alle moderne rutere mer enn tilstrekkelig kapable, selv hos mor, far og de åtte ungene. 

I vårt trehus med ruteren plassert på hemsen oppunder mønet hadde vi utmerket dekning helt ned i kjelleren, tre plan under. 
Sammenlignet med andre rutere (D-Link og Apple) lå signalstyrken 6 - 10 dB høyere. 

Har du en PC eller annen klient med støtte for 5 GHz trådløst nett vil du kunne få bedre hastighet enn med 2,4 GHz. 
Grunnen er ganske enkelt at det er mindre nettrafikk i dette området. 
Foreløpig. 
Men rekkevidden er mindre enn 2,4 GHz. 

For fildeling og streaming har ASUS åpnet for opptil 300.000 samtidige datasesjoner, som skal gi vesentlig høyere nettohastighet. 
Du kan også la ruteren selv laste ned direkte til minneplugg eller USB-harddisk, uten at noen PC står på, dette gjelder både HTTP/FTP/BT nedlasting. 

USB-tilkobling for lagring kan være kjekt, men hastigheten er ikke noe å skryte av. 
Som medieserver kan det være ok, men det er grenser for hvilken belastning en USB-port kan håndtere. 

Skrivertilkobling via USB kan også være praktisk, hvis ruteren og skriveren står i nærheten av hverandre. 
Men i dag er selv billige skrivere utstyrt med trådløst nett eller annen nettverkstilkobling, så dette er ikke lenger så interessant som det var tidligere. 

Ruteren støtter også andre USB-enheter, som f.eks. trådløse 3G/3.5G modem. 

Konklusjon 

Asus RT-N56U er en høyst kapabel ruter som har meget god ytelse i generell bruk. 
Den støtter også mer avansert bruk, som prioritering av båndbredde, nedlasting, fildeling osv. 

I tillegg har den et ikke-teknisk utseende som ikke skjemmer interiøret, menge vil faktisk mene at den er svært elegant, bare man danderer kablene riktig. 
