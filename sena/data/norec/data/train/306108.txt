Oser kreativt overskudd
Omfavner klubbmusikken. 

BYLARM: 
Emir Hindics hamskifte fra Onge $ushimane til Emir, er ikke så mye en radikal forandring som en raffinering. 

Der den breiale duoen $ushi & Kobe strakk seg ut i mange ulike retninger – fra det hardhendte til det skamløse – viser bergenserens enormt lovende sololøp ham fra sine mest fengende og følsomme sider. 
«Emo for bøller», for å si det med O3 Greedo. 
Det gjør det ikke minst enklere å tro på ham. 

Snauklipt og iført blåtonede, nesten komisk smale solbriller sprader han inn på scenen, mens «bandet» hans – strengt tatt et trehodet dj-troll, ledet av Fakethias – finner seg til rette bak ham. 

Tett på klubbmusikken 

Emir ønsker øyensynlig å understreke at de smakfulle beatsene er en like vesentlig del av musikken som ordene og melodiene som triller ut av munnen hans. 
Der trap var utgangspunktet for $ushi & Kobe, stiller nemlig Emir seg langt tettere på grime – tradisjonen der hiphop og britenes forkjærlighet til undergrunns ravemusikk møtes. 

«Shit pomfritt, helsikken. 
Eg kan vinne 300.000 kroner i dag, så eg håper eg gjør det» flirer han. 
Det virker imidlertid ikke bare som det er de potensielle lommepengene fra Norsk Tipping som gjør at han er i så jysla godt humør, men også det kreative overskuddet som oser av ham. 

Solo, men ikke alene 

Sammen med Charlie Skien (aka Andreas Høvset fra Verdensrommet), gjør Emir en høyst habil innsats over en drømmende housebeat. 
«Klarer ikke være med meg selv,» korer de. 
$ushi & Kobe-slageren «Aldri for mye» og «Alltid», årets så langt sterkeste norske poplåt, er også sterke. 

Det store høydepunktet er imidlertid avslutningsnummeret «Faller», hvor Emir briljerer til de viltre rytmene fra UK garage. 
«Dere må fåkkings danse, jovisst mann, haha». 
Før du vet ordet av det spretter han ekstatisk av scenen igjen. 

Selv med bare en snau halvtime til rådighet, klarer Emir å gjøre vedvarende inntrykk. 
