12 lovende minutter
Ungdommen har åpenbart brukt tiden godt der inne på øvingsrommet. 

ROCK Jejune "Jejune ep" (Jejune) 

Når man har med unge, lokale debutanter å gjøre, føles det riktig at alle mann får navnet sitt i avisen. 
Derfor: 
Jejune, som møttes på musikklinjen ved Vågsbygd videregående for ikke veldig lenge siden, består av vokalist Terence Dougherty, trommeslager Sverre Reithaug, bassist Andi Gyberg og gitaristene Alexandra Revold og Henning Stakkeland. 

Selv om bandmedlemmene ble født rundt årtusenskiftet en gang, får alle de fire sporene på ep-en deres meg til å tenke på 90-tallet. 

"Something to Live for", den første og beste låten, er et stykke energisk, upolert indierock slik indierocken hørtes ut den gang den fremdeles hadde noe med "gjør det selv"-kultur å gjøre. 
"One of a Kind" og "Forget It" er akkurat passe inderlig og akkurat passe fengende powerpop. 

Funkrock-taktene i "Just One Thing" kan jeg sånn helt personlig styre meg for – jeg fikk nok av den slags for, tja, la oss si 25 år siden – men også den låten har mye for seg rent melodisk. 

Produksjonen er spiss, tettpakket og akkurat passe rufsete. 
Følelsen av ungdommelig pågangsmot er ikke til å ta feil av. 
Jejune har levert en debut som lover det beste for fremtiden. 
