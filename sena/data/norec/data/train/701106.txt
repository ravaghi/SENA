Ned i støvlene
Det er et faktum at bare kvinner interesserer seg for sko. 
Derfor gjelder regelen også transvestittiske menn. 

«Kinky boots» er en både søt og sympatisk britisk komedie om en skofabrikk-arving som i stedet for å flytte virksomheten til Slovakia, finner en nisje i markedet. 
Han starter med produksjon av støvler i laksefiskerlengde til digre menn som kler seg ut som damer. 
De er nemlig tunge på stiletten, og hælene trenger et jerninnhold som man bare fikk gjennom den gamle brunosten. 

Filmen har et rikt utvalg sjarmerende engelskmenn med menneskelige utkantfjes. 
Dessuten er filmens dronning en diger afroanglikaner (Eijofor) som får Vinnie Jones til å se ut som ei japansk skolejente. 

Dette er lunt laga. 
Det er hyggelig og folkelig og fint, og moralen er gyldigere enn den noensinne har vært tidligere: 
Man skal ikke legge ned arbeidsplasser så lenge direktøren har råd til lunsj. 
Kjøper du Tou-øl fra Ringnes igjen? 
Reiser du med SAS? 
Føler du at en eller annen idiotrik engelskmann har rett til å fjerne jobben din bare fordi børsmillionærer er annerledes enn anstendige mennesker? 
