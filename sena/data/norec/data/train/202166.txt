Nokia 5500 Sport
Med kaloriteller, skrittmåler og egne treningsprogram prøver Nokia å få folk i form med sin sportsmobil Nokia 5500 Sport. 
Men øker denne mobilen treningslysten? 

Nokia har flere ganger tidligere prøvd seg på mobiltelefoner for de med en såkalt aktiv livsstil. 
Men målgruppen for disse mobilene har vært relativt snevert. 
Det kan imidlertid se ut til å endres med Nokia 5500 Sport. 
Denne sportsmobilen har nemlig egenskaper som kan appellere til ganske mange. 

Tar tankene mot trening 

Ikke minst er designet på denne mobilen langt sprekere enn det Nokia har vist tidligere. 
Disse mobilene har alltid vært robuste, med egenskaper som gjør dem støv-, støt- og sprutsikre. 
Dette har ført til klumpete design, med kjedelige plastelementer, som kun har appellert til spesielt interesserte. 
Vi er riktignok overrasket over at løsningen for å dekke portene på 5500 Sport ikke er like bra som tidligere, men utseendet er uendelig mye bedre. 
Telefonen er uansett ganske godt beskyttet, så man ikke planlegger timevis med dypdykk i sølevann. 

Materialvalgene og formene på 5500 Sport er riktig så bra. 
Rustfritt stål og langt flottere plastelementer gir denne mobilen et moderne og sprekt utseende. 
Faktisk sender designet tankene litt mot treningsapparatene på det lokale treningsstudioet. 
Størrelsen er også bra, med dimensjoner på 45 x 107 x 18 mm og en vekt på 103 gram. 
Den er i så måte hverken liten eller stor. 
Bare hendig. 

Tastene er store nok og behagelige nok til at vi ikke har det minste problem med å skrive lange meldinger, til motsetning fra lignende mobiler tidligere. 
Vi har også sans for fargebruken på navigasjonsknappen, som endrer farge ut fra hva man bruker mobilen til (telefon/hvit, trening/rød, musikk/grønn). 
Man kan enkelt bytte mellom disse bruksområdene via en snarveisknapp på telefonen. 

Ute i marka 

Til vanlig er det ingen fysisk slitsom affære å teste mobiltelefoner. 
Når Nokia 5500 Sport skal testes må man imidlertid ta på seg på både treningsklær og skikkelige joggesko. 
For denne mobilen inneholder en rekke funksjoner som skal hjelpe menigmann med å holde seg i form. 
Ikke minst har den innebygd pedometer, som lar brukeren måle sitt eget aktivitetsnivå. 

Hvorvidt man er ute og går, løper, sykler eller ror kan man nemlig få en detaljert oversikt over treningsrutinene sine med denne mobilen. 
Kombinert med programvaren på telefonen kan man sette seg mål i forhold til avstand, kaloriforbrenning, tid og antall øvelser. 
Alt for å motivere brukeren til å holde treningen ved like. 
Med Nokia Sports Manager (kan lastes ned her) kan man også overføre disse dataene til PC-en, slik at man får enda bedre oversikt. 

Nokia 5500 Sport fungerer også overraskende bra som musikkmobil. 
Med støtte for de aller vanligste musikkformatene, FM-radio, minnekortstøtte (64 megabyte microSD følger med) og mulighet for tilkobling av egne hodetelefoner er dette nesten å regne som en dedikert musikkmobil. 
Men der musikkfunksjonen virkelig imponerer er via berøringssystemet som benytter pedometeret. 
Ved å dobbeltklikke på siden av telefonen kan man nemlig bevege seg frem og tilbake mellom sanger. 

Denne funksjonen kan man også bruke i kombinasjon med telefonens evne til å lese opp tekstmeldinger. 
Det betyr at man har en genial mulighet hvis man er ute på lengre kjøreturer og ikke vil bryte loven ved å bruke meldingsfunksjonene. 
Systemet støtter imidlertid ikke norsk språk som standard, men dette skal det bli mulig å laste ned etter hvert. 

Oppgradert system 

I forhold til tidligere ”sportsmobiler” fra Nokia har 5500 Sport fått oppgradert operativsystem. 
Denne mobilen har nemlig blitt utstyrt med systemet Series 60, som er et system som kombinerer avansert funksjonalitet med god brukervennlighet. 
Dette er også det samme systemet som er i de mest avanserte mobilene til Nokia og således har man mange muligheter med 5500 Sport. 

En av fordelene med Series 60 er blant annet evnen til å ”multitaske” – det vil si muligheten til å ha flere programmer åpne samtidig. 
Noe som igjen betyr at man kan kjøre MP3-spilleren samtidig som treningsfunksjonene går for fullt. 
Kombinert med det nevnte berøringssystemet er dette kanskje den mest elegante trenings-gadgeten vi har sett i 2006. 
Denne mobilen ser ut til å ta fullstendig luven fra Nike+iPod-settet som enda er i startgropa. 

Derimot er en av ulempene med Series 60 at det på utvalgte telefoner virker en smule tregt. 
Dette er også tilfelle på Nokia 5500 Sport. 
Det er langt fra like ille som tilfellet var på S60-mobiler i fjor, men allikevel blir man innimellom sittende å vente noen sekunder på at telefonen skal bytte funksjoner. 

Skuffende batteri 

I tillegg til å ha de aller viktigste treningsfunksjonene, samt det avanserte Series 60-systemet og en god MP3-spiller er Nokia 5500 Sport også utstyrt med et ganske bra mobilkamera. 
Med to megapiksler kan man faktisk skrive ut bildene man tar, selv om vi har sett bedre kvalitet på slike kameraer tidligere. 
Allikevel fungerer det ganske bra til de aller viktigste øyeblikksbildene. 

Skjermen på 5500 Sport er ganske gjennomsnittlig. 
Den har riktignok en av de dårligste oppløsningene blant de mange Series 60-mobilene til Nokia, med kun 208 x 208 punkter. 
Allikevel opplever vi at bildet er forholdsvis skarpt og lyssterkt i de aller fleste omgivelser, selv om den sliter litt i sterkt sollys. 

Telefonen har EDGE-støtte, men mangler støtte for både 3G og WiFi. 
Det savner vi imidlertid bare i mindre grad på denne mobilen. 
Datafunksjoner og synkronisering fungerer uansett meget godt, selv om telefonen ikke åpner for de aller raskeste hastighetene. 

Mest skuffet er vi over batterilevetiden på 5500 Sport. 
Nokia opererer med mellom to til fire timer aktive taletid og en standbytid på opptil 270 timer. 
I praksis opplevde vi at telefonen var utladet etter et døgn med relativt aktiv bruk. 
Dette blir i snaueste laget. 
Skal man ut på lengre treningsøkter med MP3-spilling bør man ikke ha laderen altfor langt unna når økten er over. 

Komplett sportsmobil 

Vi klager innimellom på at mobilprodusentene unnlater å legge ved viktige kabler i salgspakkene sine. 
Dette er ikke tilfelle på Nokia 5500 Sport. 
Her har man både datakabel og fjernkontroll med 3,5 mm-inngang. 
I tillegg har Nokia slengt med et beltefeste slik at man enkelt kan sette fast mobilen når man skal ut på joggetur. 

Kombinert med sitt spreke design og vell av funksjoner gjør dette sitt til at vi anbefaler denne telefonen på det sterkeste. 
Prisen på 2 600 kroner uten abonnement er også langt fra avskrekkende. 
Er man det minste interessert i å holde seg i form bør man absolutt vurdere Nokia 5500 Sport. 
Dette er den desidert beste mobilen i sin klasse for øyeblikket og motiverte i hvert fall oss til å ta en løpetur eller to ekstra i forrige uke. 

Tekniske data for Nokia 5500 Sport 
