Vellykket oppvekst
Regi: 
Andrzej Jakimowski. 
Aldersgrense: 7 år. 
MED: 
Damian Ul, Ewelina Walendziak 

Øm og underfundig oppvekstskildring fra Polen 

HANDLER OM: 
Seksåringen Stefek bor i en sliten forstad til Wroclaw og får sommerferiedagene til å gå ved å henge på den lokale jernbanestasjonen. 
Søsteren Elena drømmer om å få seg en «ordentlig» jobb og studerer italiensk mens hun står i oppvasken på en restaurant. 
Begge savner faren som stakk av for lenge siden, men Stefek vil vinne han tilbake ved hjelp av magiske triks. 

DOM: 
Det tar litt tid før man kommer inn i rytmen til denne filmen, men du verden hvor grepet man blir når først koden er knekket. 
En mer øm, var og underfundig oppvekstskildring er det lenge siden jeg har sett. 
Filmens tema - savnet av en far - behandles med poesi og ikke patos; Regissøren har nok av muligheter til å ta snarveier via publikums tårekanaler, men faller aldri for fristelsen. 
Han stoler på sin egen visjon og resultatet er en svært vellykket filmfortelling som får deg til å huske - og savne - hvordan det er å være barn. 
Fargebruken er delikat og gjør den nitriste byen levende slik at man ser den på samme måte som den lille drømmeren Stefek. 
Spillet fra de to helt uerfarne barna i hovedrollene er imponerende, lydsporet er behagelig oppløftende og gir bildene ekstra liv. 
Et par små bikarakterer blir kanskje litt for stemoderlig behandlet, men det blir for små skjønnhetsfeil å regne. 
Polsk provinssommer er herved anbefalt. 

PS: 
Kortfilmen «Varde» vises som forfilm og avslører et norsk regitalent av de sjeldne, nordlendingen Hanne Larsen. 
