Nokia Lumia 820
Nokia Lumia 820 er så vanskelig å åpne at den påfører oss smerte. 
Beviset ser du i videoen øverst. 

Nokias Lumia-linje bestod i fjor av tre Windows Phone 7-modeller: 
Lumia 610, Lumia 800 og Lumia 900. 

Og i år blir de erstattet av tre Windows Phone 8-modeller: 
Lumia 620, Lumia 820 og Lumia 920. 
Du klarer sikkert å se mønsteret helt selv. 

Lumia 920 er selveste toppmodellen, og vi likte den godt, selv om den dessverre fremstod som noe av en murstein. 

Lumia 820 er en litt mindre, litt billigere og litt mer folkelig modell. 
Men har den livets rett? 

Design 

Umiddelbart ser Lumia 820 ut som en kjedelig lillebror til Lumia 920, og man ser intuitivt at den koster tusenlappen mindre. 
Den sorte fronten rammes tynt inn, før bakdekselet tar over og buler ut og rundt mot ryggen. 
Her dekker dekselet alt utenom en liten metallisk sak rundt kameraet. 
Alle knappene finner du på høyre side av telefonen, som gjør ting lett å finne. 

Alt i alt har ikke Lumia 820 den samme wow-faktoren som 920 har. 
Den er rett og slett ganske tradisjonell, og litt kjedelig. 
820 er mer rund i kantene enn storebroren, som kanskje bidrar til det kjedeligere utrykket, men samtidig fjerner det ett av problemene vi hadde med 920: 
Hvordan den føles i hånden. 
Der 920 gravde seg ned i fingrene dine med skarpe kanter, er 820 myk og fin å holde. 

Størrelsen på 820 og 920 er ikke voldsom ulik: 
820 er 0,6 centimeter lavere, bittelitt tynnere og 25 gram lettere. 
Så om du synes 920 er for stor og tung, ville vi tatt en tur i butikken for å se om 820 faller i bedre smak. 
820 er nemlig fortsatt tyngre enn både Samsung Ativ S og HTC Windows Phone 8X; våre to Windows Phone-favoritter. 

Vi har lånt en hvit og blank 820-versjon. 
Personlig har vi litt problemer med helt blanke mobiler, da de kan være glatte å holde og som magneter for fingeravtrykk. 
Men den kan kjøpes i flere farger, også i matte, og bakdekselet kan byttes ut om du vil variere. 

Vel og merke om du får av bakdekselet. 
Første gang vi skulle åpne telefonen hadde vi store problemer, for Lumia 820 har ingen spor du kan sette neglen din inn i, slik for eksempel Samsung Ativ S har. 
Dermed må du presse neglen inn mellom dekselet og mobilkroppen, og sette i gang et basketak som byr på både smerte og utfordrende fingergymnastikk. 
Vi fikk taket på det etterhvert, men du kan selv hvordan det utarter seg de første gangene i videoen på toppen av artikkelen. 
Vi advarer mot sterke scener. 

Her ser du hvordan Nokia Lumia 820 tar seg ut: 

Ikke HD, ikke alltid vottevennlig 

Nokia Lumia 820 er en av de få mobilene i dagens marked med AMOLED-skjerm. 
Vi skrøt av det på Samsung Ativ S, og vi skryter gjerne av det igjen nå: 
Vi liker de voldsomme fargene og det helt sorte sorte, noe Windows Phone er fullt av. 

Men det Lumia 820 ikke har, er HD-skjerm. 
Mobilen kjører 800 x 480 piksler, slik forrige generasjon Windows Phone-mobiler måtte gjøre. 
Dette virker gammeldags i våre dager, og derfor kan vi ikke kalle skjermen til 820 hverken spesielt god eller spesielt dårlig. 

For vanlig bruk er ikke oppløsningen noe voldsomt problem. 
Med mindre du tar mobilen i nærmere øyensyn ser ting rent og pent ut. 
Men så snart du for eksempel beveger deg på nettsider med liten skrift vil man se tydelig forskjell mellom Lumia 820 sin skjerm og Lumia 920 sin: 
Skriften blir sylskarp på 920, men uskarp på 820. 

I likhet med 920 kan også 820 sin skjerm brukes med hansker, votter, gafler, golfkøller eller hva nå enn du måtte ønske å presse mot den. 
Vi hadde litt problemer med dette på 920, og vi har det med 820, også. 
Ofte lystrer den rett og slett ikke, og vi må sveipe og trykke en stund før telefonen begynner å høre på hva vi sier. 
Om det er den norske vinterkulda sin skyld vet vi ikke, men i løpet av våre uker med de nye Lumia-modellene har den spesielle trykkskjermen vært et triks vi viser frem med gafler i kantina, heller enn noe vi faktisk har brukt noe særlig i praksis. 
Det er et artig påfunn, som kunne vært kjempekjekt, men dessverre lever det ikke opp til forventningene. 

Og bare så du er klar over det: 
Å bruke speilblanke Lumia 820 med votter kan være en farlig øvelse. 
Den blir ikke akkurat mindre glatt av møtet med ull. 

Den beste Windows Phone-opplevelsen 

Nokia har giftet seg med Microsoft, og Lumia 820 kjører som alle de andre Lumia-modellene Windows Phone, nå i versjon 8. Støtte for høyere skjermoppløsning drar ikke telefonen nytte av, men den drar selvfølgelig nytte av de andre nyhetene. 
Selv om det ikke er allverdens av dem, så kjenner du Windows Phone 7, kjenner du Windows Phone 8. 

Operativsystemet ser nydelig ut på AMOLED-skjermer som 820 har, og gir deg en silkemyk brukeropplevelse hvor praktisk talt alt både ser bra ut og fungerer svært bra. 

I tillegg får du den desidert beste Windows Phone-opplevelsen på Nokias telefoner, da de legger ved en rekke egne apper som du faktisk får glede av. 
Noe som ikke er tilfelle på HTC og Samsung-telefoner. 
Du kan lese mer om disse, og se dem i bruk, i vår test av Lumia 920. 
Høydepunktene er Nokias kartløsninger med kollektivtrafikk og skikkelig navigasjon, fotoappene som lar deg lage panoramaer, gruppebilder og animerte GIF-er, samt Nokia Musikk, som faktisk er en fin og gratis strømmeløsning for musikk som kan bøte på savnet etter en Spotify-klient til Windows Phone 8. 

Og apropos: 
Spotify er ikke den eneste appen vi savner i Windows Phone 8. Mange kjente apper mangler, flere enn i Windows Phone 7, og Microsoft må få opp farten på utviklerne om plattformen skal overleve den beinharde konkurransen. 

Systemet ser prikk likt ut på Nokia Lumia 920 og 820, med unntak av oppløsningen, så her ser du en haug skjermdumper fra Lumia 920: 

Nydelig ytelse, forferdelig minne 

Lumia 820 kjører den samme prosessoren som storebroren. 
Den kjører også Windows Phone. 
Dermed er ikke ytelse og glatthet noe du trenger å ofre en tanke på. 
Alt går som laser gjennom flytende smør, og du får en flott 1:1-følelse i nettleseren, spill, apper og operativsystem. 

Når det gjelder lagring, har du derimot et mye større (sic!) problem. 
Lumia 820 hevder å ha 8 GB minne, men bare rundt 4 GB av disse er ledig. 
Ikke alle trenger flere titalls GB på mobilene sine, men vi vil hevde at alle trenger mer enn fire. 
Du skal ikke ha laget mange filmsnuttene, tatt mange bildene eller lastet ned mange spillene før minnet fyller seg opp, så her har Nokia, som mange andre, vært gjerrige. 

Heldigvis støtter Lumia 820 minnekort, noe 920 ikke gjør, så du kan selv stappe inn det du trenger. 
Ikke koster det allverdens, heller. 
Men igjen: 
Du må slåss mot batteridekselet, og du må gjøre et ekstra innkjøp i tillegg til mobilen. 

Bra batteri, ustabil telefon 

Lumia 820 leveres med et ganske beskjedent batteri på 1.650 mAh. 
Men dette holder helt fint til en dags vanlig bruk, med både fotografering, spilling, surfing og prating. 
AMOLED-skjermer trekker tradisjonelt mindre strøm enn LCD-skjermer, da man ikke trenger å lyse opp skjermen bakfra og kan slå helt av sorte områder, og det er nok dette som er grunnen til at et såpass lite batteri kan yte såpass bra. 
Windows Phone er som kjent et svært så sort operativsystem. 
Lumia 820 støtter også trådløs lading slik 920 gjør, som betyr at du kan legge den ned på en ladeplate/-pute i stedet for å plugge i kabel. 
Mange mener dette bare er en gimmick, men selv synes vi det er en mer behagelig måte å fylle tanken på. 
Vel og merke om du ikke har noe i mot å ha enda en dings liggende på nattbordet ditt. 

Lyden på 820 er også god, både under samtaler og når du hører på musikk med hodetelefoner. 
Dekning er heller ikke noe problem, og 820 skal ha støtte for 4G i Norge, uten at vi har fått testet dette. 

Men vi har dessverre hatt problemer med stabilitet. 
Flere ganger under testuken har Lumia 820 restartet av seg selv: 
Plutselig blir skjermen sort, og så lyser Nokia-logoen mot oss før den et minutt senere kan brukes igjen. 

Vi har også hatt problemer med at SIM-kortet tilsynelatende har falt ut. 
Plutselig viser telefonen at den ikke har noe SIM-kort i kroppen, og den er dermed ute av stand til å ta i mot tale, SMS og data. 
Ikke har vi fått noen advarsel heller, så bare tilfeldigheter har gjort oss oppmerksom på at vi har vært utigjengelige den siste timen. 
Dette kan selvfølgelig være en feil ved vårt eget SIM-kort, men vi har ikke opplevd dette på andre mobiler. 

Kamera 

Nokia Lumia 920 hadde et svært godt kamera. 
Nokia Lumia 820 har ikke et svært godt kamera. 
Blant annet får du ikke bildestabilisatoren 920 hadde, og du får dermed heller ikke så gode bilder og videoer som 920 tok. 

Vanlige motiver ute i dagslys går helt fint. 
Detaljene er der, det samme er fargene. 
Men det skal ikke mye til før ting skjærer seg. 
820 hater nemlig motlys, både ute og inne, så en vinterdag med skarpt sollys gjør at du ofte får svært mørke bilder om noe av himmelen er synlig. 
Det samme skjer innendørs om dagslyset utenfor trenger inn: 
Det du prøver å ta bilde av blir mørkt, mens det utenfor vinduet blir lyst som dagen. 
Blitsen på Lumia 820 fører til litt snodige resultater, som minner oss om bilder vi ser fra 90-tallet. 
Men innendørs i dårlig lys gjør den egentlig en fin jobb, og lyser godt opp fjes og omgivelser. 
Den rekker dog ikke særlig langt, så ha motivene i nærheten. 
Alt i alt tar Lumia 820 helt greie bilder, uten å imponere, og uten å være i nærheten av Lumia 920. 

Lumia 820 støtter som sagt minnekort, men velger du å lagre bilder på dette kan fotograferingen gå tregt for seg, sammenliknet med å ta bilder på det interne minnet. 
Noe som betyr at du må vente et sekund eller to før du kan ta neste bilde, som igjen kan bety et mistet motiv. 

Som sagt gir Nokia deg mer fotomoro med sine egne apper, som er et stort pluss, da Windows Phone leveres med pent lite fotomoro som standard. 

Her ser du et knippe bilder tatt med Nokia Lumia 820: 

Eksempelbilde #1 i full oppløsning (utendørs på dagtid) Eksempelbilde #2 i full oppløsning (innendørs med blits) Eksempelbilde #3 i full oppløsning (innendørs uten blits) Nokia Lumia 820 gjør en helt grei jobb med videoer. 
Det blir litt støy, bildene blir litt mørke til tider, den sliter av og til med å stille riktig fokus om du går fra nærbilder til lenger avstand, og overgangene fra høy til lav eksponering går ikke akkurat silkeglatt. 
Men resultatene blir absolutt brukbare. 

Her ser du en snitt tatt opp med Nokia Lumia 820 (fil i full oppløsning finner du her): 

Meningsløs mobil 

For 1.000 kroner mindre enn Nokia Lumia 920 får du Lumia 820, som gir deg mindre skjerm, mindre minne og et langt mindre imponerende kamera. 
Det eneste 820 har mer av, er problemer med programvaren, og en mer behagelig følelse i hånden. 

Lumia 820 koster fra 3.400 kroner, mens 920 starter på 4.550 kroner. 
Hva denne tusenlappen er verdt for deg er selvfølgelig helt individuelt, men selv er vi ikke i tvil: 
De sparte pengene er rett og slett ikke verdt det. 
Lumia 920 er en såpass mye bedre mobil, og Lumia 820 er ikke billig nok til å forsvare ulempene. 

Og fortsatt synes vi Samsung Ativ S eller HTC Windows Phone 8X er et enda bedre valg om du vil ha en Windows Phone-mobil, da de rent fysisk er langt bedre designet. 
Og er det en billig Windows Phone-mobil du er ute etter, ville vi ventet til Nokia låner oss Lumia 620, for 820 kan vanskelig kalles billig. 
For omtrent samme pris får du blant annet Android-kongen Samsung Galaxy SIII. 

I så måte faller Lumia 820 mellom to stoler. 
Og da kunne den like gjerne bare holdt seg på sofaen hjemme. 

Nokia Lumia 820 
