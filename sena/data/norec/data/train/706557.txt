Fra fangesex til fengselsflukt
Hva får en kvinnelig fengselsansatt til både å ha et seksuelt forhold til to mordere, og å hjelpe dem å flykte? 
Det bruker «Escape at Dannemora» mye tid på å drøfte. 

Escape at Dannemora 

TV Strømmeserie i 7 episoder. 

Kanal: 
HBO Nordic. 
Sjanger: 
Drama. 
Nasjonalitet: USA 2018. 
Regi: 
Ben Stiller. 
Manus: 
Brett Johnson og Michael Tolknin. 
Skuespillere: 
Benicio del Toro, Patricia Arquette, Paul Dano, David Morse, Bonnie Hunt. 
Premiere: 19. november. 

Hendelser som byr på mye drama og enda flere pikante detaljer, får alltid mye medieoppmerksomhet. 
Og høy medieprofilering gir også høyt engasjement og en allmenn tørst etter stadig flere detaljer. 

Fengselsflukten i «Escape at Dannemora» var en slik sak. 
«Alle» kjenner persongalleriet, detaljene og utfallet. 
I USA. 
Det bærer manuset preg av. 
Sikkert til stor glede for dem som vet «alt» fra før. 
Men til litt frustrasjon for oss som ikke kjenner saken i detalj. 

Vanvittig menneskejakt 

Flukten fra høysikkerhetsfengselet Clinton Correctional Facility i byen Dannemora i staten New York i 2015 resulterte i en vanvittig menneskejakt. 
Med to farlige mordere på frifot, ble alle skoler i distriktet stengt, og medier i hele landet fulgte jakten nærmest på direkten i over en uke. 
Mindre furore ble det ikke da to ansatte i fengselet ble anholdt for å ha hjulpet fangene med flukten. 
Og det viste seg at den ene, Joyce Mitchell, hadde hatt et seksuelt forhold til begge de to fangene. 
En historie som altså har absolutt alt, og som bare skriker etter å bli filmatisert. 

Selve flukten er som hentet fra «Flukten fra Alcatraz» eller «Shawshank redemption»: 
Fangene Richard Matt (del Toro) og David Sweat (Dano) nærmest filer og graver seg ut på spektakulært vis. 
I slutten av episode tre filer de fortsatt. 
Da har serien har brukt tre timer på å etablere karakterene og omstendighetene som gjorde flukten mulig. 

Naiv eller manipulerende? 

Joyce «Tilly» Mitchell (Arquette) peker seg fort ut som en hovedperson i dramaet. 
Hun er en litt sliten, middelaldrende kvinne som leder fengselets søm-verksted, der både Matt og Sweat utfører sitt daglige arbeid bak symaskinen. 
Også ektemannen hennes jobber i fengselet. 
Både gjennom det som skjer i fengselet og gjennom rammehistorien, avhørene av Mitchell etter at hun er arrestert, kretser dramaet rundt hennes personlighet: 
Er hun en litt enkel kvinne med en enda enklere mann, som er lett å manipulere fordi hun tørster etter nærhet og kjærlighet? 
Eller er det motsatt: at det er hun som manipulerer de to fangene for å oppnå det hun vil? 
Mye av spenningen og framdriften ligger her. 
De to fangene får vi derimot vite lite og ingenting om. 

Sterk og troverdig 

Serien er et tradisjonelt, men troverdig stykke arbeid. 
Filmet i fengselet der dramaet skjedde, og basert på grundige intervjuer. 
Den er glitrende rollebesatt, med Patricia Arquette i en utrolig sterk rolletolkning. 

Men er det nok menneskelig relasjonsdrama her til å forsvare mer enn sju timer serie? 
Tror det kan holde hardt. 
Og for oss «utenforstående», som ikke fulgte nyhetssendingene da den virkelige flukten skjedde, tar oppbygningen til det virkelige dramaet for lang tid. 

Anmeldelsen er basert på de tre første episodene. 
