Kystens store helt
Regi: 
Espen Fyksen og Lise I. Osvoll. 
Genre: Animasjon/Barnefilm. 
Norsk 

NORSKE STEMMER: 
Aleksander Emil Dyrberg Ek, Marit A. Andreassen, Per Christian Ellefsen, Nils Ole Oftebro, Svein Tindberg, Klara Døving, Ane Dahl Torp, Raske menn, m.fl. 

HANDLING: 
Den vesle redningsskøyta Elias havner i trøbbel, fordi han ikke danser etter kaksebåten Rocke-Gabrielsens pipe. 
Elias utestenges av redningsselskapet, og havner etter hvert på en forrykende jakt etter både kongeskip og prinsessebåt. 
I smult farvann og krass brottsjø venter overraskelser, farer, nye venner - og tre innpåslitne paparazzier. 

DOMMEN: 
Han er Kyst-Norges store helt; den modige, sjarmerende vesle Elias. 
Nå tar han bykset fra det smulere TV-formatet til det store kinolerretet, og han gjør det med glans. 

Teamet bak den populære TV-serien har skapt en spillefilm som både forener de velkjente karakterer og miljø, med et større og mer storslagent ytre. 
Med det utvidede repetoir øker også spenning og driv. 
3-d teknikken CGI fungerer utmerket; båter og kraner med sine menneskelige ansikt gjør dette til «levende» individer som man lett identifiserer seg med. 
Med en velsmurt dose moral på kjøpet blir resultatet en god underholdningsfilm som ikke bare treffer de yngste, men som også frir oppover i årsklassene med et par innslag av humoristisk rappkjeftet. 

Et hav av velopplagte skuespillerstemmer blåser friskt liv i seilasen. 
Dyrberg 
Ek fungerer fint som Elias, Ellefsen er en flott nerdebåt, Oftebro er passe ondsinnet båtkakse, og Bergens-gutta «Raske menn» er som skapt for paparazzi-rollene. 
Kran-rappen med Alejandro Fuentes, Samsaya og Noora Noor er det bare å ta bølgen for. 

Elias og venner er godt forankret i Kyst-Norge, men som film og story betraktet, tåler den godt en seilas ut til fremmede farvann. 
