Bøff i Bluray
«Eagle eye» var den første filmen jeg så på Bluray, og det var en stor opplevelse, for i løpet av to timer ble netthinna mi oppdatert til 1080p, sånn at jeg var i stand til å se McDonalds-støv i utvalgte personers hudporer. 

Filmen er ganske stilig, og den ble ikke verre av klare bilder. 
Shia LaBeouf og Michelle Monaghan blir utsatt for de moderne elektroniske Snåsa-mennene som er i stand til å se alt som skjer og kan vurdere framtida sikrere enn yr.no. 

Starten er fantastisk. 
LaB jobber på printoteket og er en sjabby fattigmann, men plutselig spruter millioner ut av minibank-terminalen, og han får hybelen oppfylt av moderne teknovåpen. 
Så kommer FBI, tilført en åpenbart arbeidsfør Billy Bob Thornton. 
Han likner sopp-plaga kontorist på jakt etter en god kopiblyant, men han er skarpere enn Obama og tilfører filmen en slags brumletrygg farsfigur. 
Så kommer de visjonære digiteknikerne og befrir Bøff med heisekran, og så må alle stikke av som bare dr. 
Kimble for atombomba er på vei, og sønn til Monaghan er korpsnappa på tur i Washington. 
Biler med viu-viu-lyd, riksete fotografering, klipperen farer rundt som Zohan med saksa, men jeg klarer å få øye på hudorm ved agent Perez venstre nesebor. 
Stort. 

Filmens viktigste mysterium er sånn: 
Hvordan kan noen gidde å laste ned kornete kinosal-skanninger fra Pirat Bay hvis de er tilvente bildeskarphet som dette? 
