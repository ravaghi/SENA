Jul og gospel med Sissel
Kyrkjebø overrasket publikum. 

De første snøfnuggene hadde lagt seg over Kristiansand by natten før hele Norges Sissel Kyrkjebø holdt konsert i Kilden. 
Alt var klart for en god, norsk julekonsert, men det var nok flere som fikk seg en overraskelse denne kvelden. 

Sissels første julealbum "Glade Jul" ble allemannseie i de norske hjem da den ble tidenes mestselgende plate i Norge i 1987. 
Etter dette er det mange som forbinder den folkekjære vokalisten med jul. 
Det er ikke så rart at hele fire forestillinger i Kilden er mer eller mindre utsolgt, og publikum virker forventningsfulle før konsertstart. 

Man merker fort at dette ikke kommer til å bli en vanlig, norsk julekonsert. 
Inn på scenen sammen med Sissel, kommer et fullt band og tre korister mens det synges "My Sweet Lord". 
De tre koristene ved navn Capathia Jenkins, Vaneese Thomas og Darryl Tookes skulle vise seg å være en fantastisk gospeltrio fra New York, som var her for å gi konserten det lille ekstra – en blanding av gospel, soul og norske julesanger. 
Det er tydelig at Sissel brenner for denne sjangerblandingen, og under låten "Oh Happy Day" finner Sissel frem noen reale "gospel-mooves", og publikum blir dratt inn i hennes verden av jul og gospel. 

Etter å ha fremført "Amazing Grace", setter Sissel i gang med de norske julesangene. 
Det er tross alt her hennes sopranstemme kommer til rett, og låten "Det hev ei rose sprunge" passer perfekt til hennes klokkeklare stemmeprakt. 
Det er mildt sagt imponerende å høre hvor god kontroll hun har, og hennes styrke er i det lyse registeret hvor hun briljerer med delikate ornamenteringer. 
Bandet er fortreffelig samspilt, og bant dem finner vi vår egen Per Kolstad fra Kristiansand på tangenter/orgel. 

Som alle julekonserter bør, ble det åpnet for allsang her også. 
Det å høre en fullsatt konsertsal synge "Silent Night/Glade jul", gav både gåsehud og litt julestemning. 
Sissel har en flott utstråling på scenen, og deler både glade og triste historier med oss. 
Hun lar oss bli kjent med henne denne kvelden. 
Det blir også tid til litt humor når de steller i stand et show hvor Sissel skal lære de tre gjestene sine å uttale norsk i "Jul med din glede". 

Det tar ikke lange tiden før vi er tilbake i gospel-verdenen. 
Låten "To God Be The Glory" fremføres på en så overbevisende måte at man får følelsen av å være i en skikkelig afroamerikansk baptistkirke. 
Det hele topper seg når trioen fremfører låten "Amen" — kunne bare ønske publikum hadde turt å reise seg og synge med. 
Men det er nok flere i salen som stusset over noen av låtene. 
De mer ukjente numrene som "I'll Sing Of Love" og country-låten "Put A Little Love In Your Heart" blir nok litt for fremmed for en julekonsert, hvor sangene skal være kjente og gjerne bygget på tradisjoner. 

Som ekstranummer ble de gode gamle "O helga natt" og "Deilig er jorden" fremført. 
Dette var en perfekt avslutning for Sissel, og det var nok flere som gikk hjem med litt mer julestemning enn da de kom. 
Om ikke annet – en god, kulturell gospelopplevelse. 
