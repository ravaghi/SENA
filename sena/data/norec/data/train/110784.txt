Knote-rock på DS
«Guitar Hero» på Nintendo DS er unektelig et utrolig kult konsept. 
Men resultatet er for knotete. 

Så har vi sett det også: rockespillet «Guitar Hero» krympet til håndholdt format med eget tilleggsutstyr for gitargrep og medfølgende plekter. 

Du holder Nintendo DS-konsollen på høykant, fester plastdingsen for grepene i GBA-inngangen, slår på strengene på den trykkfølsomme skjermen og følger de fargekodede grepanvisningene på den andre skjermen. 

Og den umiddelbare responsen er at dette er temmelig tøft. 
«Guitar Hero: 
On Tour» skiller seg ganske klart ut på denne spillplattformen, og tilbyr en rocka opplevelse som speiler storebrødrene på TV-konsoller på en trofast måte. 

Enspillerdelen følger konseptet fra de øvrige «Guitar Hero»-spillene tett, med totalt 26 rockelåter du skal håndtere gitaren til. 
I tillegg kan du spille duell mot en venn over trådløst nettverk, hvor konseptet blant annet går ut på å ødelegge for den andre. 

Men spillet har problemer det er umulig å overse, uansett hvor sjarmert man blir. 
Det største av dem er at det er svært ukomfortabelt rent fysisk, håndleddet får en knekk som begynner å verke etter kort tid. 

Plastdingsen med de fire fargede knappene på har dessuten en lei tendens til å løsne når det går ekstra hardt for seg, noe som gjør at du må avslutte og starte spillet på nytt. 
I tillegg kan det være svært knotete å henge med på notene med plekteret på de høyere vanskelighetsgradene. 

«Guitar Hero: 
On Tour» er ingen udiskutabel fiasko. 
Klarer du å begrense spillingen til korte økter og å finne en avslappet spillestilling, vil helhetsopplevelsen være ganske bra. 

Men det spørs om dette konseptet i utgangspunktet egner seg for det håndholdte formatet. 

Slik fungerer Nintendo DS-versjonen av Guitar Hero. 
