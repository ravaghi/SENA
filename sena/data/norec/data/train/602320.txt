Stemningsfull instrumentalmusikk
Christer Fredriksen er en eksepsjonell gitarist, ingen tvil om det. 
Snart er han ute med sitt tredje album, som er mer helstøpt enn hans to foregående. 
Underholdningsverdien er kanskje ikke så høy, men vi slår fast det samme som vi skrev her i avisa da han ga ut «Urban Country» i 2011; nemlig at lytteopplevelsen er stor. 

Han har utdannelse og erfaring så det holder, noe som elever ved Vågsbygd videregående skole har nytt godt av. 
Pluss mange andre. 
Fredriksen er musikklærer, og har i tillegg en toårig utdannelse ved Universitetet i Agder med elgitar som hovedinstrument. 
Det er elgitaren han sverger til på «Vit». 
Med den kan han lage lyder og skape stemninger og et sound som det gjør godt å dykke inn i. 

Gitarspillet er gjort live i studio, noe som man ikke skulle tro når man hører på de ni låtene. 
Aller best i mine ører låter de enkleste og mest melodiøse sporene. 
Vi snakker om den rolige, vakre og melankolske «Go With The Grain», og den fine og lekre «Flow». 
De andre låtene er med på å skape dynamikk og bredde med «I Did Nothing» som den mest rocka, og «Meditation For Tina» som den mest søkende og eksperimentelle. 

Det hviler en slags 70-talls-atmosfære over mye av det Christer Fredriksen skaper. 
Til tider litt progrock-aktig a la noe av det Camel og Focus gjorde dette tiåret. 
«Vit» er ikke til å hoppe i taket av, men musikken er fin å lytte til når du er åpen for å la ørene gli inn i soundet som Christer Fredriksen skaper. 
