Humor bak jernteppet
Absurd komikk fra Romania bak jernteppet får vi servert i denne episodefilmen - signert blant andre Christian Mungiu. 

Som i de to tidligere rumenske kinobekjentskapene «4 måneder, tre uker, to dager» og «Hvor var du egentlig», er det Nicolae Ceausescus skrekkregime som danner bakteppet for fem uavhengige novellefilmer. 
De presenteres som «urban legends», vandrehistorier overlevert på folkemunne om hvordan folk fikset på fasaden for å holde løgnen om den perfekte kommuniststaten levende - og for å overleve i hverdagen 

Diktatoren med de morbid ekstravagante vanene og tilnavnet «Kongen av kommunismen» ble kjeppjaget fra makten av sitt eget folk noen dramatiske desemberdager i 1989. 

I den rumenske filmbearbeidelsen av de mørke årene nå, over 20 år etter, går det an å finne om ikke forsonende, så i hvert fall smått pussige nostalgiske trekk. 
Det er altså på tide å le av de mange vanvittig kreative påfunn - og det gjør vi også i kinosalen. 
Forfriskende, fargesterkt og underholdende. 
Europeisk film på sitt beste - og et must å se for alle som vokste opp på 70- og 80-tallet. 

ØYSTEIN DAVID JOHANSEN 
