Kommer for seint til festen
Mangelfull Funeral Party-debut. 

ALBUM: 
Coverdesignet på det smått hypa bandet Funeral Partys første fullengder bør være utrykk for ironisk distanse til eget bandnavn — men nå skal jo uansett ikke en dårlig designjobb tolkes som ensbetydende med dårlig innhold, eller skal det? 

For det skal vise seg at Funeral Party har forbedringspotensial også bak bildet av rosebrann under triviell font. 
Bandet spiller semidyktig på strenger lånt fra fordums festtravere som Hot Hot Heat, Rapture og Strokes. 

Gjengen demonstrerer riktignok god kontroll på både hes skrikevokal i bristepunktet, dansbare trommer i Duracelltempo og kompakt produksjon, men mangler den riffgløden, snertgleden og melodigenerøsiteten som andre har gjort så mye bedre før dem. 

Det hjelper ikke at Funeral Party tar med seg fire gode låter og hyler «mer kubjelle» i ny og ne — de kommer minst seks år for sent på festen. 
