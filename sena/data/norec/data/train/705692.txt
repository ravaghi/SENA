Jordnært og kompetent
Eg & Du på Eiganesveien lager god, ærlig mat av glimrende, lokale råvarer. 
Noen ganger trenger man ikke mer enn det. 

I begynnelsen av september flyttet et nytt serveringssted inn i lokalene som tidligere huset Matmagasinet, kafeen som nå holder til i Hermetikklaboratoriet. 
På nettsiden sin røper eierne av Eg & 
Du i Eiganesveien 1 at de har laget den restauranten de selv har drømt om å gå på. 
Det kan se ut til at en del andre har hatt den samme drømmen, for restauranten var fullsatt den ettermiddagen vi stakk innom. 
Nå skal det riktignok ikke så mye til, for lokalet er ikke akkurat det største i byen, men vår hyggelig servitør kunne melde om jevnt godt belegg helt fra oppstarten. 

Det er hyggelig at folk kjenner sin besøkelsestid når noen velger å satse litt utenfor sentrumskjernen. 
Teamet bak Eg&Du har bakgrunn fra Sjøhuset Skagen, fra tiden før restauranten fikk nye eiere. 
De har videreført et knippe signaturretter derfra, men stedet er på ingen måte et mimrekonsept om svunne tider. 
I stedet har man våget å satse på en meny preget av tradisjonelle retter, men med enkelte sprell. 

Godt håndverk 

Mange av rettene på den forholdsvis korte menyen finner du på en lang rekke andre restauranter også. 
Når det likevel er verd å ta turen opp til den lille restauranten i Eiganesveien, skyldes det at kjøkkenet får de nær sagt dagligdagse rettene til å skinne, ved hjelp av like deler førsteklasses råvarer og kokkekompetanse. 

Les flere restaurantanmeldelser her. 

Vi besøkte restauranten en søndag, hvor det viste seg at den faste menyen var byttet ut med en kortere dagsmeny med litt andre retter. 
Vi fikk hver vår kortreiste flaskeøl fra Hillevåg mens vi studerte menyen, som besto av fiskesuppe, burger, kveite, samt en toretter bestående av entrecôte eller juletallerken og to klassiske desserter, svært behagelig priset til 295 kroner. 

Fiskesuppen var egentlig en hovedrett, men det gikk fint an å få den i forrettporsjoner. 
Suppen var slik vi husker den fra Skagen, bare enda litt bedre: kremet, smakfull og akkurat passe salt, servert med dillolje, biter av fersk fisk, ferske reker og blåskjell, samt godt ristet brød og pisket smør ved siden av. 

Kortreiste råvarer 

Medspiseren valgte kveite fra Hjelmeland til hovedrett, en lett og god rett servert med crudité av eple og rettich, ristet rugbrød, sitron og sauterte grønnsaker. 
Fisken flaket seg perfekt og var saftig og smakfull. 

Undertegnede klarte ikke å motstå fristelsen til å tjuvstarte på julen og bestilte juletallerken med ribbe, pinnekjøtt, medisterkaker, medisterpølse og diverse tilbehør. 
Dette er ingen lett rett å få perfekt, skal man dømme ut fra de mange middelmådige opplevelsene vi har hatt på ulike restauranter i førjulstiden i tidligere år. 
Spesielt derfor er det så kjekt når noen briljerer slik som dette. 
Ribben var perfekt, med sprø svor, saftig, smaksrikt kjøtt og fin fettmarmorering. 
Potetene var små og søte, pinnekjøttet var mørt og godt, og julepølsene var ifølge servitøren kjøpt inn fra A. Idsøe, etter at restauranten hadde prøvd ut ulike leverandører. 
Denne oppmerksomheten for detaljene er det som skiller de gode fra de helt greie. 
Eg&Du bruker gjennomgående lokale kvalitetsprodusenter og det merkes. 

Godt kjøp 

Det var utsolgt for dronning Maud-fromasj da det var vår tur til å bestille dessert, men kjøkkenet hadde heldigvis litt forskjellig annet på lur. 
Dermed ble det 80-tallsklassikeren varme bjørnebær med is og eggelikør, en rett som ga undertegnede gode barndomsminner fra familiemiddager på Skagen for forholdsvis lenge siden. 
Medspiseren gikk for klassikeren riskrem med rød saus, og var fornøyd med sin rause porsjon. 

Drikkekartet på Eg&Du er ganske kort, men godt, og prisene er edruelige. 
Man kan i det hele tatt både spise og drikke riktig godt uten at det koster skjorta her. 
To ganger tre retter, tre flaskeøl og ett glass vin kom på 1175 kroner. 
Og da var vi så mette at det bare var å havarere på sofaen da vi kom hjem. 
Innbyggerne på Vestre 
Platå skal være glade for at de har fått en så god bydelsrestaurant, og andre kan også med fordel ta turen opp til Eiganesveien for et hyggelig og jordnært måltid. 
