Summende sjarm
Bien Maja er tilbake i nok et fartsfylt og spennende eventyr for de minste. 

I 2014 kom den første langfilmen, «Bien Maja på eventyr», om den lille modige bien som allerede var kjent fra bøker og tv. 
Denne gangen greier hun å hisse på seg selveste Hertuginnen, som er Dronningen av Valmueengas slemme søster, og som bestemmer over alle insektene. 
For å redde honninglageret fra Hertuginnen, må Maja vinne de vanskelige Honninglekene mot motstandere som spiller skittent. 

Siri Nilsen har igjen stemmen til Maja, og får fram overentusiasmen og iveren hos den lille bien på en god måte, uten at det blir irriterende. 
Nye stemmer denne gangen er blant annet Maria Mena som imponerer som en litt sjenert og furtete tenåringsedderkopp. 
Filmen byr også på flere morsomme scener som en real treningsmontasje, og en rekke fargerike og morsomme karakterer som en kakerlakk med bakteriefobi. 

I bunnen er det en klassisk fortelling om det gode mot det onde, men filmen tar også opp lagarbeid, å være en god venn, ha tro på seg selv, og ta ansvar for egne handlinger. 
Noe av animasjonen blir litt enkel, og den har ikke riktig den samme magien og gode historieformidlingen som Pixar- og Disney-filmene, men det er likevel en sjarmerende og underholdende film som garantert vil falle i smak hos de minste. 
