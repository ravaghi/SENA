Solid VM-underholdning
Om noen få uker starter fotball-VM i Tyskland. 
Tradisjon tro kommer 
EA med det offisielle VM-spillet, og spør du meg er dette en god mulighet til å bruke ventetiden til å la seg underholde. 

I «2006 FIFA World Cup» er det naturlig nok sommerens VM som gjelder. 
Du kan gå rett på selve sluttspillet og styre hvilket som helst av de 32 kvalifiserte landene i sine respektive grupper. 

Men du kan også styre for eksempel Norge i kvalifiseringen, og forhåpentligvis ta laget til VM-sluttspillet de aldri nådde i virkeligheten. 
Det er med andre ord bare landslag i dette spillet, så hvis du er dønn avhengig av å spille med Vålerenga eller Liverpool, er ikke dette spillet for deg. 

«2006 FIFA World Cup» står ikke for noen enorme forandringer i forhold til forgjengerne i samme serie. 
Men jeg synes ikke det er fullt så statisk og gjentagende som de seneste versjonene. 

Dessuten har jeg knapt vært borti bugs på denne utgaven - til tross for mange timer med spilling. 
Det er sjelden kost - EA Sports har forhåpentligvis bestemt seg for å ta dette på alvor etter noen mildt sagt kaotiske utgaver. 

Grafikken er som alltid upåklagelig. 
Det er angivelig også laget identiske kopier av de 12 stadionanleggene som skal tas i bruk under mesterskapet, og så er det jo selvfølgelig svært mange kjente fjes. 
Det er laget gode kopier av veldig mange av spillerne - både utseendemessig og ikke minst spillemessig. 
Uten at det er spesielt avgjørende for min del. 

Jeg er langt mer opptatt av det som skjer ute på banen, og jeg synes spillernes bevegelser er bedre animert enn noen gang. 
Når spillerne i tillegg oppfører seg tilsynelatende virkelighetsnært, og det oppstår situasjoner man ikke har følelsen av å ha sett tusen ganger før, så tar jeg meg selv i å la meg underholde av FIFA. 

Men det er fortsatt et godt stykke igjen til overraskelsesmomentene jeg liker så godt i «Pro Evolution Soccer»-serien, uten at jeg skal dra fram den sammenligningen i særlig stor grad denne gangen. 

Dødballene er det fortsatt mye å gå på etter min mening. 
Det blir altfor oppstilt og kjedelig på innkast, cornere og frispark. 
Men om ikke annet så er det nå mulig å «chippe» straffespark. 
Det ser unektelig ganske frekt ut når man lykkes med en stoppball i motsatt hjørne av det keeperen velger, uten at jeg hadde turt å prøve det i en avgjørende VM-finale. 

Kommentatorene er også like intetsigende som før, men de har i alle fall begynt å informere om stillingen i andre kamper underveis. 
Det er et artig og ikke minst nyttig element når man faktisk spiller en avgjørende gruppekamp. 

Det jeg savner mer av i spillet er ting rundt som skaper mer VM-stemning. 
Når man venter på å starte en kamp kommer det diverse faktaopplysninger om landet du styrer eller motstandernasjonen. 
Men ærlig talt - i denne sammenhengen er det irrelevant at Italia visstnok skal være det landet i verden der det drikkes mest flaskevann. 

Hva med litt skikkelig VM-historikk? 
Profiler av gamle stjerner, storkamper, dramatiske hendelser - er det et fotballspill, så er det et fotballspill spør du meg. 
Det bør være nok å ta av - bare et lite tips til folkene som skal lage «2010 FIFA World Cup». 
EA har jo kjøpt rettighetene fram til 2014, så vi har helt sikkert mer i vente fra den kanten? 

Totalt sett ble jeg positivt overrasket over «2006 FIFA World Cup». 
Derfor tar jeg på meg spanderbuksene og lirer av meg en syltynn femmer. 
Det er det faktisk en stund siden FIFA-serien har fått fra denne kanten. 

Jeg håper inderlig at jeg ikke angrer om en måned... 

PS: PS2-versjonen er testet. 
Spillet er også ute på alle andre spillplattformer. 
