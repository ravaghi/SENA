MGS:Twin Snakes 

Metal Gear Solid er en ekte klassiker, og det var ingen dårlig ide å relansere spillet oppdatert med dagens teknologi. 
Men klarer Solid Snake å konkurrere med mer aktuelle titler? 
Her er svaret. 

Mange har kjære minner fra første gang de stiftet bekjentskap med Solid Snake, den tøffe superspionen som alene infiltrerte en gammel militærbase i Alaska for å redde verden fra atomkrig. 
Spillet ble en kjempesuksess på PlayStation i 1998, og ble fulgt opp av Metal Gear Solid 2 på PlayStation 2 for et par år siden. 
Vi fulgte spent med når en remake av det første spillet ble vist frem på fjorårets E3-messe, spesielt med den flotte nytolkningen av den første Resident Evil ferskt i minne. 

LES OGSÅ: 

Jobben med å konvertere og oppgradere Metal Gear Solid ble gjort av Silicon Knights, det samme selskapet som blant annet utviklet Eternal Darkness for GameCube. 
De har ikke tatt seg spesielt store friheter når det gjelder historien i spillet eller spillflyten. 
Lokasjonene, brettene, motstanderne og bossene er helt identiske med det originale spillet - det som er nytt er grafikken, et par nye våpen og noen andre elementer. 
Filmklippene er også blitt spilt inn på nytt, og er meget imponerende. 

Alene mot alle 

Ideen med Metal Gear Solid er altså sniking, du må forsøke å ikke bli oppdaget av de mange vaktene i det militære anlegget. 
Og når det kommer til konfrontasjon er det også viktig å være så lydløs som mulig, derfor kan du slå ut motstanderne, knekke nakken på dem og fjerne lik slik at de ikke blir oppdaget av andre. 
Det kan imidlertid alltids hende at en usynlig overordnede anroper personen du nettopp har drept, og logisk nok ikke får noe svar. 
Det innebærer som regel at tungt bevæpnede styrker blir sendt inn for å jakte på deg, og da er det lurt å gjemme seg. 
Men må du skyte med skarpt, har utviklerne lagt til et nyttig element: førstepersonsperspektiv. 
Denne er hentet fra Metal Gear Solid 2, og gjør det en god del enklere å sikte og skyte. 

Twin Snakes er fullt av intense øyeblikk som er like spennende i dag som for fem år siden, og det er massevis av små detaljer som minner oss på hvorfor Metal Gear-serien er så revolusjonerende. 
Du kan for eksempel ta en sigarett og tenne den, fordi røyken avslører om det er usynlige laseralarmer i nærheten - men samtidig mister Solid Snake helsen, røyking er tross alt farlig. 
Vaktene som patruljerer rundt er ganske smarte, og reagerer på lyder og andre mistenkelige detaljer, og henter raskt forsterkninger. 
Det blir desto mer spennende hvis du har klart å gjemme deg, og observerer leiesoldatene lete forvirret rundt. 

Et par minuser 

Selv om Twin Snakes er generelt en intens og spennende opplevelse, er det et par plagsomme elementer som ikke er blitt fikset på. 
Vi synes først og fremst at spillet er for kort, og filmklippene alt for lange. 
Mange mener den noe rotete og melodramatiske bakgrunnshistorien er en del av spillets sjarm, men vi synes at ti minutter lange radiosamtaler som avbryter spillets flyt blir i det meste laget. 

Vi hadde også virkelig likt et uavhengig kamerasystem. 
I 2004 er det vanskelig å spille et spill der du ikke kan bevege kameraet fritt, det føles rett og slett som et langt tilbakesteg. 

Grafikken er kanskje den mest merkbare forbedringen fra det originale MGS-spillet. 
Riktignok er det langt fra så pent som dagens høyteknologiske titler, da teksturene ikke er blant de skarpeste og animasjonene er noen ganger litt hakkete, men det ser likevel stilig ut. 
Vi er i alle fall meget imponert over de velregisserte og visuelt flotte filmklippene. 

Vi hadde ønsket å få litt mer ut av MGS-remaken, og vi tror ikke de som har spilt det originale spillet mange ganger vil få så mye ut av Twin Snakes. 
Vi kunne ønske Silicon Knights hadde fått friere hender til å fikse på spillbarheten og forandre litt på spillets layout, for det er ikke spesielt mange overraskelser her. 
Men likevel 
- Twin Snakes er fremdeles et flott spill, og et rørende gjensyn med en sann klassiker. 
Selv om Splinter Cell har tatt sjangeren videre, er det fortsatt plass til Solid Snake i våre hjerter. 

Mer nyttig fra DinSide Data: 
