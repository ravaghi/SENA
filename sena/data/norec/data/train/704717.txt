Kjølhal hele banden!
«Pirates of the Caribbean 3: 
At World's End» beviser to ting: 
At spill basert på filmer som regel er like mye dynge som filmer basert på spill. 
Og at noe som er ulidelig vakkert også kan være tommere enn kaptein Jack Sparrows romflasker. 

Har du ikke sett at den nye filmen i denne serien er kommet, er du sannsynligvis død, og du bør slutte å lese dette, siden det friker meg litt ut, må jeg si. 
Du kan også satse på at det kommer flere filmer, for da kan du som levende død få en finfin statistrolle. 

PRAKTFULL GRAFIKK: 
Hvordan greide jeg å snakke meg så langt vekk? 
Nu vel. 
Spillet fra filmen har en aldeles praktfull grafikk, og det er vel ikke så rart når Industrial Light & Magic skal ha lagd figurene. 
La meg få uttrykke et yo-hoho og en flaske med saft suse. 

Egentlig får du noen scener fra toerfilmen også, men det er helt fint, for piratstemningen her er ikke verst. 
Du møter alle heltene og antiheltene fra filmene, og det meste av tida spiller du Jack Sparrow sjøl, den største dritsekken som har seilt på de syv hav, med unntak av en del folk som seiler rundt i yachten og seilbåten sin nå i moderne tid, men de er ikke i nærheten av å ha en sånn sjarm. 

Dessverre kan ikke engang Sparrow vekke dette spillet fra de døde. 
Stort sett slåss du. 
Så løser du noen kjedsommelige oppgaver. 
Så slåss du mer. 
Så unngår du noen fangarmer, et høydepunkt, og så slåss du litt til og gjør litt lett plattformspillhopping. 
Det blir litt ensformig, kan du jo si, spesielt siden slåssingen ikke er videre avansert. 
Duellvarianten i flerspiller virker stilig. 

IRRITERER: 
Men spillet irriterer også ellers. 
Du føler virkelig at du blir ledet fra oppdrag til oppdrag. 
Overalt finner du usynlige vegger du ikke kan passere. 
Folk rundt deg går tvers gjennom lukkede dører uten å være spøkelser, og derfor er det rart at du ikke engang får lov til å åpne de dørene og passere dem på mer vanlig vis. 
Hvordan har det seg at du kan kverke 20 soldater i det ene øyeblikket og ikke dryle til en tulling som blokkerer veien i den neste, forresten? 

Nei. 
Dette blir for billig. 
Kanskje skulle de ha brukt mer tid og penger på å lage et skikkelig spill og atskillig mindre på å gi oss vakre bilder. 
Skjønt de vakreste bildene er de på sedlene, det vet jo alle, også de som vil cashe inn på dette. 
