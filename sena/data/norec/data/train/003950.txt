Varg Veum – Kalde hjerter
Seim avslutter med en av de beste filmene i serien! 

Trond Espen Seim debuterer som regissør ved å ta farvel med Varg Veum. 
Han gjør Kalde hjerter til en av de beste filmene i serien! 

Den har en interessant historie med hjerte og nerve, og denne gangen fungerer også skildringen av kjærligheten mellom Varg og samboer Karin. 

Om ikke krimsjangeren akkurat redefineres med denne filmen, så er det i hvert fall en solid sjangerfilm som holder interessen min ved like. 

Du kan si jeg har middels varme følelser for Kalde hjerter. 

Mye står på spill 

Privatdetektiv Varg Veum (Trond Espen Seim) blir oppsøkt av Siv (Ingrid Olava), som ber ham finne sin forsvunnede søster Maggie (Gitte Witt). 

Etterforskningen leder ham til en av Bergens farligste gangstere, Malthus (Kim Sørensen), og Veum mistenker at det er mer rundt mysteriet enn Siv vil si. 

Mye står på spill, også for Veum, som skal bli pappa. 

Historie med stygg fortid 

Det er en såkalt liten sak, dette. 
Den involverer ikke samfunnstopper i høye maktposisjoner. 
Her handler det om den lille mann og kvinne. 

Men det er ikke mindre interessant av den grunn. 
Det avdekkes en historie med en stygg fortid, som visse personer ikke vil ha frem i lyset. 

Jeg synes opprullingen er fint fortalt, og selv om det helt store spenningsnivået ikke oppnås, er det en god nerve i filmen, med et par sterke høydepunkter. 

Hvor er bergenserne? 

Jeg liker Veum best når han befinner seg i Bergens gater og bekjemper byens svin. 
Men hvor er egentlig bergenserne? 
De er hensatt til de minste rollene. 
Regner med at noen bypatrioter er litt misfornøyde med det. 

Det er likevel ingenting i veien med de store rollene. 
Ingrid Olava viser at birollen i Oslo 31. august ikke var et såkalt blaff, hun har faktisk noe foran kamera og gjøre. 

Kim Sørensen er troverdig som skurk med farlige humørsvingninger, Bjørn Floberg er fremdeles en innertier som Hamre og Mads Ousdal er god som forsvinningsofferets hyggelige nabo, selv om hans funksjon i filmen er for lett å ane. 

Bedre kjemi på hjemmebane 

Jeg har tidligere kritisert Veum-filmene for manglende kjemi mellom Seim og Lene Nystrøm i rollen som samboer Karin. 

Men her har de endelig det fellesskapet de burde hatt gjennom hele serien. 
Først nå går jeg med på at disse to faktisk er samboere. 

Nystrøms rolle er mindre her enn i de forrige filmene, men scenene hun har med Seim har en langt bedre uttelling i Kalde hjerter. 

Trygg på figuren 

Med dette er en seks år lang runde på kino og DVD over. 
Den viser en Trond Espen Seim som forlengst er blitt trygg på sin figur og omgivelsene han ferdes i. 

Den viser også at apparatet rundt har gjort en solid jobb. 
Kvaliteten på de 12 filmene har riktignok variert, men det er krevende å lage så mange filmer på så kort tid. 

Kalde hjerter er heldigvis et verdig punktum! 
