Samsung Galaxy Xcover 2
Android-telefonen for deg med en aktiv livsstil. 

Det finnes ikke dårlig vær, bare dårlige telefoner, er det noe som heter. 
Ok, så er det ikke det, men faktum er at alle mobiler i dag er ikke laget for å tåle all slags vind og vær. 

Men det finnes de som er det, deriblant Samsung Galaxy Xcover 2. 
Det er ikke en spesielt kraftig telefon, men så er prisen heller ikke så høy - bare 2.000 kroner. 
Til sitt formål kan dette derfor være en ypperlig telefon. 

For vann og strand 

Telefoner i den mer robuste sjangeren har gjerne et røffere utseende enn vi er vant med ellers. 
Galaxy Xcover 2 er utvilsomt laget for å kunne brukes utendørs. 
Den er tykkere enn vanlig, og har en ru gummi-overflate på baksiden som gjør den lett å gripe uansett værforhold. 
Hoder kommer ikke til å snu på gata av denne telefonen, men det er kanskje ikke det viktigste her heller. 

I motsetning til Cat B15 som vi nylig testet, tåler ikke Galaxy Xcover 2 alle slag og fall, men den relativt solide innpakningen gjør nok likevel sjansene mindre for at den går i stykker om du mister den i bakken. 
Bakdekselet sitter ekstra godt fast ved hjelp av en skrulås, og USB-tilkobling og lydutgang er beskyttet av gummipropper. 

Mobilen har en såkalt IP67-sertifisering, hvilket betyr at den er fullstendig beskyttet mot inntrenging av støv og vann. 
Den skal tåle å ligge i opptil 30 minutter på opptil en meters dyp. 
Vi satte den på prøve under både springen og i en sølepytt uten at den tok skade av det, så vi betviler på ingen måte at det fungerer. 
Skjermen er imidlertid ikke laget for at den skal kunne brukes med våte fingre, men et kjapt tørk fikser den saken. 

Lommelyktfunksjonen understreker for øvrig hva slags type bruk(ere) mobilen er myntet på. 
På baksiden finnes det en LED-blits, som egentlig er til kameraet, men som altså kan brukes som lommelykt "ut av eska". 
Du kan enkelt sette opp telefonen slik at lommelykten skrus på når du holder volum-opp-knappen inne når skjermen av. 
For å skru av, holder du bare volum-ned-knappen inne. 
Utrolig mye mer praktisk enn å måtte starte opp en egen app. 

Skjerm og ytelse 

Galaxy Xcover 2 har en firetommers skjerm med oppløsning på 800x480 punkter. 
Ikke akkurat høyoppløselig, men både fargegjengivelse og innsynsvinkel får godkjent av oss. 
Enormt lyssterk er den imidlertid ikke, spesielt ikke i sollys, noe som er litt dumt med tanke på at telefonen er ment for utendørsbruk. 

Ytelsen er omtrent som forventet av en telefon til 2.000 kroner, det vil si ganske middelmådig, på nivå med Samsung Galaxy S III Mini. 
Generelt opplever vi den som litt treg, det flyter forsåvidt fint mellom hjemskjermer, men vi merker små forsinkelser når vi åpner og svitsjer mellom apper. 
Den utmerker seg ikke til noen spesiell type bruk, men funker greit til "dagligdagse" ting som å ringe, sende meldinger, surfe, sjekke Facebook, ta bilder og så videre. 
Vil du spille en runde Fruit Ninja på toppen av Galdhøpiggen, er ikke det noe problem. 

Galaxy Xcover 2 kommer med Android 4.1.2 Jelly Bean og Samsungs TouchWiz-grensesnitt klistret på toppen. 
Her får man en rekke av sørkoreanernes egne funksjoner og innstillinger, om enn ikke like mange som i nyere modeller som Galaxy S4. 

Det største problemet rent maskinvaremessig er kanskje lagringsplassen. 
Xcover 2 har 4 GB internminne, men kun drøye 1 GB av dem er tilgjengelig for bruk. 
Det begrenser antall apper du kan installere på mobilen på grunn av begrensninger satt i operativsystemet. 
Har du mye bilder, musikk og andre dokumenter, anbefaler vi å benytte muligheten til sette i ekstra minnekort. 

Batteriet til Galaxy Xcover 2 er beskjedent, men fordi dette ikke er noen toppspesifisert smartmobil, tømmes det ikke like fort som på dagens beste toppmodeller. 
Med vanlig bruk bør det holde i hvert fall ut dagen. 
Batteriet er utskiftbart, så dersom du ønsker å ha med et ekstra i sekken, er det ikke noe problem. 

Telefonen er utstyrt med et kamera på fem megapiksler på baksiden. 
Det tar ganske ålreite bilder under gode lysforhold, om enn noe utvaskede og til tider også overeksponerte. 
Kvaliteten blir dårligere jo mørkere det blir - typisk for kameraer på en telefon i denne prisklassen. 
Det er mulig å ta bilder under vann med den innebygde kameraknappen på siden av telefonen, men denne fungerer kun når skjermen er aktivert. 

Kameraet tar opp video med oppløsning på 720p, og avspillingskvaliteten blir helt grei med sterke nok farger, selv om vi opplevde noe hakking. 

Konklusjon 

Selv om stadig flere av de store mobilprodusentene satser på vanntette mobiler, er man nødt til å inngå noen kompromisser for å få de mest robuste variantene. 
Det gjør man helt klart med Samsung Galaxy Xcover 2. 

Man får en telefon man kan bruke i alle slags værforhold, i skog og mark eller på stranda, og trenger heller ikke være så redd for at den blir ødelagt med litt røffere behandling. 
Det betyr riktignok ikke at du kan kjøre over den med bilen. 

Man får også ytelse som er midt på treet- telefonen er ikke akkurat lynkjapp og det lugger litt her og der. 
Skjermen og kameraet duger, spesielt med tanke på den relativt lave prisen. 
Er man Android-bruker og ute etter en mer solid nummer-to-mobil, er denne absolutt verdt å ta en kikk på. 

Ønsker du en telefon som tåler enda tøffere behandling, og som skal tåle fall fra 1,8 meters høyde, kan Cat B15 også være aktuell. 
Den har riktignok dårligere kamera og skjerm, og koster 2.800 kroner. 
Er du bare ute etter en vanntett telefon, har Sony flere gode kandidater, som for eksempel toppmodellen Xperia Z til drøye 5.000 kroner. 

Samsung Galaxy Xcover 2 GT-S7710 
