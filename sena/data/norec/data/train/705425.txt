ROMAN:Dramatisk fra Israel 

Undergangsroman som krever sin leser foran sammenbruddet. 

Nir Baram: 
Verdens skygge. 
Roman. 
536 sider oversatt av Kjell Risvik. 
Gyldendal. 

Albert Mansour er i bokstaveligste forstand en ghost writer idet denne mektige romanen av israelske Nir Baram åpner: 
Han har gjort det til yrke å snakke med døende mennesker, for så å skrive deres biografier slik oppdragsgiverne vil ha dem. 
Hans sønn Gabriel blir etterhvert den fremste av hovedpersonene i en sinnrikt komponert – og apokalyptisk – fortelling langs tre hovedmotivkretser: 
Med Israel som sentrum tas leseren med nesten verden rundt, fra USA til Storbritannia, til Kongo og Bolivia, Irland og tilbake til Israel. 

Den unge Gabriel er i utgangspunktet en naiv og velmenende person, som nærmest uforvarende blir satt til å lede «Det jødiske nasjonalfond for demokrati» og organiseringen av studentutvekslinger med Israel, særlig fra USA. 
Derfra blir det ganske snart en fortelling om kulturutveksling som imperialisme, i et stort og imponerende fiksjonsverk som i sum handler om globaliseringens nattsider, der israelske interesser og politikere driver verket med sine interessefeller i USA, alt mens unge Gabriel vokser i velstand og innflytelse inntil også han møter sin nemesis. 
(Forfatteren kan selv ikke ha det enkelt vis-avis det offisielle Israel.) 

Den andre motivkretsen tar en til London, der aksjonister vil organisere en verdensomfattende streik for å punktere hele det kapialistiske system. 
De er et blandet selskap av anarkister, drop-outs og seriøse teoretikere som skaper mye oppstyr og angst i ordensstatene, og selv utsettes for forfølgelse, med små utsikter til suksess. 

Den tredje hovedhandlingen dreier seg rundt et firma av kyniske påvirkningsagenter som tar på seg hvilke oppdrag som helst – vi får særlig se dem i sine forsøk på å rote til kongolesisk, samt boliviansk, politikk. 
De virker uhyggelig virkelighetstro. 

Slik blir «Verdens skygge» en illusjonsløs dystopi fra en samtid der alt er business («business er business», Trump), alt har sin pris, all handel og vandel er innside, mens politikere og forretningsfolk marsjerer taktfast «sammen mot en bedre framtid». 

«Verdens skygge» er en stort tenkt og mektig konstruksjon, dramatisk og handlingsspekket, men ikke noe for idealister, naivister og uskyldigheter. 
