Ivrig, men uforløst
Izabell viser tidvis frem talentet på Honning og aske. 
Men rapperen har nok mye mer på lager. 

Den sympatiske rapperen fra Stavanger har vært i medvind siden seieren i P3s rapkonkurranse, og har blitt belønnet med radiorotasjon. 
Med “Ka vet du” og “Kontroll” som de sterkeste låtene (før dette slippet) fra den relativt ferske rapperen, er 25-åringen nå aktuell med EPen Honning og aske. 

Rapperen med den tilbakelente og selvsikre stilen har en rapflyt som strengt tatt kan karakteriseres som høylytt hvisking. 
Izabell opererer et sted mellom pop og gate, med vekt på førstnevnte. 

EPen åpner med halvmørke “Gulldråber” med DJ Mustard-knips, og det trekkes linjer til dronningen av Saba og Kleopatra før minuttet har gått. 
Det skal ikke stå på ambisjonene. 

Trollske “Syner” med pophåpet er Ary fet, faktisk den beste låten på hele seksspors-EPen. 
I klassen “Enya møter Madonnas “Frozen” møter britisk triphop” utmerker sporet seg. 
“Kontroll”, inspirert av følelsesliv, smeller helt greit fra seg. 

“Store pupiller, vil kasta drikkå på meg”, rappes det på remiksen av “Bæd”. 
Den er et forsøk på grandios hiphop, men blir for anmasende. 
Originalversjonen høres fortsatt bedre ut. 

Balladen “Lillebror” er en velmenende oppfordring til å ha troen på seg selv, og låten har et par fine øyeblikk, spesielt det finfine refrenget. 
Pompøse strykere preger personlige “Røverdatter” (med Morten Abel, av alle). 
Det låter sårt, men uforløst. 

Produksjonsmessig er det mange lag man kan kose seg med, og Izabell viser tidvis frem talentet på Honning og aske. 
Man hører at rapperen kan faget. 
Men det finnes nok mye mer på lager. 
