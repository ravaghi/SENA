Apple Mac mini (2014-utgaven)
Duger den billigste modellen? 

Mac mini er, som navnet tilsier, en bitteliten datamaskin. 
Det er Apples minste stasjonære, og er i grunn bare en aluminiumsboks uten skjerm, tastatur og mus. 

Det er også Apples billigste Mac, med en startpris på 4.290 kroner; 3.400 kroner billigere enn den nest billigste produktgruppen, MacBook Air. 

Da Apple tidligere i høst oppgraderte Mac mini-serien, var det to år siden forrige gang. 
Den har fått litt mer moderne innmat, som en ny prosessor og grafikkløsning, samt raskere WiFi. 

Grunnmodellen koster dessuten 600 kroner mindre tilsvarende modell fra 2012, så i teorien burde den være et bedre kjøp enn noensinne. 
Men den er ikke helt uten begrensninger. 

Lekker og kompakt 

Hva gjelder design, ser årets Mac mini ut som den har gjort siden 2011. 
Lekker, støpt ut i et stykke aluminium med runde hjørner og skarpe kanter. 
Det skal godt gjøres å finne en stasjonær datamaskin som er like elegant, kanskje med unntak av Apples egen iMac. 

Mac mini egner seg like godt på TV-benken som den gjør skrivebordet, og ikke bare på grunn av utseendet og størrelsen, men også fordi det ikke følger noe ekstra utover selve maskinen enn en strømkabel. 

Skjerm, tastatur og mus må du med andre ord anskaffe selv. 

Maskinen kommer til gjengjeld fiks ferdig konfigurert og skrudd sammen. 
Du trenger ikke gjøre noe annet enn å plugge i den medfølgende strømkabelen, samt koble til nødvendig tilbehør, før den er oppe og går. 

Tre konfigurasjoner 

Mac mini kommer i tre standardkonfigurasjoner. 
Alle er oppgradert fra tredje- til fjerdegenerasjons Intel-prosessorer, fra Ivy Bridge til Haswell, som byr på bedre ytelse og strømforbruk sammenlignet med forgjengeren. 

Spesifikasjonene er som følger: 

Vi har hatt både grunn- og mellommodellen inne til test. 

Begrensningene 

Før vi sier litt om ytelsen og ytelsesforskjellene mellom akkurat de to, er det et par ting verdt å merke seg: 

Apple tilbyr ikke lenger en firekjernet prosessor som alternativ for Mac mini, det er kun tokjernet prosessor som gjelder. 
Til vanlige oppgaver, som surfing, epost og dokumentbehandling, vil ikke dette ha så mye å si for ytelsen. 
Det vil det derimot til de tyngre jobbene, som foto- og videoredigering. 

Tester gjennomført av Ars Technica viser faktisk at 2012-modellene er langt kjappere på de mest prosessorintensive oppgavene, deriblant videokonvertering i Handbrake. 

Det gjelder imidlertid kun den mellomste og dyreste konfigurasjonen. 
Den billigste modellen kom med tokjernet prosessor i forrige runde også, så her vil ytelsen være noe bedre, om enn ikke enormt mye. 

Tidligere kunne du skru av lokket i bunnen av Mac mini for å bytte minnebrikker selv. 
Nå har Apple fjernet denne muligheten, og minnebrikkene er loddet fast til hovedkortet. 
Dermed må du bestemme hvor mye arbeidsminne (RAM) du tror du trenger når du kjøper maskinen. 

Det hadde vært greit nok, men Apple tar seg godt betalt for ekstra minne. 
Den billigste Mac mini-en kommer med 4GB RAM som standard, og det koster 860 kroner for å oppgradere til 8 GB eller 1.760 kroner for å oppgradere til 16GB. 

Det om prispåslaget gjelder for øvrig andre komponenter også. 
Ønsker du å oppgradere lagringsløsningen på grunnmodellen fra en 500GB harddisk til en 1TB Fusion Drive (harddisk/SSD hybrid), koster det hele 2.150 kroner. 
Og dette kan du heller ikke bytte på egenhånd. 

Ønsker du å gå utover standardkonfigurasjonen kan det med andre ord være lurere å velge en av de dyrere modellene. 

I bruk 

Som skrivebordsmaskin: 
Grunnmodellen, som trolig vil være den som er aktuell for folk flest, er ikke akkurat noen kraftplugg, men byr likevel på helt kurant ytelse til vanlig hjemmebruk. 

For øvrig bruker den samme prosessor som i nyeste MacBook Air, hvilket i teorien burde gi lik ytelse. 
Men siden Mac mini har vanlig harddisk, mens MacBook Air har en raskere flashminne-basert løsning (SSD), blir likevel den bærbare maskinen raskere. 

Grunnmodellen henger ikke like bra med i svingene som mellommodellen. 
Det vil si at den er litt tregere til å starte opp, og den snurrende badeballen dukker litt oftere opp når vi starter et program eller har mange oppgaver gående samtidig. 

Det skyldes ikke bare en raskere prosessor, men også at den har mindre arbeidsminneminne, 4GB mot 8GB. 

Med integrert Intel HD 5000-grafikk, er imidlertid ikke grunnmodellen spesielt godt egnet til spilling, så fremt du ikke spiller veldig enkle spill som Angry Birds eller skrur ned grafikken til de laveste innstillingene. 

Da vi prøvde å installere World of Warcraft, fikk vi faktisk advarsel om at maskinen ikke møtte minstekravene og at spillet derfor ikke ville kjøre spesielt bra. 
Dette skyldes riktignok også prosessoren på 1,4GHz - minstekravet er 2,2GHz. 

Mellommodellen er heller ikke noe spillbeist, selv om den har en noe bedre Intel Iris 5100 integrert grafikkløsning. 

Som stuemaskin: 
Den billigste Mac mini-en fungerer også helt fint som stuemaskin. 
Med innebygd HDMI-inngang er det en enkel sak å koble den opp mot TV-en, så fremt du har en HDMI-kabel (dette følger ikke med). 

På fremsiden av maskinen er det en infrarød port, så har du installert et mediesenter-program som Plex, kan du bruke en fjernkontroll til å styre den. 

Ved å koble Mac min opp mot TV-en får du muligheten til å både surfe og se på filmer eller tv-serier. 
Vi synes begge deler fungerte fint på vår 42" TV fra LG. 
Det fløt fint når vi skrollet i nettsider, og Netflix-strømmingen hadde vi heller ingen store problemer med. 
Det gikk også fint å se videofilene i full HD-oppløsning vi har liggende, noe vi ikke kan med for eksempel Apple TV helt uten videre. 

Vi skulle imidlertid ønske det var mulig å bruke Mac mini som en Apple TV, altså ved at man kan streame innhold fra iPhone eller iPad til Mac mini-en (og dermed til TV-en). 
Du kan få det ved å installere et tredjepartsprogram som AirServer, men vi hadde gjerne sett at det var innebygd. 

Til slutt kan det nevnes at Mac mini støtter 4K-skjermer, men bare opp til 30Hz, altså 30 bilder i sekundet. 
Det er halvparten av hva de siste Macbook Pro- og iMac-maskinene klarer og ikke spesielt egnet for kontorarbeid. 

Konklusjon 

Mac mini er den samme lekre, kompakte stasjonære maskinen den alltid har vært - og en rimelig inngangsbillett til Mac-verdenen. 
Grunnmodellen fungerer fint til vanlig hjemmebruk, det være seg på kontoret eller stua. 
Med operativsystemet, OS X 
Yosemite, får du også det meste du trenger av programvare til enkle formål. 

Mac mini er ingen spillmaskin, og skal du bedrive tyngre oppgaver som foto- og videoredigering, bør du kanskje vurdere andre alternativer, da de viser seg at selv de dyrere modellene faktisk er tregere enn forgjengerne. 

Grunnmodellens pris på 4.290 kroner er forlokkende, og lavere enn før, men ikke glem at du må kjøpe skjerm, tastatur og mus i tillegg om du ikke har det alt. 
4GB RAM kan bli i minste laget, og det trekker også ned at det ikke er mulig å bytte selv, spesielt siden oppgraderingsprisen er en del høyere enn om man kjøper minnebrikkene separat. 

Går du for Apples trådløse tastatur og mus, må du riktignok ut med 1.198 kroner. 
Elegant, men dyrt - og til stuebruk er det ikke så praktisk med separat mus. 
Da ville vi heller gått for en flerbruksløsning, som dette rimelige Logitech-tastaturet med integrert styreflate. 

Apple Mac Mini - 1,4GHz DC 4GB 500GB 
