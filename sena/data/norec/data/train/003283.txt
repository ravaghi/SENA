Hairspray
Jeg liker musikaler. 
Herregud, jeg er filmanmelderen som til og med har et hemmelig kjærlighetsforhold til ”Xanadu” (1980), universelt ansett som en av tidenes mest mislykkede filmer! 
Så da vil det ikke komme som en overraskelse at jeg også liker ”Hairspray”, den nye musikalen basert på en sceneversjon av John Waters-filmen fra 1988! 

2007-utgaven bobler av tonelykke og satte meg i et sorgløst 60-talls-univers. 
Men låtene burde vært bedre og handlingen litt frekkere. 

Dansedrøm 

Vi møter korpulente Tracy Turnblad som drømmer om å danse i ”Corny Collins Show” på lokal-tv i Baltimore. 
Mot alle odds får hun sjansen, men tv-produsenten Velma von Tussle vil ødelegge for henne. 

Tracy er nemlig en konkurrent til en annen danser, Velmas egen datter. 
Tracy må stole på venner og familie for å oppfylle drømmen! 

Travolta i drag 

Nykommer Nikki Blonsky stråler som en sol i hovedrollen! 
Hun er nesten identisk med Ricki Lake, som spilte samme rolle for snart 20 år siden (hun gjør for øvrig en kameo her, i likhet med regissør John Waters). 

”Hairspray” vekker automatisk assosiasjoner til ”Grease”, og derfor er det nesten genialt å få oppleve John Travolta i drag! 
Han er utrolig morsom som en smule overvektig Edna Turnblad. 
Stort pluss i margen til Travolta, og ikke minst de som står for maskeringen av ham! 

Michelle Pfeiffer er også veldig god som tv-produsent med spisse albuer. 
Hennes første hovedrolle var for øvrig i kalkunfilmen ”Grease 2” i 1982, og hun har aldri gjort en musikal siden. 
Før nå! 

Ingen hits 

Regissør Adam Shankman har laget en leken, fartsfylt og musikalsk musikal. 
Marc Shaiman har komponert et godt soundtrack, som effektivt kanaliserer det glade 60-tallet, blant annet inspirert av Phil Spectors musikk. 

Men filmen har ingen hits. 
Ingen låter som jeg brenner etter å høre om igjen. 
Det virker å være vanskelig å lage hits til musikaler i dag. 

Ikke engang Beyoncé greide det i ”Dreamgirls”. 
Shaiman greier det heller ikke, og låtene blir derfor litt anonyme og sjelløse. 

Sorgløst sukkerspinn 

Historien er sorgløst sukkerspinn, selv når det brygger opp til rasebråk med Tracy i fokus. 
Men ”Hairspray” er for søt til å skildre det for alvorlig og seriøst. 
Det hadde kanskje heller ikke fungert i denne filmen. 

Jeg tror altså det hadde blitt en enda bedre opplevelse med bedre låter og frekkere handling, men jeg liker ”Hairspray” i 2007-utgave. 

Det rykker i både fot og smilebånd! 
