Konspirasjoner til å bli hekta på
Det er mye som er unikt med «Homecoming», selv om en ser bort fra at selveste Julia Roberts har påtatt seg en ganske så uglamorøs tv-rolle i serien. 

Homecoming 

TV-serie i 10 episoder. 
Sesong 1. 

Sjanger: 
Thriller/drama. 
Nasjonalitet: USA 2018. 
Regi: 
Sam Esmail. 
Skuespillere: Julia Roberts, Bobby Cannavale, Shea Whigham, Stephen James, Alex Karpovsky, Sissy Spacek, Dermot Mulroney m.fl. 
Episodelengde: 30 min. 
Strømmepremiere: 
Amazon Prime Video 2. november. 

Den visuelle stilen for eksempel: 
Snodige kameravinkler og bildeutsnitt stjeler oppmerksomhet, selv om regissør Sam Esmail tidligere har brukt mange av de samme effektene i serien «Mr. Robot». 

At serien er basert på en fiksjonspodkast med samme navn fra Gimlet Media, med Catherine Keener, David Schwimmer og Oscar Isaac i talerollene, er ganske originalt. 
Men det som virkelig er nytt, er at en thrillerdramaepisode varer i 30 minutter. 
Slikt er vanligvis forbeholdt komiserier, tendensen de siste årene er har tvert imot vært at dramaepisoder strekker seg mot en time, mot reklamestandarden på 45 minutter. 

Og utrolig nok viser dette grepet seg å være særdeles vellykket. 

Traumatiserte soldater 

Homecoming er et hemmelig senter for traumatiserte soldater, som skal få hjelp til å bli tilbakeført til et sivilt liv. 

Saksbehandler Heidi Bergman (Julia Roberts) tar imot og gjennomfører ukentlige samtaler med soldatene. 
I første episode tar hun imot den unge veteranen Walter Cruz. 

Så ser vi henne igjen noen år senere. 
Heidi serverer på en sliten restaurant og bor med moren. 
En dag blir hun kontaktet av en etterforsker fra Forsvarsdepartementet. 
De har fått en klage på Homecoming. 
Heidis navn er nevnt. 
Ut fra det lille vi allerede har sett, konstaterer vi at Heidi lyver åpenlyst for etterforskeren. 
Eller? 
Gjennom effektive, stilige og informasjonsmettede scener bygger det seg opp en fortettet stemning av konspirasjon. 

Ikke et minutt er overflødig. 
Stilen er full av godbiter, både visuelle og språklige. 
Og med sin effektivt tilhogde stil, er episodelengden en sterk spenningsdriver. 

Alt er skjult 

Historien veksler mellom livet og etterforskningen i nåtid og Heidis tid i Homecoming. 
Et lite, men interessant persongalleri etableres. 
Men etterforskeren stanger i veggen over alt: alle sier litt, men tier om noe annet. 
Og hva var det Homecoming egentlig drev med? 
Hva jobber Heidis tidligere sjef Colin (Bobby Cannavale) egentlig med? 
Man aner en militær konspirasjon på høyt nivå, men også det kan være en konspirasjon.... 

Serien gir et effektivt og tankevekkende innblikk i hvordan fantasien jobber når informasjon er ufullstendig og ikke verifiserbar. 
Altså «falske 

«Homecoming» er uansett en serie det er lett å bli skikkelig hekta på, der hver dvelende scene når rulleteksten kommer får oss til å ville se mer. 

Serien er allerede fornyet for sesong 2. 

Anmeldelsen er basert på de tre første episodene. 
