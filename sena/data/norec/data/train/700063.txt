Lekent, originalt og velspilt om sexlengsel
Glem romantiske komedier, legg til side forventningen om et tradisjonelt psykologisk-realistisk drama. 
Regissør Eskil Vogt har laget en film der han bevisst gjør oss usikre på hva som er fantasi og virkelighet. 

"Blind". 
Regi/manus: Eskil Vogt. 
Med: 
Ellen Dorrit Petersen, Henrik Rafaelsen, Vera Vitali, Marius Kolbenstvedt. 
Norge 2014. 
1 time 37 minutter. 
Aldersgrense: 15 år. 
Egnethet: 
Voksen. 

Og da mener jeg selvfølgelig sant og oppdiktet innenfor den fiksjonen han som manusforfatter har skapt. 
Det er klart at vi møter en ung kvinne, Ingrid, som i voksen alder er blitt blind. 
Det er også pålitelig at hun er gift med Morten. 
Men utover det gjør filmens skikkelser gradvis såpass merksnodige ting at du vil begynne å lure. 

En dag går Morten på kafé med den ensomme kompisen Einar som han ikke har sett på mange år. 
Nei se, i neste bilde sitter de med ett på Oslo-trikken. 
Og så brått på kafeen igjen. 
Eller ta den lekre scenen da den ikke-seende Ingrid mister en lp-plate i fanget på Morten der han sitter musestille i en stol og later som han ikke er der. 
I neste bilde er han borte. 

Hva slags bedrag er det Vogt utsetter oss for? 

Ingrid sitter altså hjemme og jobber med en pc. 
Hva skriver hun på? 
Og hvorfor blir filmens andre kvinnelige rolle, Elin, plutselig også blind? 
For ikke å snakke om at da én kvinne blir gravid, blir også en annen det. 

Nok sagt. 
Én nøkkel til å gripe filmen er å stille med åpent sinn og være med på regissørens lett surrealistiske lek. 
Jeg fikk slett ikke alle brikker til å falle på plass og går ennå og grubler på noen scener. 
Men det er en god grubling når man tenker at scenene speiler hvordan et sinn fabulerer og fantaserer, drømmer og håper. 

Lengsel etter sex 

En annen nøkkel har skuespiller Ellen Dorrit Petersen røpet i et intervju med Aftenbladet: 
"Blind" handler om menneskers lengsel etter sex. 

Den ensomme Einar har fråtset i nettporno, etter hvert i de rareste varianter. 
En nabo kikker på kvinnen som kler av seg i leiligheten på den andre siden av gaten. 
Ingrid lurer på om Morten egentlig vil elske med en kone som har mistet synet. 
En gift mann har stevnemøte med en enslig mor. 

Vogt syr så mange brokkene sammen på originalt vis til en leken fabel. 
Han skaper en fascinerende kontrast mellom hvor modig et menneske kan flørte med en annen i fantasien (herlig scene mellom Einar og Elin i butikken), og hvor sjenert man er i det virkelige liv. 
Eller hvor dristige våre sexfantasier kan være og hvor kjedelig vår seksuelle praksis ofte er. 

Dertil er "Blind" uhyre velspilt. 
Petersen gjør en meget troverdig framstilling av kvinnen som prøver å håndtere dagliglivets bevegelser i leiligheten der hun murer seg inne i på dagtid. 
Henrik Rafaelsen fungerer utmerket som ektemannen som dras inn i rekken av overrumplende hendelser. 
Vera Vitali og Marius Kolbenstvedt er til fulle med på notene i rollene som Einar og Elin. 

"Blind" er et dristig filmprosjekt fordi den formmessige annerledesheten krever innlevelse fra publikummeren. 
Men den som er med på leken, får flerfoldig igjen. 
