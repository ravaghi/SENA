Søskenparet gir oss en perfekt start på dagen
Angus & Julia Stone er nesten litt for lette å like. 

Nick Cave er ikke den eneste australieren som står på scenen på Bergenhus onsdag. 
Søskenparet Angus & Julia Stone er også fra Australia, og med sin solbrillevennlige indierock gir de folk en fin start på festivaldagen. 
Deres litt døsige musikk er nemlig et perfekt soundtrack til de tidlige festivaltimene. 
Mens solen ennå er til stede, og folk sitter og slapper av i gresset. 

Stone-søsknene var egentlig i ferd med å gi seg med deres felles prosjekt i 2014, men i stedet valgte de å satse. 
Og takket være låter som «Chateau» og «Big Jet Plane», har de nå bevegd seg vekk fra de små kjellerlokalene og inn i de store konserthallene. 

Og på Bergenhus viser de sammen med resten av bandet at de kler den store scenen. 
Det er riktignok tidvis noe litt monotont over bandet, og de kan innimellom høres ut som en australsk kopi av de amerikanske indierockerne i The War On Drugs. 

Men Angus & Julia Stone klarer å finne små ting som spriter opp sangene, og gjør dem interessante. 
En trompetsolo her, og et støyparti der. 

Låtene til Angus & Julia Stone lette å like. 
De er for så vidt også lette å glemme, men av og til gjør det ingenting. 
