Hva med en helgetur til en annen religion?
NRK med himla god idé. 

|||TV: 
Som den pubertale blasfemiker jeg har lett for å være, var det fristende å se «Oh my God» som «Forbrukerinspektørene — religionsspesial». 
Nysgjerrig på mormonene, sier du? 
Det er ikke nødvendigvis like komplisert som i tv-serien «Big Love», der Bill Paxton har tre koner og mange skumle bekjente. 
Du kan for eksempel bli misjonær, som innebærer å dra til et fremmed land i to år for å snakke gebrokkent og stoppe folk på gata i en arbeidsuniform bestående av dress og slips og ryggsekk. 

Det er selvsagt tilfeldig at jeg gjør vennlig og økumenisk narr av mormonene. 
De må tåle såpass, så lenge de har Gud på sin side. 
Det er jeg som får svi til slutt. 

Poenget er at religion til dels er blitt et livsstilsspørsmål. 
Ungdom shopper rundt og vurderer hva som er mest digg, eller de bestemmer seg for å ta foreldrenes religion på større alvor. 
Det handler om identitet. 
Den norske kirke, som stort sett består av ufrivillige medlemmer, burde begynne med egenimport av muslimer og buddhister, siden kontrasten vil gjøre folk mer bevisste på egen identitet og historie. 

Dans og kefir 
I mellomtida tar NRK og Migrapolis tak i materien og gir oss en enkel og sjarmerende innføring. 
I løpet av fire programmer blir vi kjent med åtte ulike religioner og livssyn gjennom unge mennesker som inviterer hverandre inn i sine liv for en helg. 

I første program blir pinsevennen Anne Louise Hübert med hjem til hinduistiske Ravinea Kirupamurthy, der hun lærer å danse som Shiva og blir fortalt om de daglige ritualer. 
Hun kan for eksempel ikke be i et rom med gudebilder når hun har mensen. 

Anne Louise er usikker på om det er guden verdig å helle kefir over den, men virker nysgjerrig. 
Hun har en morsom kommentar om reinkarnasjon og det faktum at mange hinduer er vegetarianere: 
Er dere redde for å spise bestemor? 

Info-reality «Oh my God» er som sjanger en undergruppe av infotainment — vi kan kalle den «info-reality». 
Her finnes ingen premier, annet enn viktig kunnskap om våre medmennesker i et stadig mer flerkulturelt samfunn. 
Stemningen er preget av latter og lett sjenanse: 
Ja, så, her har du religionen min, liksom, hihi. 

Mormonen Andrew Phillips er ikke samme type humørspreder som Ravinea, men humanetikeren Kjetil Hermansen er interessert og — hva skal vi si — sporty, selv om han ikke føler den hellige ånds nærvær. 

Neste uke er det gudebytte. 
Jeg har troen på «Oh my God». 
