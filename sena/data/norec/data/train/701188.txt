En John Dahl-film, hurra!
En ny John Dahl-film er en begivenhet for de som følte seg kule i starten av nittitallet, og dem er det faktisk mange igjen av. 

De er bare litt roligere nå. 
Men like fullt: 
Mannen som regisserte «Red Rock West» og «The last seduction», burde avgjort ha fortsatt med akkurat det, i stedet for å forsvinne i TV-serienes brakkvann. 

«You kill me» har høstens kjærestepar, hvis vi ser bort fra Siv Jensen og alle mennene i Venstre og Kristelig Folkeparti. 
Ben Kingsley er fantastisk som polsk leiemorder. 
Han skulle ivareta drepinga for den skrantende polske mafiaen i Buffalo, men mannen er en så uhelbredelig alkoholiker at han blir sendt til San Francisco for å gå på AA-møter. 

I byen ved brua treffer han den stiligste dama i amerikansk film, Téa Leoni, en skuespiller som ville kunne ha sagt «send meg telefonkatalogen» med så ustabil perfeksjon at du ville følt at humoren ble gjenfødt. 
Kingsley og Leoni forsøker å opprettholde et sannsynlighetsramma kjærlighetsforhold samtidig som han får de anonyme alkisenes hjelp for å kunne myrde folk igjen. 

Humoren er tørr som sure martinier med oliven. 
Personlighetene er skrudde på den behagelige måten som en gang i tida gjorde at du ønsket å bo i en film. 
Ikke minst Leoni framstiller en filmperson som du kunne tenke deg å fylle triste tirsdager med, fordi hun i sin sarte livsdugelighet tilhører de kompromissløst irrasjonelle. 
Hvor ble de av? 
Hva skjedde med de irrasjonelle i verden? 
Sitter de medisinerte og regulerte i arkitekt-mishandla kontorer og forsøker å ikke søle smuler på golvet? 
