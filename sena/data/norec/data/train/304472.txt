Hesten og hans gutt
«Hest på balkongen!» er en god kandidat til prisen for årets mest gjennomsnittlige film. 

FILM: 
Det er ikke uten grunn at historier om dyr som hjelper barn å hanskes med emosjonelle problemer er en gjenganger i familiefilmens verden. 
Ikke bare er dette en formel som er skapt for å avstedkomme universelle fortellinger om vennskap og tillit, det er også en særdeles god oppskrift på fysisk og filmatisk gunstig humor. 

Østerriksk hestehvisking «Hest på balkongen!» handler om Mika, en ti år gammel gutt med Aspergers syndrom som bor i en boligblokk i Wien sammen med sin mor Lara. 
Mika har vanskelig for å få venner, og tilbringer mesteparten av fritiden alene. 
En natt får han se en hest stående på balkongen til en av de andre leilighetene i oppgangen, og dette blir startskuddet for en serie hendelser som skal snu livet til den innesluttede, vanestyrte gutten på hodet. 

Sammen med nabojenta Dana bryter Mika seg inn i leiligheten, og slik blir de kjent med både hesten Bucephalus og den nyblivne hesteeieren Sascha. 
Mika og Bucephalus får umiddelbart god kontakt, og dette unike vennskapet skal redde både dem og naboene deres gjennom pengeproblemer, kidnappinger, og hjerteinfarkt. 

Ekstremt gjennomsnittlig 
Det er sjelden man ser en film som er så komplett og verdinøytralt akseptabel som «Hest på balkongen!». 
Historien mangler nerve og driv, filmspråket mangler særpreg og oppfinnsomhet, hesten er fullstendig ribbet for sjarm og personlighet, og i lange strekk er den å regne som en opplysningsfilm om Aspergers syndrom. 
Og likevel fungerer det på et vis. 
Filmen blir aldri virkelig kjedelig, og selv om den lider av et alvorlig underskudd på sjarm, er det heller ingen av rollefigurene som vekker noen virkelig irritasjon eller antipati hos publikum. 

Det er umulig å mønstre noen sterke følelser for eller mot «Hest på balkongen!», og avgjørelsen om å jazze opp filmens norske tittel med et utropstegn er i så måte forståelig. 
Sant å si er denne lille gesten det mest særpregede og entusiastiske denne filmen har å by på. 
