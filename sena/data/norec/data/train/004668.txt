Gåsehud
Kunne vært enda skumlere. 

Gåsehud er en spenningsfilm for barn og ungdom som gir en ganske god eventyrfølelse, selv om den kanskje feiler litt på det aller viktigste, nemlig å skremme. 

Den er basert på forfatter R.L. Stines Grøsser-serie, og regissør Rob Letterman har fått til en ganske underholdende film av det. 

Den evner nok ikke helt å oppnå effekten som tittelen lover, men Gåsehud morer og underholder akkurat nok til at grøsserlystne barn godt kan se den på kino, i trygg visshet om at det ikke blir for skummelt. 

Monstre slipper ut 

Zack (Dylan Minnette) og mora Gale (Amy Ryan) flytter til en småby, der han blir kjent med nabojenta Hannah (Odeya Rush) og hennes merkelige og overbeskyttende far (Jack Black). 

Det viser seg at han er selveste R.L. Stine, har hylla full av sine egne bøker med hengelås, og at alle monstrene i dem slipper ut om noen åpner dem. 

Det gjør de selvsagt, og så må Zach, Hannah og R.L. 
Stine finne ut hvordan de skal redde byen og få monstrene inn i bøkene igjen. 

Dylan Minnette er en kjekkas, men mangler kanskje litt karisma. 
Odeya Rush er en israelsk skjønnhet med litt bedre tilstedeværelse. 

Ryan Lee spriter opp persongalleriet som den morsomme kompisen Champ, mens Jack Black tar denne filmen på rutinen, uten å imponere nevneverdig. 

Det er skapningene fra R.L. 
Stines bøker som er morsomst, selv om noen av dem har et altfor data-animert preg, mens andre forsvinner i mengden. 

Favoritten er heldigvis den mest brukte, nemlig buktalerdukken Slappy, som Jack Black også har gitt stemme til. 

Familievennlig skrekk 

Filmen reiser en del spørsmål hos meg som aldri blir besvart. 
Hvorfor er ikke bøkene bedre sikret, om de er så farlige? 
Men da hadde det ikke blitt en særlig spennende film av det. 

Når katastrofen først er et faktum, bevares farten og spenninga hele veien ut, der det også er plass til en liten, oppskriftsmessig tenåringsromanse. 

Regissør Rob Letterman har kanskje en liten mini-Spielberg i seg, og har laget en forstadsfilm med humor, spenning og familievennlig skrekk. 
Den kunne bare vært enda skumlere, det hadde barna tålt 
