En cowboy-grøsser
I denne filmen går Sarah Michelle Gellar fra sted til sted med så sjelfull blekhet at man skulle tro hun forsøkte å bli oppdaga av Ingmar Bergman, men det gjør ikke noe. 

Den første amerikanske filmen til briten Asif Kapadia er en slags stemnings-orgie. 
Gellar kommer til Texas-byen La Salle, der til og med jernbanesporene ser fillete ut, og hun dumper inn i et okkult cowboy-mysterium med rot i egen barndom. 
På en Lynch-rød fantasi-bar treffer hun den mystiske Terry, som ser ut som om han reparerer nav eller banker bølgeblikk, men pleide å kjøre melkebilen, og han har en hemmelighet og hun har en hemmelighet og det finnes færre smil enn i Domkirken på langfredag. 
I speilet ser hun en annen dame. 
Kan det være hennes liv hun opplever? 
Den som spoler, får se. 
Det er i hvert fall en rein film, med forbilledlig knapp dialog. 
