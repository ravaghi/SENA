The Streets:«Everything Is Borrowed» 

(Pure Groove / Warner) 

Tidvis oppstemt britisk gategospel. 

Tidligere fans av den urbane gatepoeten Mike Skinner - alias The Streets - kommer muligens til å snuble i rennesteinen når de hører det Arcade Fire-aktige kirkeorgelet som innleder «Everything Is Borrowed», og platen er da også radikalt annerledes enn de dystre merkesteinene som Skinner har levert tidligere. 
Lydbildet er åpnere, tematikken lysere og den generelle tonen i det hele tatt mer oppstemt. 
Likevel er Mike Skinner mer enn gjenkjennelig via sin monotone ræpp-teknikk og oppstykkede rytmebruk. 
Noen av sporene høres dessuten fremdeles ut som om de er produsert i en blikkboks, men Skinner har heller ikke mistet evnen til å lage melodiske punchlines som blir sittende i bakhodet en lang stund. 

Anbefalte kjøp: 
«Heaven For The Weather», «I Love You More (Than You Like Me)», «On The Flip Of A Coin» og «On The Edge Of A Cliff». 
