TEST:BMW 2 Active Tourer xDrive 

Med firehjulsdrift og ny, raffinert og kraftig dieselmotor blir 2-serie Active Tourer en komplett bil. 

Det er så mange som forbinder BMW med bakhjulsdrift, at det er lett å glemme at de faktisk er det bilmerket som selger flest biler med firehjulsdrift (xDrive) i det norske markedet. 
Men da de startet med forhjulstrekk ble det bråk. 

Helt feil? 

BMW-entusiastene ropte om svik av merkets identitet. 
For ikke nok med at 2-serie Active Tourer, da den kom, hadde drift på "feil" hjul - noe BMW hadde sagt de aldri ville produsere, det var også en flerbruksbil, noe de også hadde lovet aldri ville skje. 
Men så testet vi den nye 2-serie Active Tourer, og kom til at dette var jo slett ikke så verst. 

Den er for øvrig en helt annen type bil enn «bare» 2-serie, noe vår test av 220i viser med all tydelighet. 

Men nå er altså den firehjulsdrevne utgaven av Active Tourer på plass, og den kommer i tillegg med den nyeste dieselmotoren og den flotte åttetrinns automatgirkassen. 

Eksteriørbilder: 

Konkurrenter? 

Med xDrive er eneste direkte konkurrent Mercedes-Benz B-klasse med 4Matic firehjulsdrift. 
Det er ikke så lenge siden vi prøvekjørte den oppgraderte versjonen av denne, så sammenligningsgrunnlaget var på plass. 

Og det gikk ganske raskt opp for oss at BMW har fått til et enda bedre produkt. 

Men la oss heller ikke glemme VW Golf Sportwagon som også er en meget kompetent aktør i samme kategori. 
Den har imidlertid ikke det samme premium-tilsnittet, men kommer til gjengjeld med en langt hyggeligere pris. 

Vi kåret Sportswagon til det beste Golf-kjøpet etter prøvekjøring, men siden Volkswagen ennå ikke har bestemt seg for å utstyre den med 4Motion (VWs 4x4), så er den foreløpig ikke noen reell konkurrent. 

Plass så det holder 

Tverrstilt motor foran og akselavstand på 267 centimeter betyr mye for plassforholdene. 
Forskjellen i plassutnyttelsen mellom denne og BMW 1-serie er skrikende. 
Med baksetene oppe har man 468 liters bagasjeplass. 
De kan felles med å trykke på en knapp, og man kan også skyve dem langt framover hvis man vil ha dem oppe. 

Innvendig er inntrykket enda bedre - i det minste med Sport Line eller Luxury Line-pakken, som testbilen var utstyrt med. 
Med skjerm på 8,8-tommer og skinnseter med kontrasterende mønster ser det riktig så lekkert ut. 

Ny 4x4-konfigurasjon 

Men vi skal ikke gjennomgå i detalj alle egenskapene til BMWs første fleksibil (kompakt flerbruksbil) i nyere tid - her henviser vi til den første testen. 

Her fokuserer vi i stedet på det som er nytt. 
Det vesentligste er at den nye versjonen av xDrive for første gang baseres på en plattform som i utgangspunktet er forhjulsdrevet. 
Dessuten har den fått den nyeste versjon av 20d-motoriseringen, altså siste generasjon dieselmotor basert på den modulære motor-arkitekturen. 

Det er altså snakk om en helt annen motor enn den vi testkjørte i 420d xDrive i vinter. 

Mer moderne motor 

Det betyr at den tilhører BMWs nye generasjon med motorer, som løfter Efficient Dynamics-begrepet til et nytt nivå. 
«Grunnstenene» i denne er sylindre med en halv liter slagvolum hver og variantene som introduseres i stadig flere bensindrevne modeller er 3,0-literen med seks sylindre, 2,0-literen med fire og 1,5-literen med tre sylindre. 

Sistnevnte er den som blant annet sitter i hybrid-sportsbilen i8 - men den finnes også i 2-serie Active Tourer, nærmere bestemt i 218i, der den produserer 136 hestekrefter. 
Det dreier seg om innsteget i Active Tourer-familien, til 308.000 kroner. 
Hovedprinsippet er det samme for dieselmotorene. 
Alle har BMWs nå kjente Twin Power Turbo-teknologi. 

Raffinert diesel 

Dette er toppmotoriseringen på dieselsiden for Active Tourer. 
Ønsker man bensin, firehjulsdrift og automat er toppvalget 225i med 2.0-liters rekkefirer Twin Power Turbo og 231 hestekrefter. 

Men for vår del var testbilen altså dieselmotorisert, men det tenkte vi snart ikke mer på. 
Denne motoren er nemlig mye mer raffinert enn sin forgjenger. 
Lyden er mye mer dempet, dieselraklingen er nesten borte. 
Gangen er mer kultivert og motoren føles samtidig mer spenstig, kvikkere og med en mer harmonisk kraftutvikling. 
En ny generasjon - helt klart. 

Skikkelig grep 

På tørr asfalt er det eneste vi merket til xDrive at det tok av kvikkere enn forventet. 
Så er da også 220d med firehjulsdrift en habil sprinter, ikke bare grunnet den spreke (190 hestekrefter) og sterke (400 newtonmeter), nye motoren, men også takket være en effektiv åttetrinns automat kombinert med firehjulsdriften. 
BMW presiserer at firehjulsdrift-systemet ikke øker bilens masse med mer enn 61 kilo. 

Interiørbilder: 

Avansert 4x4 

BMWs xDrive av siste generasjon er tilpasset konfigurasjonen med tverrstilt motor og forhjulsdrift i utgangspunktet. 
Det dreier seg om firehjulsdrift med Haldex-kobling av femte generasjon, som er modifisert med en ventil som regulerer tilførselen av olje til flerplatekløtsjen. 

Dette gjør den enda raskere i reaksjonen slik at moment blir sendt til bakhjulene allerede før føreren merker at det er noe behov for det. 
Firehjulsdrift vil ikke bare være aktivert på glatt/krevende føre, men ved dynamisk, aktiv kjøring i sving og i høye hastigheter på for eksempel tysk motorvei. 
Systemet jobber sammen med en differensial på bakakselen som har sin egen elektroniske kløtsj. 
Systemets reaksjonstid er på 0,1 sekund, ifølge BMW. 

Komfort OG dynamikk 

Og etter forsøk både på og utenfor vei må vi si oss enda mer overbevist av BMWs 2-serie med dette systemet enn vi var av Mercedes' versjon på B-klasse. 
Reaksjonene er mer sømløse og effektiviteten upåklagelig. 
Her merkes det at 4x4 har som oppgave ikke bare å forbedre fremkommeligheten, men også å gi bilen mer dynamikk og kjøreglede generelt. 

Balansen er god - bilen oppleves overraskende lite fortung. 
Det merkes heller ikke i overdreven grad at bilen har høyere tyngdepunkt enn sine lavere familiemedlemmer. 

Akkurat som motoren oppleves understellet som raffinert og er et steg opp fra den forhjulsdrevne varianten. 
Styringen er presis og direkte, og gir brukbart med tilbakemeldinger fra underlaget. 
De dynamiske egenskapene gjør med andre ord ikke skam på merket BMW. 

Samtidig er ikke komfortnivået ofret, selv om vi bet oss merke i noe rullestøy på de grovere asfaltpartiene. 
Men korte ujevnheter og røff grusvei i godt driv taklet bilen uten problemer. 
Dette er overraskende bra i denne bilklassen. 

Utstyrsmessig er BMW selvsagt nærmest uuttømmelige når det gjelder ekstrautstyr. 

Her finner man det nyeste av førerassistanse og sikkerhetssystemer, navigasjon «plus», komfortutrustning og dekor. 
I tillegg til grunnprisen på 448.000 kroner for 220d xDrive 190 hk med automat (pluss frakt og leveringsomkostninger), regner vi med at en svært stor andel av kundene vil plusse på utstyr for 50 - 100.000 kroner, ofte mer. 

Den beste 

Vi avrunder denne testen med å utrope BMW 2-serie Active Tourer til bestemann i klassen. 
Den klassen er riktignok ennå relativt glissen, men uansett kategori er dette en kompaktbil som har svært mange veldig gode egenskaper. 

Den er råsterk, rask, kjører veldig bra selv om den har relativt høy sittestilling. 
Din gir i tillegg samtidig en rekke familiebil-fordeler. 
Miljømessig kommer den ikke altfor uheldig ut hvis vi skal tro det oppgitte forbruket på 0,46 liter per mil - med 190 hester, automat og firehjulsdrift, må vi huske på. 

Det blir altså terningkast seks på nykommeren som lykkes i første forsøk! 

Reiseomkostningene til denne reportasjen er dekket av importøren. 
Les mer her 
