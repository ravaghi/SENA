Prisbelønt prestasjon
Aldersgrense: 
Tillatt for alle 

Alice Howlands (Julianne Moore) hele identitet og personlighet er knyttet opp mot hennes intellekt og hennes yrke som kjent språkprofessor. 
Da hun plutselig begynner å glemme de enkleste ord, skjønner hun at noe er galt. 
I en alder av bare 50 år får hun diagnosen tidlig Alzheimers sykdom. 
Sykdommen er sjelden og arvelig. 

Filmen er basert på Lisa Genovas bestselgende roman med samme navn, og er absolutt både rørende og hjerteskjærende. 
Samtidig synes jeg de kunne ha gått dypere ned i materien. 
De pirker borti det vonde, men det er ganske romantisert i forhold til hvor grusomt det er i virkeligheten. 

Det er også snodig at mannen bare reiser fra sin syke kone og gir hele ansvaret til sin yngste datter, og det blir også merkelig at når deres eldste datter får beskjed om at hun har arvet genet (som betyr at hun 100 prosent sikkert utvikler sykdommen), så er det liksom ikke så farlig. 

Som sagt, en romantisert versjon , men de får likevel frem Alice sin kamp for å beholde seg selv, og hvor vanskelig det er for de pårørende å se den de elsker forsvinne gradvis. 
Julianne Moore gjør en av sine beste rolleprestasjoner så langt i karrieren, som både har gitt henne en Golden Globe, en Critic’s Choice Movie Award, en SAG Award, en BAFTA og en Oscar-nominasjon. 
