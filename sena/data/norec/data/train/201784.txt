LiveDrive - grenseløs lagring på nett
Dukker opp som en harddisk i Utforsker. 

Stedsuavhengig lagring er et hett tema for tiden, og vi har vært innom det ved flere anledninger i det siste. 
Det dreier seg altså om å lagre dataene dine andre steder enn på en lokal harddisk, minneplugg eller lignende, men et sted der du kan få tilgang til dem - uansett hvor du befinner deg og hvilken datamaskin eller dings du jobber på. 

To av de mest populære gratis-løsningene er Windows Live Mesh og DropBox, som begge er gratis. 
Ulempen er at de begge har en øvre lagringsgrense på noen ganske få gigabytes, og det er ikke særlig mye i disse multimedietider. 

Ingen lagringsgrense 

LiveDrive, derimot, er totalt fri for den slags begrensninger. 
Den er samtidig kanskje den tjenesten som er enklest å bruke, all den tid at den bakes inn i Windows Utforsker med egen stasjonsbokstav. 

Ja, du ser faktisk ikke forskjell på LiveDrive-stasjonen og en vanlig partisjon. 

Den brukes da også på samme måte, og du kan lagre og åpne filer fra LiveDrive som fra hvilken som helst harddisk eller minneplugg. 

Det går dessuten like kjapt som om du jobbet lokalt. 

Hvordan er det mulig? 
Jo - filene ligger både lokalt, en skjult mappe, og på ditt LiveDrive-område på nettet. 
Synkroniseringen av den lokale kopien og "on-line"-versjonen foregår i bakgrunnen, uten at du merker det. 

Kan jobbe offline 

Du kan selv bestemme om alt kun skal lagres på LiveDrive, eller begge steder. 
Sistnevnte byr på åpenbare fordeler med tanke på hastighet, for ikke å glemme at du kan bruke LiveDrive selv om du er offline. 
Så snart du er online igjen vil synkroniseringen kjøre i bakgrunnen. 

Installerer du klientprogrammet på en annen PC og logger deg på LiveDrive-området ditt der, vil du få tilgang til nøyaktig samme data, og hvis du ønsker det kan det lages lokale kopier av filene dine også her. 

Hvis du ikke installerer klientprogrammet, kan du likevel aksessere og behandle filene dine - gjennom nettleseren. 
Da vil du også få tilgang til andre funksjoner, deriblant fildeling med andre og revisjonshistorikk. 
Sistnevnte gjør det mulig å gjenopprette tidligere versjoner av filer, for eksempel dokumenter og redigert bilder. 

Noe gjenstår, gratis i beta 

LiveDrive er foreløpig kun i beta-stadium, og det merket vi ved noen anledninger. 
Det mest plagsomme er at miniatyrer av bildefiler og mapper med bilder ikke vises riktig. 
De viser rett og slett ikke riktig bilde: 

Vi savner også en enkel indikasjon om en fil er synkronisert eller ikke, slik for eksempel Dropbox byr på. 
Og sist - ikke forvent å kunne forhåndsvise og redigere filene dine via nettleseren, selv om dette skal gå i teorien fikk vi bare feilmeldinger under vår test. 

Bortsett fra dette er LiveDrive en svært enkel og imponerende tjeneste, og så lenge den er betafase, er den også gratis å bruke. 
Vi snakker her altså om ubegrenset lagringsplass. 

Blir betaltjeneste 

Vi har dessverre ikke fått vite når LiveDrive går ut av betafasen, men vi vet at det kommer til å bli en betalingstjeneste. 
For rundt 400 kroner i året får du fortsatt ubegrenset lagringsplass, men du får bare installere klientprogrammet på én PC. 
For 900 kroner får du installere klientprogrammet på inntil 5 PCer. 

Men før den tid har kanskje Google lansert sin mye omtalte GDrive, som mange håper og tror skal både by på ubegrenset lagring, og være helt gratis. 

LiveDrive fungerer i de fleste nettlesere, men klientprogrammet virker kun i Windows XP eller nyere. 
En Mac-versjon skal imidlertid være på trappene. 

Du finner mer informasjon på www.livedrive.com 
