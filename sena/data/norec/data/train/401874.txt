Album fra Alan Walker:Fint, men i overkant «safe» 

Suksessprodusenten gir ut et noe monotont førstealbum. 

Den 21 år gamle produsenten Alan Walker har holdt på i flere år og har levert flere megahits til stor internasjonal oppmerksomhet. 

Den bergensbaserte lydmakeren har milliarder av strømminger på diverse plattformer, men det er først nå han samler seg og slipper sitt debutalbum. 

Klinisk fengende 

Der får vi en stor dose med pulserende synther og melankolsk tangentspill, alt badet i romklang og tunge rytmer i åpne lydlandskap. 
Flere av singlene dukker opp igjen – det er kun den første halvdelen av albumet som inneholder materiale vi ikke har hørt før. 
Samtidig settes låtene inn i en større kontekst, med en låtrekkefølge som gir det hele en god flyt. 

Man kjenner etter hvert igjen Walkers grep og triks. 
Han mestrer en formel av moderne house med elementer fra orkestral filmmusikk. 
Suksessen ligger i popteften. 
Han er flink til å skape «hooks» og refrenger som maser seg inn i underbevisstheten din. 
Det er nærmest klinisk fengende. 

Mange kokker 

Et imponerende lag av følsomme gjestevokalister som gjerne dropper konsonantene i de lettglemte tekstene, gir musikken retning. 
Walker forsvinner tidvis litt i bakgrunnen, men leverer også finslipte elektroniske detaljer som skaper spenning i de rolige låtene. 

Dette er et album med mange kokker, men forholdsvis lite søl. 

En av de sterkere låtene er «I Don't Wanna Go» med Julie Bergan. 
Den bryter opp melankolien med litt lettbent dub, drevet frem av en catchy melodi og en rytme som skaper spontan bevegelse. 
Bergan later til å tilpasse seg Walkers arrangement og gir musikken plass. 

På trygg grunn 

Låtene bærer preg av å være skåret over samme lest. 
Dette gir Walker et enhetlig og lett gjenkjennelig (les: markedsførbart) uttrykk, men det gjør også lytteropplevelsen noe monoton. 

Dette avhenger selvfølgelig av hvilken setting du hører albumet i. 
Som stemningsskaper på et vors vil det absolutt slå an, men om man retter fokuset mot musikken i seg selv, virker det som om Walker «safer» litt mye. 

Det er kanskje forståelig at en ung artist i popbransjen gjør det slik, men hva kunne han gjort med friere tøyler og færre gjester? 
Alan Walker er en imagebevisst fyr som representerer moderne nettkultur i sitt visuelle uttrykk. 
Det hadde vært kult å høre mer av dette i den faktiske musikken. 

Dette er allikevel en fin oppsummering av hans første år i rampelyset. 
