Når Carola og Hank synger, blir det uro i stua
Utfordrer ideen om hva julemusikk kan, skal og bør være. 

||| 
ALBUM: 
Engelskspråklig remake av Carolas to «Jul i Betlehem»-album, utvidet med noen kjendisduetter — det er også en måte å trykke penger på. 

Men dette er ikke easy listening på noen måte. 

Carolas frikirkelige gospelrøtter og intense vokale nærvær og en ambisiøs, innimellom Midtøsten-krydret crossoverproduksjon holder stort sett de fettdryppende, kandiserte julestemningene på armlengdes avstand. 

Innimellom er fraværet av julestemning påfallende, «Find My Way To Bethlehem» har bare tekstbudskapet plassert i høytiden. 
Musikalsk er det en kraftkrevende blues/gospel/voksenpop-øvelse helt uten sesongfortegn — et klart fremmedelement i en julemusikktradisjon hvor det å tenke utenfor boksen på en måte bør gjøres innenfor boksen likevel. 

Rapperen Blues får ta for seg påobligatoriske «The Little Drummer Boy» og juksereggaen gynger av gårde på «O, Sanctissima». 

Når Hans Erik «Hertis» Dyvik Husby gjester på en ellers tander og skrifttro «Silent Night», skaper det i seg selv en slags uro i stua. 

Det er bare å berømme Carola og produsent Erik Hillestad for å utfordre etablerte konvensjoner ved juleplatefaget, men det blir også et spørsmål om det da blir ordentlig jul med denne plata. 
