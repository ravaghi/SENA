Det knirker i konstruksjonen
Mange fine ideer som ikke forløses fullstendig. 

Det bergensbaserte Happy Gorilla Dance Company er gjengangere på teaterfestivalen Meteor. 

Det er alltid overraskende hva de gjør og alltid med mange interessante momenter. 
I 2012 var de med på Oktoberdans med musikalen «Exit Strategies» som kritiserte kapitalismen og «Power Nap Shop» som ville fjerne skammen fra soving. 
I 2015 leverte de en mørk og mystisk seanse med «Dying to be alive» hvor den livløse kroppen ble undersøkt. 

Kompaniet har vært opptatt av grenser og overskridelse, både ytre og indre og også denne forestillingen kan sees i forlengelsen dette prosjektet. 

Publikum sitter på alle kanter i det svarte scenerommet på USF Verftet. 
Tau holder oppe treverk som minner om et edderkoppnett over hele scenen. 

På den ene siden i ytterkanten projiseres tekst på en kloss. 
Det handler om menneskers forventninger. 
Forventninger til at internett skal virke, at vi skal kjøpe billige bukser fra underbetalte arbeidere og at folk skal forstå en når man snakker engelsk. 

Dramaturgien er simultan og som publikum må man velge hvor man skal hvile blikket. 
Enten på mannen i hjørnet som gipser sin egen arm, eller på to kvinner som flytter på murstein, beveger seg i tauet eller lager masker borte i det andre hjørnet. 
Lydsporet skurrer og knitrer, en repetitiv nynning fyller tidvis rommet. 
De tre aktørene holder stort sett på med sitt uten å interagere. 
Stadig flere masker og gipsavtrykk henges opp i taukonstellasjonen. 

I programheftet til forestillingen har de gjenfortalt historien til Daidalos fra gresk mytologi. 
Håndverkeren som var særdeles kyndig og som drømte om det umulige. 
Han er spesielt kjent for sagnet om at han bygde vinger til sin sønn som fløy for nært solen og døde. 

Forestillingen utgjør et meget saktegående byggverk og det skapende mennesket virker stå sentralt. 
Stille og rolig legges små detaljer til og aktørene begynner å dra og slite i byggverket; vil dette holde? 
Avstøpninger av menneskekroppen ser dessuten visuelt flott ut på scenen der de dingler ned. 
De er også veldig virkningsfullt når musikken blir mer levende og intens og byggverket kommer til live. 

Likevel er det for mange løse tråder og forestillingen oppleves som ufullstendig. 
Mot slutten vises ulike tidspunkt på klossen etterfulgt med teksten «tar på telefonen» eller «tar på dataen». 
Det skal vel vise det moderne menneskets avhengighet og teknologien som tidstyv. 
Dette blir stående som en litt banal motsetning til det ekte og skapende mennesket på scenen. 
Sist jeg så Happy Gorilla Dance Company var innvendingen min at forestillingen fremsto både som overtydelig og utydelig på samme tid. 
Jeg sitter igjen med samme følelse nå. 
