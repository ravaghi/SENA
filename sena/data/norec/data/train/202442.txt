PRØVEKJØRT:VW Golf Sportsvan 

Husker du Golf Plus? 
Vel dette er samtidig mer av det samme, men også noe helt nytt. 

«Den praktiske Golfen» ? 

Nei, så enkelt er det ikke. 
VW Golf Sportsvan ser ut som en Golf og har mange av dens gode egenskaper, men er faktisk en ganske annen bil. 

Og en bil vi vil anbefale mange å vurdere fremfor Golf. 

Golf + + 

Hvorfor? 
Jo, fordi den byr på mer plass, mer fleksibilitet, og i det hele tatt en mer praktisk billøsning for de fleste enn en standard kompaktbil - enten vi snakker om VW Golf, Peugeot 308, Ford Focus, Toyota Auris, Opel Astra eller Kia cee d... 

Og i tillegg kjører den så å si like bra. 
Det kompenseres for den økte høyden med lengre akselavstand og kjøreegenskaper og stabilitet er helt utmerkede. 

Oversikt 

Dessuten: 
Dette er en bilklasse for dem som liker å kunne sette seg rett inn i bilen, snarere enn å «klatre ned i den». 
Og så har men bedre oversikt i trafikken når man sitter litt høyere. 
Noen bil for racing-entusiaster er selvsagt ikke dette - men er det noen som ville trodd det? 
Når det er sagt, blir man overrasket over hvor gode bilens dynamiske egenskaper er. 

Ford tilbyr noe tilsvarende med sin C- Max. 
Den er også et høyere og romsligere alternativ til merkets kompaktbil Focus. 
Men i likhet med VW Golf Plus, som er forgjengeren til bilen vi testet her, Sportsvan, er den langt fra noen storselger i Norge. 
Vi anser for øvrig at med unntak av de gode kjøreegenskapene, er den underlegen den nyeste fra VW på de fleste punkter. 

Navnet skjemmer ... 

Vi stusset for så vidt over navnet VW har valgt å gi denne bilen – Sportsvan. 
Det forekommer oss atdet er noe av en selvmotsigelse, men, greit nok – vi har gitt opp å skjønne logikken bak navnevalgene som treffes i marketing-avdelingenes obskure tenkehjørner. 
Toyota Auris Touring Sports, for eksempel? 
Eller Opel Astra Sports Tourer? 
Ikke et vondt ord om de nevnte bilene, men det dreier seg altså om trauste stasjonsvogner og langt fra noen sportsbiler. 

Og her har man altså klart å sammenkoble «sports» med «van» - sistnevnte bringer jo assosiasjoner med varebil ... 

Velproporsjonert 

Men, greit nok. 
Selve bilen er en atskillig mer høyreist utgave av Golf og plasserer seg i forhold til VWs storselger som Ford C-Max gjør i forhold til Focus. 
Men sammenligner man med forgjengeren, Golf Plus, har designerne greid å få den til å se mer dynamisk ut enn høyden skulle tilsi – dette ved å strekke bilen noe, med en velintegrert taklinje – og særlig ved hjelp av en akselavstand som er strukket fem centimeter i forhold til vanlig Golf, noe som nå er mulig takket være den modulære plattformen. 

Dette hjelper til å gi bilen en relativt velproporsjonert profil. 
Dessuten har den en etter vår mening mer vellykket design tvers igjennom, med skarpere linjer, bedre integrerte lykter og et noe mer dynamisk oppsyn. 

Golf Sportsvan er altså både høyere (hele 12,6 centimeter - 14,6 med takreling) og lengre (+ 8,3 centimeter) enn bilen den er basert på. 
Den er dessuten en anelse bredere. 
Sportsvan er dermed 434 centimeter lang, 181 bred, 160 høy med takrelinger, og akselavstanden er 268,5 centimeter. 

Suveren plassutnyttelse 

Alt dette har som naturlig resultat at Golf Sportsvan både er og oppleves som en god del romsligere enn både Golf og Golf stasjonsvogn inne i kupéen. 
Plassutnyttelsen er rett og slett imponerende. 
Vi godt voksne kunne sitte komfortabelt bak hverandre med både god benplass og god klaring over hodet. 
I tillegg kommer det praktiske, med oppbevaringsrom både her og der, og et baksete som kan skyves 18 centimeter i lengderetningen. 

Små, sterke motorer 

Når det gjelder motorer er det ingen store overraskelser ute og går. 
Men VW benytter anledningen til å introdusere noen oppgraderinger av kjente motorer – selvsagt med det formål å redusere utslippene for å møte de stadig strengeren kravene fra myndighetene i Europa. 

Så har de da også etter eget sigende fått til en reduksjon på forbruket opp mot 20 prosent. 
Ved introduksjonen finner vi dermed to bensinmotorer- en 1,2-liter i to varianter på henholdsvis 85 og 110 hestekrefter, og en 1,4-liter på 150 hester (VW velger å ikke ta inn til Norge 125-hestersvarianten - det oppdaget vi etter å ha kjørt den noen kilometer, og byttet den mot en mer relevant dieselversjon). 

Manuell eller DSG 

På dieselsiden er det for så vidt kjente saker: 
1.6 TDI på 110 hestekrefter og den største av alle motorene: 
2.0 TDI på 150 hestekrefter. 
Med unntak av innstegsversjonen, kan alle kombineres med automat 
- Volkswagens dobbeltkløtsj-girkasse DSG, med syv trinn på alle utgaver unntatt 2.0 TDI hvor det er seks trinn som gjelder - dreiemomentet på 340 newtonmeter er nemlig i høyeste laget for den syvstegede kassen. 

Vi kjørte den store dieselmotoren med sekstrinns manuell girkasse, og 1.4 TSI med DSG-girkasse. 
Begge gir bilen helt OK ytelser. 
Selvsagt er det mer punch i dieselversjonen i det oftest brukte registeret, men bensinmotoren er heller ingen sinke og gir hakket bedre gangkultur, mindre rå, og er selvsagt mer utholdende i turtall. 
Vi vil anbefale valget av DSG for den mer avstressende kjøreopplevelsen det gir, noe som passer best til denne typen bil. 

4x4? 

Kommer Sportsvan så med firehjulsdrift? 
Vel, akkurat det er ikke bekreftet ennå - der vil Volkswagen obervere hva konkurrentene gjør videre. 
Men det er teknisk sett fullt mulig, og Golf tilbys jo med 4Motion (VW-ordet for firehjulsdrift), allerede. 

Svært god å kjøre 

Kjøreopplevelsen for øvrig var helt utmerket. 
Man finner lett en god sittestilling - skulle vi pirke ved noe måtte det være en anelse korte sitteputer uten mulighet for å forlenge disse. 
Ingen av versjonene hadde noe ubehagelig støynivå - tvert imot, med unntak av noe lyd fra hjulene som muligens høres et lite hakk bedre enn i vanlig Golf, er lydnivået like komfortabelt som den øvrige kjøreopplevelsen. 
Kjøreegenskapene er stabile, betryggende og forutsigbare og akkurat passe dynamiske - som nevnt overraskende dynamiske i forhold til typen bil. 

Det skal sies at begge versjonene var utstyrt med multilink-bakakselen, mens de svakeste utgavene nøyer seg med torsjonsaksel bak. 
Vi vet av erfaring at også sistnevnte duger helt bra i forhold til konkurrentene, og egentlig ikke trenger noe mer sofistikert, hensyntatt ytelsespotensialet. 

Godt utstyrt 

Utstyrsnivåene er som vanlig Trendline, Comfortline og Highline. 
DAB+ radio er standard på alle. 
Det er også el-vinduer foran og bak, regulerbart midtarmlene foran, stor berøringsskjerm i farger, Bluetooth håndfri-system, variabelt guv i bagasjerommet og omfattende kjørecomputer. 

Svært sikker 

Allerede første utstyrsnivå har i Norge dessuten fått et veldig bra nivå på standardutstyret som gjør kjøreturen sikrere. 
Det dreier seg om følgende, som altså er standard på alle versjoner: 

• 
Tretthetsvarsling (Norge) • 
Kollisjonsputer foran inklusive knekollisjonspute på førersiden • 
Sidekollisjonsputer foran og hodekollisjonsputer foran og bak • 
Siste generasjon ABS, ASR, MSR og ESP med bremseassistent • 
Pre-crash kollisjonsbeskyttelse (Norge) • 
Frontassist med City Nødbrems funksjon (Norge) • 
Multikollisjonsbrems • 
WOKS – aktive sikkerhetshodestøtter foran • 
Elektronisk parkeringsbrems med Auto-hold bakkestartassistent • 
Dekktrykkontroll • 
Feiltankebeskyttelse • 
Reservehjul (Norge) 

Et godt kjøp 

Vår konklusjon er at dette på svært mange måter er kompaktklassens mest attraktive bil i dag, den som best kombinerer det praktiske og god plass med høyt komfortnivå, effektive motorer og utmerkede kjøreegenskaper. 

Den har nye Golfs mange gode egenskaper, og legger til noen fler. 
Og det uten at det koster mer ekstra enn det man betaler i tillegg for stasjonsvognen - som med unntak av et større bagasjerom på langt nær kan skilte med lignende interiørplass og praktiske egenskaper. 

Hodet, ikke hjertet 

Så mye ros og så mye positivt vi har skrevet om Volkswagens kompakte modellrekke etter at 7. generasjon Golf kom på markedet, er det kanskje lett å mistenke at vi er hodestups, ja kanskje hodeløst, forelsket i merket. 
Det er langt fra sannheten. 
De autofile vibbene uteblir når vi betrakter og kjører Golf, Golf stasjonsvogn, den kommende suksessmodellen -- elbilen e-Golf, eller Golf Sportsvan. 
Vi synes ikke det er spennende eller spesielt morsomme biler. 
Designmessig kan de karakteriseres som fornuftig utformet på grensen til det sterile. 

Men rasjonelt sett, ut fra både objektive og subjektive vurderinger, kan vi ikke annet enn å konstatere at de er best i klassen. 
Og med Sportsvan har de etter vår mening utviklet et enda glupere produkt. 

En innertier fra Volkswagen, kort sagt. 
