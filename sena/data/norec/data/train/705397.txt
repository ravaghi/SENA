Se, der rocker bestefar
Ingen overraskelser, men en jevnt bra plate fra den aldrende sjokkrockeren. 

Alice Cooper: 
"Paranormal" (Ear/Playground) 

Det lyder ikke spesielt betryggende når Alice Cooper synger you're never alone i åpningskuttet "Paranormal". 
Spesielt ikke når åpningsverset lyder slik: 

I'm condemned to the long endless night And 
I live in the absense of light And my shadow has a life of its own Watching you while you sleep all alone 

Men den gamle rockeren er ikke så sjokkerende lenger. 
Det er årtier siden forsøkene på å bannlyse ham sørget for gratisreklame, og det er to år siden 69-åringen ble bestefar. 

Uten hodeløse kyllinger, truende galger eller kjælne slanger til å berge dagen, står eller faller det på evnen til å lage gode låter. 

De er det heldigvis noen av her. 
Tittelkuttet "Paranormal" er en grei åpning, med Roger Glover fra Deep Purple på bass. 
U2-trommis Larry Mullen er også med på platen, i likhet ZZ Top-gitarist Billy Gibbons. 
Et par andre drevne gitarister slenger også innom: 
Tommy Henriksen og svenske Tommy Denander. 
Medprodusent er ikke uventet Bob Ezrin. 

De sørger for å få jobben gjort. 
"Dead flies" er en frisk låt på drøyt to minutter, mens dobbelt så lange "Fireball" er tyngre i takten. 
Den funker den også. 

"Paranoiac personality" handler om å være paranoid, men som man sier: 
Det at du er paranoid, betyr ikke at noen ikke er ute etter deg. 
Så stopp forfølgelsen av oss paranoide: 

I'm smelling a conspiracy Telling lies about me constantly They follow me, I see them there, don't they know That feeds my paranoiac personality 

Det er ikke til å unngå at man tenker på salige Black Sabbath med en sang som dette, og det er jo i grunn der Alice Cooper fortsatt befinner seg - på tiden da Sabbath og Deep Purple var det store. 

Han trør bare vannet med "Fallen in love", men korte "Dynamite road" setter jeg mer enn gjerne på repeat. 
Få kan snakkesynge seg tøffere gjennom en låt. 
"Private public breakdown" er også velkommen, ikke minst fordi den minner om Ramones. 

"Holy water" er passe Alice-rølpete: 

I got a top hat and a walking cane 

I gotta black cat on a golden chain 

I got a white shirt with a bloody stain 

"Rats" er en platens tredje tominutter. 
Alice Cooper som pønker? 
Vel, ikke helt. 
Uansett foretrekker jeg de korte låtene framfor trege "The sound of a". 

Han runder av med to sanger der han bringer tilbake sitt originale band med gitarist Michael Bruce, bassist Dennis Dunaway og trommis Neal Smith. 
50-tallsfriske "Genuine American girl" har en tekst om å krysse kjønnsskillet, mens kampviljen gløder i "You and all your friends". 

Er ikke det nok, kan du få bonusversjonen med forholdsvis ferske konsertopptak av seks av hans mer kjente låter. 

Beste spor: 
"Dynamite road", "Private public breakdown", "Genuine American girl". 

FAKTA: 
