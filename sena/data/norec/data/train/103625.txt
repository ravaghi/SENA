TNT:«My Religion» 

(MTM/Playground) 

Veldig mye bra og noe veldig lite bra fra pop-metalens skapere. 

For alle TNT-fans er det sikkert greit å vite at de ennå ikke har kommet ut av tidskapselen med sent åttitallsforsegling. 
Det gir «My Religion» på mange måter et datert preg, men likevel er det ikke så mange som fremdeles kan gjenoppfinne gamle heavyklisjeer så friskt som disse gutta. 
Heller TNT enn Def Leppard, for å si det sånn. 
På «My Religion» synger dessuten Tony Harnell mer behersket enn noen gang, noe som gjør lyttingen atskillig mindre anstrengt. 
Ronni LeTekrös gitarspill er også upåklagelig - både oppfinnsomt og angrepsvillig - men noen ganger sklir låtskrivingen ut i det verste som finnes av formelbasert standard-heavy fra femogtyve år tilbake («You'll Be There», «Everybody's Got A Secret», «Everything U R»). 
Men hvorfor ikke i stedet glede oss over låtene der poprefrengene sitter som klister i påskesola? 
«Invisible Noise», «She Needs Me» og «Live Today» har tre av dem, det samme har «Give Me a Sign», mens «Perfectly» er en av heavypopens mest insisterende ballader på denne siden av Journey. 
Nok en gang har TNT levert et mer enn hederlig stykke tradisjonshåndverk. 
