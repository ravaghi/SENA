Fortjener all mulig glans de kan sole seg i fremover
Casiokids er fortsatt like underholdende og geniale. 

ALBUM: 
Casiokids har gjort karriere som folkekjære, norsksyngende elektropopsæringer, og er nå klare for å skape mer topp stemning på lokale barer - ikke bare her til lands, men også blant en stadig økende fanskare verden over. 

«Aapenbaringen Over Aaskammen» er historien om Dr. Tarzan Monsoon og hans oppdagelse av en gjemt regnskog. 
I denne regnskogen setter altså Casiokids oss ned for å fortelle oss ting og tang i samme velkjente stil som ved tidligere anledninger. 

Vitalt 
Med ytterst henslengt tekstføringen, melodier tett under kokepunktet og stimulerende danserytmer, er bandets narrativer fortsatt like unike som de er geniale, og nå også med et iørefallende godt hopp i en dypere produksjonsretning. 

Et High Llamas-låtende åpningsspor er unntaket som får bekrefte den øvrige albumregelen hvor leketøyshyllende instrumentføring ivaretar den livgivende naiviteten til bandet, så vitalt og kløktig utført at man aldri mistenker Casiokids for å være noe annet enn meget dyktige lydhåndverkere uavhengig av hva slags instrumenter de trakterer. 

Fortjener å nå langt Tekstmessig skinner oppramsingen av sommerolympiske grener gjennom som det særeste ytterpunket i en ellers overraskende lite ironisk tekstflora. 

Humoren finner fortsatt sin helt naturlige plass i bandets prosjekt, men glir nå mer sømløst inn i en større helhet. 

Glem Dr. Tarzan og regnskogen, aapenbaringen over aaskammen skal heller være Casiokids selv, og all glans de kan finne å sole seg i fremover — både nasjonal og internasjonal — er ekstremt velfortjent. 
