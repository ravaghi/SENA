Apple iPhone 5
iPhone 5 er større, tynnere, lettere og raskere – og dyrere. 
Men konkurransen er også tøffere enn noen gang. 

Fyttigrisen, den er lekker. 

Det er det bare å erkjenne med én gang. 

iPhone 5 har blitt tynnere, lettere og enda mer stilren enn før, og jeg kan strengt tatt ikke huske å ha holdt i noe produkt noen gang som har gitt meg større wow-følelse. 
For den må holdes – du får ikke det samme inntrykket bare av å se på bildene. 

Da jeg fikk utlevert telefonen på lån fra Apple, fikk jeg med en halvtimes prat med en produktspesialist på kjøpet, som kunne fortelle om alt fra diamantbor i produksjonsprosessen ("I don't know if anyone else uses diamonds.") til høytoppløselige kameraer som sørget for å optimalisere hvordan overgangen mellom aluminium og glass på baksiden ble satt sammen for å minimere avstanden. 

Ingen lager produkter som Apple. iPhone 5 er rett og slett en helt utrolig konstruert telefon. 

Men denne testen blir ikke en hyllest fra start til mål. 

Større og bedre skjerm 

Mens iPhone 4s på utsiden praktisk talt var en tro kopi av iPhone 4, er iPhone 5 noe annet. 
Mest iøynefallende er, som de fleste har fått med seg, at skjermen for første gang er økt fra 3,5 til 4 tommer; en størrelse Apple til nå har holdt på helt fra den første iPhone ble lansert for fem år siden. 

Det er kun i høyden iPhone 5 har vokst. 
Bredden på telefonen er fremdeles den samme, så med andre ord er aspektet (forholdet mellom høyde og bredde) forandret. 
Den nye oppløsningen på 1136x640 betyr at det gamle 3:2-formatet nå er endret til 16:9 (omtrent), og at skjermen nå derfor er langt mer egnet til å se film på, siden man slipper de sorte stripene oppe og nede når man holder telefonen på tvers. 

Den reelle økningen av bildestørrelsen når du ser film er derfor enda større enn det den økte skjermstørrelsen skulle tilsi. 
Men – der iPhone 4s viser bildene i fullskjerm (med litt kapp i endene), skjer ikke dette på iPhone 5-skjermen, med mindre du "manuelt" zoomer ut til det passer: 

Punkttettheten er også den samme som før (326ppi) og gjør at iPhone 5 er blant de skarpeste skjermene på markedet, selv om flere konkurrenter nå tilbyr høyere oppløsning, men da på en større flate. 
Den nye skjermen er mer lyssterk og tilbyr dessuten flere farger enn iPhone 4s, slik at den nå er i stand til å gjengi hele sRGB-gamuten. 
Det synes faktisk også - side om side med iPhone 4s er det merkbart høyere metning i fargene. 

Er du over teknisk interessert i skjermer, anbefaler vi deg å ta en tur innom alltid møysommelige Anandtech for flere detaljer: 

"To put this in perspective, in the past few years I've reviewed probably 30-40 different displays, from PC monitors to TVs to projectors. 
Not a single one, out of the box, can put up the Gretag Macbeth dE numbers that the iPhone can." 
-Anandtech 

Et lite minus med skjermen nå i starten er at det kun er et fåtall apper som er optimalisert for det endrede aspektet. 
Det har Apple valgt å løse ved at man får sorte felter på kortsidene, noe vi for så vidt synes er greit, men så fort man venner seg til å bruke nettleseren, Facebook-appen og andre apper som er oppdatert i henhold, er det litt irriterende. 
De aller fleste vil nok være relativt raskt ute med å gjøre de nødvendige endringene, men se heller ikke bort i fra at mange utviklere har hardkodet appene sine med pikselplasseringer og at det for noen derfor vil ta lenger tid. 

Som før har IPS-skjermen også svært god innsynsvinkel og bevarer fargene godt selv om du ser på den fra veldig skrått hold. 
Flere i redaksjonen opplevde til å begynne med at skjermen hadde et gulstikk, men dette har forsvunnet etter noen dagers bruk. 

Designendringer 

Det første som slo oss da vi holdt telefonen for første gang, var den samme som når du tar opp en hvilken som helst annen telefon og batteriet ikke er satt i. 
112 gram er riktignok bare fire gram mindre enn den noe større Samsung Galaxy S II (4,3"), men med tanke på materialvalget er det allikevel noe som tilsier at iPhone 5 burde ha vært tyngre. 

iPhone 5 er også god å holde i. 
Den har ikke like skarpe kanter som iPhone 4/4s, men den skrå kanten rundt gjør den mer behagelig å holde over tid. 
Hodetelefonutgangen er nå flyttet til bunnen av telefonen slik den også sitter på iPod Touch. 

Personlig må jeg innrømme at jeg liker bedre å ha den på toppen; ene alene fordi jeg som regel har telefonen i lomma mens jeg hører på musikk og ofte er nedi med hånda for å kneppe lyden opp eller ned et hakk. 
Med denne i bunnen (i tillegg til at telefonen er høyere) må jeg grave dypere. 

Men det er meg. 

Ny Lightning-kabel 

Den nye Lightning-kabelen er fortsatt Apple-proprietær, men har nå omtrent samme størrelse som en micro USB-kabel. 
En fordel er at den kan brukes begge veier, selv om vi ikke har ansett dette som et stort problem hverken med micro USB-ladere eller den gamle 30-pinskabelen, siden de uansett er merket på siden som skal opp. 

Selv om det riktignok også finnes overgangskabler mellom den gamle 30 pin-kabelen og den nye 9 pin-kabelen, er det mye som blir litt mindre elegant om du har dokk-utstyr fra før. 
Å ha en kabel inn i en ellers så lekker B&W; Zeppelin ser liksom ikke like pent ut, og det kan du også få til med andre telefoner, f.eks. med Dockboss-kabelen vi testet i fjor. 
Fremtidige iPhone-dokk-enheter eller rene AirPlay-enheter vil selvsagt ikke omfattes av dette. 

Merk også at Apple nok en gang er pådriver for et enda mindre SIM-kort. 
Som om ikke micro SIM-kortet var lite nok, er vi nå nede i nano-SIM, som også er tynnere enn SIM/micro SIM, slik at det ikke nytter å klippe til et gammelt SIM-kort slik man kunne gjøre forrige runde. 

Oppdatert: 
Det går visst an å klippe til denne gangen også. 

Baksiden er også forandret slik at den nå i hovedsak består av aluminium likt det som finnes på Apples Macbook-maskiner. 
På toppen og bunnen tar glasset over, men med usannsynlig høy presisjon: 
For drar du fingeren akkurat i overgangen mellom aluminium og glass i bunnen av telefonen, kjenner du ikke skjøten; kun at friksjonen endres. 

Frontkameraet er sentrert på toppen av telefonen og kan nå filme i HD-oppløsning (720p, iPhone 4s har VGA). 

Nye ørepropper 

De hvite øreproppene har fulgt med i esken helt siden Apple kom med iPod for drøye ti år siden. 
I år er disse erstattet med såkalte EarPods, som vi setter langt mer pris på enn de som fulgte med tidligere. 
De fleste i redaksjonen er godt fornøyde med passformen; i hvert fall til stillesittende bruk – til jogging og andre aktiviteter spørs det nok om de ikke er litt for glatte. 
I undertegnedes ører sitter de svært komfortabelt og etter en halv dag på kontoret med musikk på ørene, har det ikke vært nødvendig å ta dem av. 

Og de kan spille høyt. 
Veldig høyt. 
Koblet til iPhone 5 tviler vi på at du trenger å høre noe høyere enn 2/3 av volumet, som da indikeres med en gul prikk på volumindikatoren på skjermen. 
Dette først og fremst fordi EarPod-øreproppene er ganske lettdrevne (109dB følsomhet, 23 ohm). 
De tilbyr et åpent lydbilde og forbausende god bass (5Hz-21kHz) til at de tross alt ikke stikkes så langt inn i øret – dubstep-ekstravagansaen Bonfire av Knife Party (Spotify-lenke) låter mektig i Apple-øreproppene. 
De tetter heller ikke helt, slik at du hører noe lyd fra utsiden, men lydlekkasjen til omgivelsene er dog moderat. 

Kontrolleren på ledningen er nå også lettere å føle enn tidligere, med et tydelig søkk på midten og volum opp/ned på endene. 
Som før har denne en del funksjonalitet, som at du kan dobbelttrykke på den midtre delen for å hoppe til neste sang, og du kan både svare og legge på ved å trykke i midten. 

Faktisk vil vi gå så langt som å anbefale deg å kjøpe disse øreproppene om du fortsatt bruker de gamle. 

Svært rask 

iPhone 5 er et godt eksempel på at man ikke skal se seg blind på spesifikasjoner. 
For selv om den "bare" har en dobbeltkjerneprosessor som snurrer på en drøy gigahertz, er Apple-telefonen en svært rask telefon. 
Ikke bare når du navigerer rundt i iOS, åpner apper og så videre, men som surfetelefon går det også bra unna. 

Det understrekes av ytelsesmålinger. 
På SunSpider-testen, som måler javascriptytelse i nettleseren, scorer iPhone 5 særdeles lave 928ms. 
Til sammenligning fikk vi 1347ms på Samsung Galaxy S III. 
En annen test som også går på nettleserytelse, Browsermark, gir 188011 til iPhone 5 og 160173 til Galaxy S III. 

Men den vinner ikke overalt – Geekbench, som først og fremst måler prosessor og minneytelse gir 1554 til iPhone 5 og 1704 til Galaxy S III på våre målinger. 

Dras grafikkbrikken med i regnestykket, er det imidlertid lite som måler seg med iPhone 5. 

I GLBenchmark 2.5 scorer telefonen konsistent høyere enn nevnte S III, og i enkelte grener er det rått parti, noe du kan sjekke selv på GLBenchmarks nettsider. 
Det skal uansett sies at slike ytelsestester ikke trenger å fortelle den fulle sannheten, der enkelte prosessortyper kan gjøre det bedre og der testen ikke nødvendigvis er optimalisert for alle telefoner. 

Den gode ytelsen blir så til de grader understreket når man drar frem kameraappen og tar bilder. 
Etter å ha trykket som en helt på utløserknappen noen sekunder, så kameraet ut til å spy av gårde bilder av stoppeklokka vi tok bilde av, og da vi sjekket etterpå var det fire hundredeler mellom de to siste bildene. 
Fire hundredeler! 

I vanlig bruk er det dog ikke veldig stor forskjell fra 4s. 
Starter du Temple Run er det snakk om et tidel eller to i forskjell. 
Enkelte storspill ett sekund eller to, men ingen kjempeforskjeller. 
Nettsider laster mer eller mindre nøyaktig like raskt. 

Trådløs hastighet 
Når det gjelder trådløse hastigheter, har vi kjørt flere sammenligninger side om side med Samsung Galaxy S III i testperioden. 
3G-ytelsen er meget god på begge telefoner. 
Vi har opplevd at iPhone 5 har vært dobbelt så kjapp (6Mbps vs 3Mbps nedlasting, målt i Moss sentrum), til at Galaxy S III hadde tre ganger så høy opplasting og langt lavere ping på kontoret i Oslo (2,4Mbps vs 0,75Mbs og 99ms vs 249ms ping - også utført med 3G). 
På det trådløse nettet hjemme (ADSL), oppviste Galaxy S III dobbelt så høy opplastingshastighet (1Mbps vs 0,5Mbps). 

I USA har iPhone 5 støtte for 4G/LTE, men støtter altså ikke dette i Norge. 
Uansett opplever vi iPhone 5 å være en svært kjapp telefon på lik linje med de argeste konkurrentene. 

Kamera med panoramafunksjon 

Selv om telefonen er blitt tynnere enn forgjengeren, er kameraet i praksis det samme som sitter i iPhone 4s, og som vi fortsatt holder som ett av de aller beste på markedet. 
Nytt er også at linsa har fått safirglass, som er svært bestandig mot riper; akkurat som på dyrere armbåndsur. 
Brennvidden er også ørlite kortere. 
Det gir et bittelitt bredere bildeutsnitt (~33mm), selv om flere andre telefoner byr på kortere brennvidder (og dermed bredere utsnitt). 

Den store overskriften denne gangen er panoramafunksjonen, som lar deg trykke ned utløseren, sveipe kameraet langs horisonten og dekke inntil 240 grader rundt deg: 

Det gir en bildeoppløsning på 28Mp. 
For så vidt ingen stor nyhet i våre øyne – slike funksjoner har mange konkurrenter (og andre iPhone-apper) hatt en god stund – vi er for eksempel langt mer imponerte av Microsofts Photosynth-app (for iPhone) som lager et 360-graders bilde i alle retninger og ble sluppet for halvannet år siden. 

Nytt i iOS6 er også muligheten for å ta stillbilder mens du filmer (dog bare i 1920x1080), noe som er tilgjengelig på iPhone 5 og iPhone 4s. 
Du får riktignok ikke samme skuddtakt, men det er allikevel en kjekk mulighet. 

Hva så med bildekvaliteten? 
Vi tok med oss iPhone 5 sammen med iPhone 4s på en knipserunde, og kortversjonen er at bildekvaliteten i praksis er ganske lik. 
iPhone 5 eksponerer jevnt over bildene noe lavere; stort sett en fordel utendørs der du i mange situasjoner får litt flere detaljer i de lyseste partiene: 

Vi noterer oss dog en noe større uskarphet i hjørnene enn hva tilfellet er for 4s, og det kan skyldes at reduksjonen i tykkelse også har gjort at optikken har vært nødt til å pakkes tettere: 

Den nye prosesseringen i iPhone 5 er også mindre aggressiv når det gjelder oppskarping av bildene, noe du ser på den litt lysere kanten rundt lyktestolpen i bildet under (dette er også hentet ut mot hjørnet av bildet, og som du ser er det også her slik at iPhone 5 har mer optisk uskarphet enn 4s): 

Allikevel - la oss presisere at iPhone 5 fortsatt har et meget godt kamera. 
Under kan du se flere testbilder tatt med telefonen: 

Video Videokvaliteten følger den fra iPhone 4s og er derfor også svært god på iPhone 5. 
Apple gjør et poeng av den nye bildestabiliseringen, og vi holdt begge telefonene inntil magen mens vi spaserte bortover Karl Johan - uten at vi klarte å se den store forskjellen der begge telefonene ser ut til å riste like mye hver gang vi tar et skritt. 
Uansett – få telefoner kan skilte med noe bedre enn hva iPhone 4s og 5 presterer her. 

Lydkvalitet 

Vi skrøt veldig av lydkvaliteten i den innebygde høyttaleren på iPhone 4s da den kom, og iPhone 5 byr også på meget god lyd. 
Men – side om side må den faktisk se seg slått av forgjengeren, som spesielt byr på klarere diskant. 
Allikevel - dette er antakeligvis de to beste telefonene i markedet med tanke på lydkvalitet fra den innebygde høyttaleren, så iPhone 5 har lite å skamme seg over her. 

Samtalekvaliteten er også svært god. 
Vi testet side om side med Galaxy S III midt på Karl Johan, som også har svært god lydkvalitet, og verken vi eller motparten klarte å høre noen spesielle forskjeller i lydbildet. 
Uansett scorer iPhone 5 svært godt også her. 

Batteri 

I følge Apple holder batteriet enda litt bedre enn tidligere, men vi har ikke målt dette nøyaktig. 
I praksis er iPhone 5, i likhet med konkurrentene, en telefon som må lades hver dag om du bruker den aktivt. 
Den bruker likevel lite strøm når den ikke er i bruk – akkurat der er iOS svært sparsommelig. 
Telefonen lader også ganske raskt sammenlignet med mange andre telefoner i dette segmentet, og går fra 2-100 på en snau halvannen time. 

Maskinvaremessig er det altså lite å utsette på iPhone 5. 
Den ser særdeles lekker ut, er en fryd å holde i og bruke, har et meget godt kamera, knallbra skjerm, rask i bruk … 

Men nå føler jeg at Apple må gjøre noen større grep med iOS. 
Det neste avsnittet blir litt som å anmelde en religion eller et engelsk fotballag, men la meg prøve: 

iOS 6 

iPhone 5 slippes naturligvis med iOS 6; den foreløpig siste versjonen av Apples mobile operativsystem. 
Som med tidligere hovedoppgraderinger er det rundt 200 nyheter i iOS 6, både store og små. 

Kart 
Den nye kart-appen har vi tidligere nevnt, og foreløpig er den skuffende. 
Eksempelvis satt jeg hjemme i Moss og søkte etter Aker Brygge, hvorpå jeg får en nål på Euro Sko Aker Brygge AS; en skobutikk noen hundre meter unna. 
Sitter jeg på kontoret i Oslo sentrum og søker etter Kjelsås, får jeg kun nål på Kjelsås sentrum AS i Uranienborgveien rett bak Slottsparken; langt unna stedet Kjelsås. 
Det hjelper ikke å zoome kartet ut heller - fortsatt får jeg ingen nåler på riktig sted (utført torsdag 4. oktober). 

Det forundrer oss at ikke kartsamarbeidet med TomTom har høstet bedre frukter enn det, og det gjør også at det blir vanskelig å stole på navigasjonsløsningen i iOS 6. Hadde jeg ikke visst hvor Kjelsås var, kunne jeg lett ha spasert opp til fullstendig feil sted. 
Selvsagt er dette noe som vil bli bedre med tiden, men når Google har 7000 personer som jobber med Google Maps (1100 faste + rundt 6000 eksterne), har Apple mye å ta igjen. 

Helt fortapt er du likevel ikke. 
Det går nemlig fortsatt an å bruke Google-kartene gjennom nettleseren; også på iPhone 5. 

Passbook 
En annen av nyhetene i iOS 6 er den nye Passbook-appen. 
Den hjelper deg å ta vare på flybilletter, kinobilletter, bonuskort og lignende, og er også smart nok til å sprette opp et varsel når du får bruk for billetten; for eksempel flybilletten din når du ankommer flyplassen og det er to timer til avgang. 

I Norge er bruksområdet foreløpig noe begrenset. 
eBillett støter PassBook og selger billetter til en god håndfull kinoer, teatre o.l., men med såpass høy andel iPhone-eiere er dette sikkert noe vi vil se mer av fremover. 

Siri Talefunksjonen Siri har også blitt oppgradert i iOS 6, slik at hun nå kan lete opp sportsresultater, restauranter og filmer. 
Foreløpig finnes det ikke filminformasjon for kinoer i Oslo, så den biten er ikke tilgjengelig for oss nordmenn. 
Vi stilte en del spørsmål relatert til spansk og engelsk fotball (når er neste Liverpool-kamp, hva ble resultatet i forrige Liverpool-kamp, hvem møter Barcelona neste gang, hva ble resultatet sist Barcelona møtte Real Madrid etc.), og Siri leverte svært godt på disse spørsmålene. 

Vi ba henne også om å vise oss italienske eller indiske restauranter i Oslo, og de ble spyttet ut på løpende bånd. 
Men det er ingen norske restauranter tilgjengelige gjennom OpenTable (tjeneste for booking av restauranter), så man får ikke booket dem direkte via Siri slik man gjør i utlandet. 

Siri kan nå også starte apper på direkten, som kan være kjekt hvis du ikke har spesielt god struktur på ikonene på hjemskjermen. 
"Open bad piggies", så er du i gang. 

Facebook iOS 6 har også fått tettere integrering av Facebook, slik at du nå kan poste statusoppdatering direkte fra varslingssenteret eller f.eks. dele bilder direkte fra kamerarullen. 
Fortsatt er delingsmenyen dog begrenset til det Apple har valgt ut – du kan ikke laste opp bilder direkte til Dropbox eller notater direkte til Evernote uten å bruke de respektive programmene. 

Og det er her vi nærmer oss noe vesentlig: 

iOS begynner å bli enklere og enklere sammenlignet med konkurrentene, og da spesielt sammenlignet med Android. 

Den siste iOS-oppdateringen er lite innovativ og introduserer i hovedsak elementer som er tilgjengelig på andre plattformer allerede. 
Kart-appen er foreløpig en svak kopi av Googles karttjeneste. 
Facebook-integrasjonen har Android i praksis hatt i flere år. 
Avslå telefonsamtale med melding har vært på plass lenge på flere Android-telefoner, og vil du lage en påminnelse når du avslår et anrop, kan du for eksempel bruke any.do. 

Det fortsetter - Safari sine iCloud-faner har Chrome/Firefox fra før. 
Fullskjerm har flere Android-nettlesere; også i portrettmodus, som Safari ikke har (er det ikke i den retningen de fleste surfer?). 
Frakoblet leseliste ordner du via Pocket, som også kan brukes på flere enheter enn de som kjører Safari. 

At iPhone 5 har fått en 4" skjerm er vel og bra, men foruten at du kan se mer når du surfer, ser film, spiller e.l., gir det ikke noen større gevinst enn at du får en rad ekstra med ikoner på hjemskjermen. 
Hver gang du trenger informasjon må du inn i en app. 
Der du på Android kan ha en notatblokk, dagens kalenderavtaler, nye eposter, de siste nyhetene eller hva det måtte være direkte på hjemskjermen, er du nødt til å "oppsøke" denne informasjonen i iOS. 
Også Windows Phone er bedre på å gi deg et kjapt overblikk fra startskjermen via de levende flisene. 

Inn fra siden kommer også den siste Jelly Bean-oppdateringen til Android, som blir tilgjengelig på flere toppmodeller i løpet av måneden. 
Googles innovative Now-funksjon, som viser deg de neste avgangene når du ankommer T-banestasjonen, hvordan det går med favorittlaget ditt eller værmeldingen når du står opp. 
Et smartere varslingssystem. 
Lynrask stemmegjenkjenning (også tilgjengelig på norsk), som også er bedre på å svare på reelle faktaspørsmål. 

Og snart kommer Windows Phone 8 – også det med flere smarte nyheter. 

Konkurrerende telefoner har også en rekke andre finesser. 
Mange har en varsellampe som kan blinke i ulike farger ut fra hva som har skjedd mens du var borte. 
Tastatur som er langt bedre og mer intelligente enn det som finnes i iOS. 
En skjerm som ikke slår seg av automatisk hvis du ser på den (Galaxy S III). 
NFC for å automatisere deler av hverdagen eller utveksle data mellom telefoner. 
Høyere ringelyd dersom telefonen ligger i ei lomme, automatisk deling av bilder med de du tar bilde av, full frihet til å endre ringe- og varseltoner (tre sekunder med Darth Vader koster 9 kroner i App Store) … 

Ja, de fleste apper kommer først på iPhone. 
Ja, det er et trygt og enkelt operativsystem. 
Alt ser pent ut. 
AirPlay er briljant hvis du har kompatible enheter. 
iCloud likeså. 
Men det var nytt i går. 

Jeg klarer derfor ikke å fri meg fra tanken: 

Det er ikke lenger Apple som driver innovasjonen i dette markedet. 

Der skal man ikke undervurdere Steve Jobs' tidligere rolle. 

Pris 

Mens prisene har holdt seg på det samme nivået som forgjengerne de to siste gangene Apple har sluppet ny iPhone, er de skrudd litt opp denne gangen; fortsatt med samme minnestørrelse som før. iPhone 5 starter på 5200 kroner for 16GB-versjonen, og uten støtte for minnekort vil vi anbefale de fleste som vurderer å kjøpe til å gå for minst 32GB. 
Enkelte spill tar mer enn 1GB (jeg har selv tre slike installert). 
HD-video filmet med kameraet tar opp ca 2,5MB i sekundet, så ti minutter film tilsvarer ca 1,5GB. 

Da snakker vi en prislapp på drøye 6000 kroner for 32GB-utgaven og 7000 kroner for 64 GB-utgaven. 
Til sammenligning koster 32GB-utgaven av HTC One X 
4.000 kroner (uten støtte for minnekort), så der er iPhone 5 50% dyrere med samme lagringskapasitet. 

16GB-utgaven av Samsung Galaxy S III koster 4500 kroner, og et 64GB minnekort koster 400 kroner i nettbutikkene, som gir en totalpris på 4900 med 80GB minne, der du også har mulighet til å skifte det ut. 
Batteriet likeså. 
Da blir iPhone 5 drøye 40% dyrere, og da med litt mindre totalt minne. 

Med andre ord - iPhone 5 er en dyr telefon. 
Den har riktignok særdeles lekker design, men det koster også deretter. 

Konklusjon 

Ingen lager produkter som Apple. iPhone 5 er en utrolig velkonstruert telefon som er forbløffende tynn og lett, den er god å holde og har en svært god skjerm med god innsynsvinkel og høy punkttetthet. 
I tillegg yter den meget godt på tross av nokså beskjedne spesifikasjoner på papiret sammenlignet med de argeste konkurrentene. 
Kameraet er godt, og lydkvaliteten svært god både i øret og ut fra de eksterne høyttalerne. 
De medfølgende øreproppene er også en vesentlig oppgradering fra de som fulgte med før. 

Apple har gjort et par oppsiktsvekkende ting med denne telefonen. 
Google Maps er tuppet ut til fordel for en svakere karttjeneste, og ladekabelen er byttet ut slik at man må bruke adaptere dersom man har utstyr med iPhone-dokking fra før, noe som i praksis gjør at andre telefoner kan gjøre samme nytten med tilsvarende kabel. 
Om et par år er ikke det noe vi tenker over lenger, men akkurat nå kan det være til irritasjon for mange. 

Det største ankepunktet er imidlertid mangelen på innovasjon i iOS. 

Og denne gangen er prislappen høy. 

Apple iPhone 5 32GB 
