Film:Komikk på stylter, drama på skinner 

Stavanger-bølgen nekter å la seg stoppe, her kommer nok en ungdomsfilm, gjennomført utelukkende med siddiser foran og bak kameraet. 
«Kyss meg..» er et hjertebarn for regissør Stian Kristiansen («Mannen som elsket Yngve»), som har gått langt ned i budsjett fra tidligere filmer. 

Han kommer ganske godt i fra det, og viser et blikk for ungdomstidens følelsesmessige kaos få andre norske regissører gjør etter ham. 
For det er når dramaet skrus til, og de voldsomme følelsene kommer til overflaten at «Kyss meg¿» virkelig svinger. 
Sammen med en landsens amatørteatergruppe er vi med når den årlige «hurramegrundt»-revyen erstattes av tungt drama av Jon Fosse. 

Det hele igangsatt av den voldsomt ambisiøse 17-åringen Tale (Eili Harboe), inspirert av stedets noe eldre «bohemer», spilt av Rolf Kristian Larsen og Kristoffer Joner. 
Sistnevnte blir overtalt/tvunget av Tale til å være med - og får «friksjonen» han etterlyser da han insisterer på å la den ignorante fotballdusten Vegard spille hovedrollen. 

Originale og morsomme ideer, det er ganske freidig å komme drassende med Jon Fosse til en ungdomsfilm - men regissør Kristiansen «alminneliggjør» stoffet fra «Draumen om hausten» slik at det flyter fint inn i fortellingen. 

De komiske elementene i filmen faller ikke like lett på plass. 
Man ler rett og slett ikke alltid der man blir bedt om det. 
Hissige utvekslinger om fittelepper og dramatikk med «voldtekt» med en kongle: 
Jeg tror ganske sikkert jeg ville ledd meg skakk hadde jeg lest disse scenene, for eksempel i en Tore Renberg-roman. 

På filmlerretet blir det noe forsert over det hele. 
Scenene ender i noe som kan minne om amerikanske ungdomsfilmer fra 80-tallet, som man ler ironisk av nå. 
Jeg tar forbehold om at folk halvparten så gamle som meg ser det annerledes. 
«Kyss meg¿» beviser i hvert fall at det gror godt bak Kristoffer Joner og co. i Stavanger. 
Det er nemlig ikke rent lite regissør Kristiansen ber om av amatørskuespillerne foran kameraet. 

Hovedrolleinnehaver Eili Harboe fascinerer med sitt ganske strenge og selvsikre oppsyn, som skjuler en sår og usikker tenåring. 
Hun får fram de voldsomme dragningene i en 17-årings følelsesliv i et par svært vriene scener, og består med glans og vel så det. 
Lett er det heller ikke å «spille dårlig skuespiller», noe motspiller Øyvind Larsen Runestad gjør overbevisende nedtonet. 
De lager figurer vi fort blir glad i, selv om det tar littegrann lenger å elske «Kyss meg for faen i helvete». 
ØYSTEIN DAVID JOHANSEN 
