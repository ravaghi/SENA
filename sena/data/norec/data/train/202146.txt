Jawbone Up
En artig liten sak, men er treningsarmbåndet egentlig verdt pengene? 

Jawbone Up selges inn som en treningskamerat du har med deg hele tiden. 
Den er laget av gummi, og festes rundt håndleddet som et armbånd. 
Up har skritteller og en innebygd tidteller, som gjør at du også kan bruke den som vekkerklokke, i tillegg til bevegelsessensor som gjør at den kan analysere søvnen din. 

Men Up er ganske så verdiløs uten den tilhørende appen med samme navn. 
Det er i appen du stiller klokka, logger mat og søvn, samt gjør andre justeringer. 
Denne testen ser derfor på Up-merket en som helhet, med app og tilhørende funksjoner, men med ekstra vekt på selve armbåndet. 

Utseende og komfort 

Up ser pen ut. 
Den er minimalistisk i designet, og er behagelig å ha på seg. 
Den kommer i tre størrelser: 
Liten, medium og stor. 

På Jawbones nettsider finner du en størrelsesguide. 
Den råder deg til å gå en størrelse opp dersom du befinner deg i grenseland. 
Det gjorde vi. 
Problemet er bare at du da ender opp med et armbånd som egentlig er litt for stort. 

Armbåndet satt greit på håndleddet, men føltes litt løst. 
Kanskje ikke så rart med tanke på at det skal passe personer med håndledd som er fra 15,5 til 18 cm i omkrets. 
Det gir et spenn på 2,5 cm, og det merkes. 

Når du skal ta av skjorte/genser/jakke henger armbåndet seg lett opp i ermet, noe som fort kan bli irriterende i lengden. 
I tillegg er det anbefalt at du har armbåndet på den ikke-dominante armen, som i undertegndes tilfelle er venstre. 
Der må det dele plass med klokka, noe vi kommer tilbake til i konklusjonen. 

Up i bruk 

Jawbones gummiarmbånd er laget for å være med deg hele tiden. 
Og da mener de hele tiden - ikke bare på trening. 
Du skal gå med det, sove med det, trene med det og dusje med det. 
Svømming er vel det eneste de ber deg om å ligge unna mens du har armbåndet på. 

Det fungerer fint i daglig bruk, men for å få noe ut av det kreves en viss innsats også fra din side. 
Det eneste som egentlig overføres fra armbåndet er nemlig antall skritt og søvnstatistikken. 

Sistnevnte er ikke helt problemfritt det heller - du må selv sette armbåndet i "sovemodus" for at det skal registrere søvnen. 
Det glemte vi et par ganger, og da måtte vi også legge inn søvnen selv. 

Batteriet holder cirka ti dager, og går kjapt å lade opp igjen. 

Helt grei kostholdsdagbok 

En annen funksjon er at du kan legge inn det du spiser, for å holde kontroll på kaloriene. 
Du kan gjøre det så enkelt som å ta bilde av maten, eller du kan være mer avansert og legge inn hver minste kalori. 

Her får du hjelp til å finne standardtall, eller du kan legge inn kaloriene selv. 
Søkefunksjonen fungerte greit, men det finnes nok dem som vil ha full kontroll selv. 

Du kan også scanne varenes strekkoder. 
Vi testet det på dagligvarebutikken nede i gata, og inntrykket vårt er at det er en noe uferdig database. 
Den kjente igjen strekkoden til for eksempel leverpostei, tunfisk, majones og magerost, men pølser, biff, bacon og cola ble for vanskelig. 
Kanskje prøver appen å fortelle oss noe? 

Vekket av vibrator 

En praktisk funksjon er vekkerklokkefunksjonen i armbåndet. 
Det vil si - klokka stiller du i appen, men det er armbåndet som vekker deg. 
Litt tungvint, ettersom du da må koble armbåndet i hodetelefonutgangen for å synkronisere og lagre alarmen. 

Stiller du alarmen til å gjentas på spesifikke dager trenger du ikke aktivere og synkronisere på nytt for hver dag. 

Oppvåkningen skal være så myk som mulig, og armbåndet vekker deg når det merker at du ikke sover så dypt. 
En vibrator går på, og sørger for å "riste" deg våken. 
Det hele er både greit og praktisk, men vi hadde noen ekstra alarmer på mobiltelefonen som reserveløsning, og det trengte vi. 

For vibreringen var ikke nok til å vekke oss helt, og resultatet ble at vi skrudde av alarmen nærmest i søvne, og sov videre. 
Her hadde det kanskje vært praktisk med en upraktisk løsning? 
Hva med for eksempel å lage et tilvalg hvor man kan velge å måtte synkronisere armbåndet for å stoppe vibreringen? 
Da må man i alle fall være litt våken for å klare det. 

Nå skal det sies at undertegnede ikke er noe utpreget a-menneske, så dette har vi ikke lagt mye vekt på i testen. 

Tynn treningsdagbok 

I appen kan du også velge å legge inn treningen din, og beskrive den som for eksempel "moderate", "in the zone" eller "gut buster", men dette føles likevel som en uferdig løsning. 
Visst kan du legge inn løpeturer, aerobic og andre former for kondisjonstrening, men skal du løfte vekter blir det hele litt latterlig. 

For det er ingen mulighet for å logge vektbelastning, repetisjoner og antall sett. 
Det blir litt for dumt. 
Løfter du vekter vil du nok finne mye motivasjon i hvor mange kilo mer du løfter i forhold til forrige økt. 
Om du var "in the zone" når du trente har nok mindre å si. 

Er det derimot jogging, eller andre typer trening hvor målet er å forbrenne flest mulig kalorier, er det sikkert helt fint. 
Da kommer også skrittelleren godt med, og innarbeides i statistikken for økten. 

Konklusjon 

Up gir deg mange hendige funksjoner, men flere av dem kan du også få ved å laste ned en håndfull apper. 
Sleep Cycle kan vekke deg, Runkeeper kan hjelpe deg å holde styr på løpingen, og hvis det er motivasjon som hindrer deg kan det kanskje hjelpe med noen zombier som jager deg opp i fart? 

I Up får du imidlertid samlet disse funksjonene (med unntak av zombiene) i én app, om enn i mindre avansert form. 

Vurderer du en Up, bør du nok tenke over hva slags trening du driver med, og hvor innstilt du er på å legge i en god del egeninnsats. 
Dette er på ingen måte en selvgående tjeneste. 

Samtidig bør du tenke på om det er verdt det. 
I skrivende stund må du ut med minst en tusenlapp for armbåndet, noe vi synes er en litt drøy pris i forhold til hva du får. 

Det er én ting som kunne gjort Up mye bedre, og samtidig gitt mer verdi for pengene. 
En klokke. 
Hadde armbåndet hatt en klokkefunksjon, så kunne du sløyfa klokka du har fra før, og du hadde fått mer plass på armen. 

En annen ting som hadde vært praktisk, er trådløs synkronisering. 
Bluetooth og NFC er teknologier som trolig kunne vært brukt, uten at vi skal være for bastante på akkurat dét. 
Med trådløs synkronisering kunne man satt opp faste synkroniseringstider, og dermed fått en mer sømløs opplevelse. 

Produktet slik det er i sin nåværende form virker lite gjennomtenkt, og man får en følelse av at det her har blitt tenkt mest på designet. 
Og visst er det et lekkert armbånd. 
Men slik produktet fremstår nå, føles det som at det hovedsaklig er dét det er. 
Et armbånd. 

Et veldig dyrt armbånd. 

Helt i slutten av testperioden varslet Jawbone at det nå er mulig for andre treningsapper å "snakke med" Up. 
Det vil i korte trekk si at du kan velge å gi Up tilgang til for eksempel data fra Runkeeper dersom du bruker det. 
Denne funksjonen har vi ikke rukket å teste. 
