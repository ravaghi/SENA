Torden & Magi
Haltende animasjonsfilm om husdyrenes hemmelige liv. 

Både hunder og katter snakker med hverandre når vi voksne ikke ser på. 
For oss høres det kanskje ut som knurring og mjauing, men for barn – og noen voksne med fantasien i behold – høres både stemmer og personligheter. 

I Torden & Magi blir en katt ubønnhørlig overlatt til seg selv da en familie flytter fra huset sitt i en anonym forstad i en anonym storby. 
Redd søker den lille katten ly i et gammelt hus – et magisk hus. 

Laurits, en pensjonert magiker som tar den hjemløse katten til seg og gir den navnet Torden, snakker ikke bare med dyr. 

Han har gitt liv til en armé av gamle leketøy, som sammen med Torden, musa Maggie og den mannevonde kaninen Jack, må redde det magiske huset fra en grådig eiendomsmeglernevø. 

Spennende for de minste 

Belgiske Torden & Magi (med utmerkede norske stemmeskuespillere) maler en fantasirik og engasjerende verden for barn å leve seg inn i. 
Med akkurat riktig dose spenning og dramatikk flyttes selv de minste kinogjengerne fremst på setekanten i filmens spennende jaktscener. 

For et voksent øye er det likevel mye som skurrer. 
Manuset og fortellingen gir ikke noe ekstra til det voksne publikummet, og viktige hendelser oppstår tilfeldig og plutselig, uten årsak eller forklaring. 
Flere tråder nøstes ikke opp før rulleteksten starter og etterlater en opplevelse en dels uferdig film. 

Filmens åpningsscene er et godt eksempel, hvor katten Torden blir etterlatt av familien som flytter fra nabolaget: 
Hvorfor forlot de ham? 
Hvorfor kom de ikke tilbake for å lete etter ham? 
Hvorfor drar Torden rett til nabolagets skumleste hus? 

Alt dette er enkle spørsmål som uproblematisk kunne vært besvart av et bedre manus. 

Inntrengende 3D-effekter 

3D-effektene i Torden & Magi er tidvis amatørmessige. 
I stedet for å utnytte dybden, og gi det magiske huset til den gamle mannen Laurits ekstra innhold, er filmen fylt med «morsomme» sekvenser hvor du som publikummer får stappet ansiktet fullt av maling og andre gjenstander. 

Europeisk animasjonsfilm har lenge levd sitt eget liv uavhengig av Hollywood, og gjennom å perfeksjonere tradisjonelle disipliner har den europeiske filmindustrien skapt tidløse animasjonsklassikere. 

Å emulere amerikansk 3D-animasjonsfilm, og da spesielt Pixars suksessoppskrift, er vanskelig. 
Med Torden & Magi har Studio Canal gjort et realt forsøk, men faller til slutt til kort. 
