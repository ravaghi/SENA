Pirrende og utfordrende
«Riot Break» (Karmakosmetix) 

En sterk solodebut. 
Kanskje ikke for folk flest, men veldig spennende, pirrende og forførende om du våger å bevege deg inn i Hanne Kolstøs musikalske univers uten fordommer. 

Hun spiller alt selv, men har fått hjelp til produksjonen av Øyvind Røsrud Gundersen fra Rumble In Rhodos. 
Låtene veksler mellom storslåtte arrangementer og mer nakne spor. 
Mye er urovekkende og nervepirrende, men likevel vakkert. 
I den sterke stemmen til Kolstø hører vi en gjennomgående rastløshet i søken etter gode melodier og spennende løsninger i en miks av elektroniske og organiske instrumenter. 

Hanne Kolstø er likevel ikke så sær som det kan tolkes av ordene ovenfor. 
Hun har også teft for gode og enkle popløsninger. 
Hun kan lire av seg fengende poprefreng som sitter med en gang, slik som på låten «The City». 

Det skapes mange stemninger og fasetter på «Riot break». 
På «Hide and seek» tar hun det helt ned. 
Rolig og vakkert med et sterkt vokalarrangement med en storslått avslutning. 
Det er bare å forsyne seg. 
