BigBang:«Epic Scrap Metal» 

(Grand Sport/EMI) 

Holder hva tittelen lover. 

Øystein Greni er fremdeles en formidabel låtsnekker og gitarist, samt en mer enn funksjonell vokalist. 

«Epic Scrap Metal» er kanskje den aller jevneste i BigBang-historien - stringent spilt, samtidig leken og uvøren, episk og svær, samtidig nær. 

Greni fråtser i tradisjonell rock 'n' roll med California-solskinnet i håret og briljerer med tjukk gitargromlyd i gjentatte pålegg over det som fremstår som det klassiske BigBang-kompet - alltid stødige Olaf Olsen på trommer og Nikolai Eilertsen på bass. 

Når den Zeppelin-brautende tittellåten tikker ut avslutningsvis er det med et smil om munnen både hos BigBang og lytterne. 
Nok en gang. 

BESTE LÅT: 
«Cape» 
