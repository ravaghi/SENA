Flere sanger om tro og hengivenhet
Depeche Mode har i et par tiår nå virket tilfredse med å lage den samme platen om igjen og om igjen. 
Det pussige er at mens bandet har stagnert, har vokalist Dave Gahan hatt en kreativ oppblomstring. 
Han, som i alle år bare var den syngende frontmannen, er nå godt etablert som låtskriver og soloartist. 
«Angels & Ghosts» er hans andre album laget i samarbeid med produsentduoen Soulsavers. 
Både Gahan og hans to medsammensvorne er britiske, og alle tre har sin bakgrunn i elektronisk musikk. 
Likevel er dette blitt et slags americana-album. 
Seig blues flyter sammen med himmelstrebende gospel. 
Den organiske bandlyden — med sin slidegitar, sitt Hammond-orgel og sine kordamer - gir låtene en eim av støvete western. 
Men til syvende og sist er det Gahans modne baryton som holder på oppmerksomheten vår. 
Og oftere enn ikke når han og Soulsavers de store, forløsende gåsehudøyeblikkene de strekker seg etter. 

Selvsagt har vi hørt Dave Gahan synge - og her blir det for fristende å parafrasere tittelen på et gammelt Depeche Mode-album - sanger om tro og hengivenhet mange ganger før. 
Strengt tatt er det vel det han alltid har gjort. 
Men det er en stund siden det var like givende å høre på ham. 
