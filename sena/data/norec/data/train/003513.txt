Taken
Barskt, brutalt og blodig! 

”Taken” er en brutal actionfilm av typen vi ikke ser så ofte på kino. 
Jeg ønsker den hjertelig velkommen, for den tilfredsstiller effektivt mitt uforklarlige, men like fullt tilstedeværende behov for blodig gladvold! 

Jeg har egentlig sett filmen før. 
Da het den ”Commando” og hadde Arnold Schwarzenegger i hovedrollen. 
Men nå er det Liam Neeson som spiller mannen som jakter på de som kidnappet datteren hans, og dreper alle som står i veien. 
Jeg sluker hvert hardkokte sekund av filmen med glede! 

Jeg har egentlig sett filmen før. 
Da het den ”Commando” og hadde Arnold Schwarzenegger i hovedrollen. 
Men nå er det Liam Neeson som spiller mannen som jakter på de som kidnappet datteren hans, og dreper alle som står i veien. 
Jeg sluker hvert hardkokte sekund av filmen med glede! 

Kidnappes av albansk mafia 

Bryan Mills (Liam Neeson) forsøker å bedre forholdet til sin 17 år gamle datter Kim (Maggie Grace), som han har forsømt under oppveksten. 
Han går med på å la henne dra til Paris med ei venninne, men der kidnappes de. 

Sporene tyder på at de er tatt av albansk mafia og på vei inn i prostitusjon og kvinnehandel. 
Bryan er heldigvis tidligere spesialsoldat, og drar til Paris for å bruke sine ekstreme egenskaper til å finne dattera før det er for sent. 

Neeson meier dem ned 

Så hvordan er det å se mannens brutale kamp mot de kriminelle? 
Jeg skal si det rett ut: det føles godt. 
Det føles herlig. 
Jeg liker å se svina få svi. 
Jeg jubler når Liam Neeson meier dem ned, enten med gønnere eller nevene. 

For innerst inne, selv om vi er aldri så siviliserte, så skjønner de fleste av oss at det ikke alltid nytter med dialog. 
Handling er noen ganger det som må til, og det gjør godt å se at noen faktisk gjør noe. 

Neeson gir rollen en ekstra dimensjon når han ikke spiller Bryan først og fremst som tøff helt, men som desperat far. 

Barskt, brutalt og blodig 

Historien kan kanskje fremstå som litt usannsynlig, men hovedelementene er høyst reelle. 
Albansk mafia er i virksomhet over store deler av Europa, og kvinnehandel er en lukrativ virksomhet. 

At en mann skal knekke en hel organisasjon på egen hånd er kanskje litt søkt, men Bryans metoder er i hvert fall forankret i den virkelige verden. 
Han brekker skurkenes armer og bein, han skyter dem med deres egne våpen, han knuser dem mot møbler, servanter, biler og betong. 
Det er barskt, brutalt og blodig! 

Som et amok lokomotiv 

”Taken” er regissert av Pierre Morel, som også sto bak den imponerende parkour-actionfilmen ”B13”. 
Han har åpenbart et godt grep rundt denne sjangeren. 
Det samme har Luc Besson, som er filmens produsent og manusforfatter. 

Actionscenene har et imponerende driv, der Mills er som et amok lokomotiv gjennom parisiske gater. 
Manuset er nok ikke det beste, noe av dialogen kan være smertefull å høre på, og noen av skuespillerne er nok hentet fra nest nederste hylle. 

Men vet du hva? 
Det bryr meg ikke. 
For filmen er god der den skal være god. 
Det er der Liam Neeson gir kriminelle svin en smak av sin egen medisin, og det skjer velsignet ofte i ”Taken”. 
