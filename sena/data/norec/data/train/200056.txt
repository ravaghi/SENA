Reebok Voyage Low DMX
Uhip av utseende, men de nye gåskoene til Reebok har mer å fare med. 
Spesielt dempingen høster lovord. 

Det er slett ikke lett - å lage sko med god demping uten at det gynger for mye, samtidig som de føles stabile. 

LES OGSÅ: 

Vi innrømmer glatt at den myke dempingen føltes litt uvant til å begynne med. 
Men etter at du har gått inn skoene kommer belønningen - komfort er stikkordet. 

Materiale/konstruksjon: 
Skoene gir et solid inntrykk, og er hovedsaklig kledd i nubuck-lær med pløse av kunststoff. 
Sålen er også relativt kraftig. 
Skoene har ikke Gore-Tex-membran. 

Passform/stabilitet: 
Skoene vi fikk skulle egentlig vært en halv størrelse mindre, og vi fryktet at det kunne bli et problem. 
Heldigvis gikk det over all forventning. 
Skoene sitter godt rundt hælen og bakfoten, og passet bra over vristen. 
Til tross for at det var god plass til tærne, slapp vi altså følelsen av at foten sklir framover inne skoen. 

Støtdemping: 
Dette er skoenes trumfkort. 
Støtdempingen for oss som spiser for mye er glimrende, spesielt på hardt underlag, men de fungerer godt også i skog og mark. 

Med disse skoene gynger du lett avgårde med en grandiosa eller 10 under armen. 
Skoene har Reeboks DMX-teknologi, med sammehengende luftkamre i hele mellomsålen. 

Temperatur: 
Her er det godt og varmt. 
Joda, de puster sikkert litt, men utpregede sommersko vil de aldri bli - til det er de for varme. 
Om høsten og våren vil de imidlertid fungere perfekt. 

Vanntette? 
Nei. 
Høljer det ned ute vil du garantert bli våt på beina med disse skoene. 
Så lenge vannet holder seg på læret tar det tid før det trekker inn, men pløsen er som en svamp. 

Ved direkte dusjing mot skoenes fremre overflate tar det cirka 30 sekunder før vannet siver inn. 

Såle-/sålegrep: 
På grunn av den gode fjæringen fikk vi følelsen av at skoene var glatte på vått underlag. 
Pussig nok var det bare psykisk - grepet er godt. 
Selv om sålen ikke er blant de stiveste, er den hard nok til å takle ulendt terreng. 

Er du en skikkelig steinbukk, vil du nok likevel ønske deg litt mer stivhet der det er virkelig bratt. 
For de mindre ekstreme holder den likevel i massevis. 

Utseende: 
Tja. 
Ikke blant de hippeste. 
Er du ute etter oppmerksomhet er dette definitivt ikke modellen for deg. 
Fordelen er imidlertid at den takler røff bruk uten at du må vaske dem for å få tilbake glansen. 

Gå-følelse: 
Svært god komfort. 
Passer perfekt for bybruk og gåing i lett terreng. 
De virkelige fjellgeitene vil nok likevel ønske seg noe mer stivhet. 

Konklusjon: 

Minus for at de lett tar inn vann, og at de er litt for myke for de mer ekstreme brukerne. 
Vi synes også den veiledende prisen på 1.000 kroner er noe stiv. 

Fjell-Kjell sier: 
Strålende under tregrensa. 
Dette er en sterk firer. 

By-Gry sier: 
Ukule. 
