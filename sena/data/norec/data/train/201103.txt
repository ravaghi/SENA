Casio EXILIM Z1200
TEST: 
Z1200 er blant de aller billigste 12-megapiksels lommekameraene, men det betyr slett ikke at det er et dårlig kamera! 

DinSide Data har gjennomført en test av seks 12 megapiksels lommekameraer for TV2 Hjelper deg. 

Full testoversikt med karakterer og rangeringer finner du her. 

Casio EXILIM Z1200 er ett av kameraene som er med i denne testen, og dette er toppmodellen i Z-familien. 

Her er en rask oversikt over de viktigste egenskapene: 

Det er etter hvert helt vanlig at toppmodellene i lommeklassen er utstyrt med en eller annen form for bildestabilisering. 
I dette tilfellet benyttes en kombinasjon av bevegelig CCD-sensor og høy ISO, som skal sørge for å gjøre det enklere å få stødige bilder, selv uten blits og under forhold med få lyskilder. 

Når det gjelder ansiktsgjenkjenning, en funksjon som sørger for at fokuspunktet følger ansikter på bildet, tar Casio det lengre enn de fleste. 
Du kan nemlig lagre ansiktene til familiemedlemmer, og når det tas bilder av en gruppe mennesker vil kameraet lete etter disse, og sørge for at i hvert fall de blir skarpe. 

Solid og enkelt 

Huset er i metall og fremstår som meget solid. 
Det er ikke blant de letteste lommekameraene i denne klassen, men det bidrar bare til en enda mer fremtredende kvalitetsfølelse. 
Skjermen er også godt beskyttet bak et lag med klar plast. 

Kameraet er enkelt å betjene, og takket være at zoomkontrollen omkranser utløseren kan du fint holde og betjene det med én hånd. 
Skjermen er i bredformat og derfor har Casio kunnet liste ut innstillingene til høyre på skjermen. 
Dette øker brukervennligheten betraktelig, du har hele tiden full oversikt over hvilke innstillinger som er gjort. 
Og ønsker du å endre på noen av dem, er det bare å trykke på Set-knappen og navigere deg vertikalt ved hjelp av navigasjonsknappen som omkranser den. 

BS-knappen (BestShot) lar deg velge mellom en rekke forhåndsdefinerte motivprogrammer som omfatter alt fra undervannsfotografering (krever undervannshus) til avfotografering av visittkort. 

Du kan også sette kameraet i manuell modus, og styre blender, lukker, eksponering, hvitbalanse og så videre. 

God og bred skjerm 

Skjermen fungerer godt under nær sagt alle forhold. 
I mørke er oppdateringen fortsatt raskt, og støyen lav. 
I direkte sollys er søkerbildet fortsatt godt synlig. 
Oppløsningen er høy, noe som gjør det enkelt å vurdere skarpheten i bildene. 
Av en eller annen grunn er forhåndsvisningen av bildet (som vises rett etter at bildet er tatt) mindre skarp enn tilfelle er når du blar gjennom bildene i etterkant. 

Merk også at kameraet har en omfattende meny for tilpasning av skjermbildet, med alt fra layout til lysstyrke og fargemetning. 

Kjapt 

Med unntak av moderat oppstartshastighet på 2,2 sekunder, er kameraet blant de aller raskeste i testen på nær sagt alle testpunktene. 
Tabellen under viser måletallene våre. 
Merk at utløsermålingene er gjort innendørs, tre meter fra et motiv med sterke kontraster, og målt uten forfokusering, fra fingertuppen berører utløseren til bildet er tatt: 

Vi legger til at batterilevetiden er i følge CIPA-målinger 340 bilder. 
Det er også helt i toppklassen, de fleste har batterilevetid på 250 eller færre. 

Kvalitetsvurderinger 

Bildene får en oppløsning på 4000 x 3000 piksler. 
I tillegg kan du ta bilder i 16:9-format, noe som er perfekt for visning på TV, for eksempel. 
Men 12 megapiksler er svært mye for de små CCD-sensorene i et digitalt lommekamera. 
Spesielt vanskelig blir det å ivareta detaljene i bildet når ISO-følsomheten passerer 100. 
EXILIM Z1200 er intet unntak her, selv om det ved ISO 50-200 faktisk byr på skarphet helt i toppskiktet i denne klassen. 

Ved ISO 400 er støyen fremtredende og detaljene virkelig på gyngende grunn. 
Denne innstillingen anbefales kun i spesielle tilfeller, hvis bildet skal brukes til små formater (10x15 cm for eksempel). 
Ved hjelp av et par BS-innstillinger kan du dra ISO helt opp til 1600, men la være. 
På alt over ISO400 er nemlig Casio blant de svakeste kameraene. 

Hvitbalanse og eksponering blir brukbart i de fleste tilfeller. 
Fargene er temmelig nøytrale, nesten litt kjølige på enkelte bilder, spesielt utebilder tatt i snø uten sollys blir blålige. 
Spesielt hvitbalansen kan variere noe, den høye utløserhastigheten kan muligens bære noe av skylden. 
Det er også tilløp til markert kromatisk feilbrytning i høykontrastområdet mot hjørnene av bildeflaten, men sjelden påtakelig. 

Det er imidlertid viktig å poengtere at ingen kameraer i denne klassen er perfekte. 
Sett under ett er bildekvaliteten absolutt godkjent sammenlignet mot de andre kameraene i testen. 

Her er utsnitt av noen testbilder: 

Video 

For første gang er også videokvalitet blitt en del av kriteriene våre, og vektlagt 20% i utregningen av totalkarakteren. 
Z1200 kan filme i bredformat og meget høy oppløsning (848 x 480 piksler), og med videolys som fungerer innenfor en meter eller to. 
Formatet er H.264-format innpakket i Quicktime MOV-filer, men kameraet klarer kun å fange 20 bilder pr sekund. 
4-5 flere bilder pr sekund ville gitt helt glidende film, mens 20 bilder er nok til at du kan oppfatte bittelittegrann hakking. 
Vi er heller ikke helt fornøyd med at det er et visst etterslep og utflyting av detaljer ved panorering, noe som er tydeligere jo mer du forstørrer videobildet. 

På lydsiden er imidlertid Casio blant de aller beste, med klar og fin stereolyd. 

Klikk på videovinduet under for å spille av eller laste ned et testklipp. 

Overføring av bilder og film gjøres ved å sette kameraet i den medfølgende krybben, som kobles til PCen via USB-porten. 
Det kreves ikke at du installerer noe som helst i Windows XP og Vista, kameraet dukker automatisk opp som en egen stasjon i Windows Utforsker. 

Oppsummering 

Casio EXILIM Z1200 utmerket seg ved å være raskt og brukervennlig. 
Batterilevetiden er også i toppklassen. 

Vi er stort sett fornøyd med bildekvaliteten, vel og merke hvis ISO holdes på 200 og lavere. 
På videosiden skulle vi ønsket oss litt bedre bildekvalitet, men lyden var meget god. 

Alt i alt ble Casio EXILIM Z1200 et positivt bekjentskap, og vi likte kameraet bedre og bedre etter hvert som vi fikk brukt det i forskjellige situasjoner. 
Dette er et godt kamera til en svært fordelaktig pris. 
Det selges flere steder til rundt 2.300 kroner. 

Full testoversikt med karakterer og rangeringer finner du her. 
