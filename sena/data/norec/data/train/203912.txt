Sikrere, mer moderne, bedre framkommelighet
Avansert og robust. 
Det er Toyotas egen definisjon på deres nye Land Cruiser. 
Vi har testet nykommeren. 

I 2009 kom fjerde generasjon av den Toyota Land Cruiser som selges i Norge. 
Land Cruiser 150 tok da over for Land Cruiser 120, som var en knallsuksess. 

Nå kommer en ny og oppgradert utgave av bilen som kom i 2009 – Land Cruiser LC150. 

Jo da. 
Det er en såkalt facelift, men det er tross alt en «big minor change», forteller Toyota. 
Men navnet skjemmer ingen, og big eller minor, den nye Land Cruiser innfrir. 

For kjennere 

Man trenger ikke være kjenner for å skille 2009-modellen fra en 2018-modell. 
Dette var også et viktig element for sjefingeniør Sadayoshi Koyari, da han ba en gruppe kollegaer modifisere LC 150. 

Beskjeden var enkelt og greit å lage et nytt utseende, både for eksteriøret og interiøret. 

Man trenger heller ikke være veldig kjenner for å se at det faktisk er den samme bilen, selv om nye LC 150 er en kraftig oppgradering. 
Ikke bare teknisk, men også visuelt. 

Det du ser 

Fronten er blitt fullstendig redesignet. 
Lyktene er smalere og bredere, og grillen er blitt mer massiv. 
Målet har vært å få bilen til å se brede og mer maskulin ut. 
Samtidig er panseret senket for å gi bedre oversikt framover. 
Endringene foran gjør at også forskjermene er en smule omformet. 
Men det er ikke bare utvendig det er gjort endringer. 

Også innvendig er bilen endret ganske kraftig, men større skjerm, nytt display mellom instrumentene, nytt ratt fra storebror V8, og generell rydding. 

Resultatet er greit, til en såkalt facelift å være. 
De pleier ikke bestå av revolusjonerende endringer, ei heller her, men det er nok til at bilen lever godt videre fram til neste generasjon. 
Utfordringen til Toyota er at det ikke er mye ved bilen som trenger å endres mer. 

Bilen er en innertier med tanke på de krav det stilles til den og den oppgaven bilen er tenkt å gjøre. 

Dette er ikke en kjøremaskin som skal det også skal være mulig å dra opp hytteveien. 
Dette er arbeidsjernet som skal være komfortabel å kjøre til hytta, men som virkelig begynner å nyte der andre gir opp. 
Og til det er den i sitt ess. 

I Norge leveres bilen i tre alternative utstyrsversjoner, som er innstegsmodellen DLX, deretter VX og toppmodellen GX. 

Samme krefter 

Under panseret er det lite nytt. 
Der finner vi den samme 2,8-liters dieselmotoren som kom i 2015, da den tok over fra 3-literen. 
Ytelsene er 177 hk, fra et dreiemoment på 450 Nm, og kreftene fordeles videre gjennom en 6-trinns automatkasse. 
Jo da, det er mulig å få bilen med en 6-trinns manuell i stedet, men i våre omgivelser vil det knapt være noen som velger dette. 

En av hovedgrunnene til ikke å velge manuelt gir er at man da også gir slipp på en rekke funksjoner, som Safety Sens og svært nyttige funksjoner i Multi Terrain systemet, som krever at det er en girkasse som kommuniserer gjennom programvare med den øvrige teknologien. 
Det gjør ikke en manuell kasse i samme grad som en automat. 

Med automatgir får du også en differensial på bakakselen med LSD (limited slipp differensial), eller differensialbrems på godt norsk. 

Elektronikken overtar 

Firehjulstrekkere som dette har blant offroad-entusiaster blitt hyllet mest, jo mindre elektronikk de har hatt. 
Men det kommer en tid der også de ihuga entusiastene møter sin overmann, og den ligger i elektronikken. 

Dagens firehjulstrekkere bruker datastyrte hjelpesystemer til å bremse opp, eller gi på for hvert av de fire hjulene individuelt. 

Det hjelper ikke uansett hvor mye entusiast man er, for det er umulig for en fører med bare to føtter og to pedaler å gjøre den samme jobben – uansett hvor dyktig han eller hun er. 
Og disse ord er skrevet av en av entusiastene. 

Hele alfabetet 

Når disse systemene skal navngis har Toyota, som alle andre produsenter, tatt i bruk omtrent hele alfabetet. 
Her er det VSC, A-TRC, DAC, HAC, TSC, MTS, TPMS, DAB, CC, LSD, og mye mer. 

Poenget er at bilen hjelper deg til å komme deg dit du vil, og blir det ekstra utfordrende finnes det alltid et program innen Multi Terrain Systemet, som sørger for å gjøre jobben for deg. 
Velg program, velg hastighet på hjulet i midtkonsollen, og trekk bena fra pedalene. 

Enten klatrer den opp på beste måte, eller så bremser den deg sikkert ned. 
Og det virker! 

Nytt for denne generasjonen er teknologi hentet fra storebror V8. 
Med Multi-Terrain systemet kan du be bilen kontrollere framdrift av hvert hjul, og du styrer hastigheten på framdriften med et hjul i midtkonsollen. 

Mer sikkerhet 

Det er også lagt til flere sikkerhetsfunksjoner på 2018-modellen. 
Nå er Toyota Safety Sense standard, et system som inneholder fotgjengergjenkjenning, pre-kollisjonssystemer, adaptiv fartsholder, filskiftvarsler, skiltgjenkjenning, og automatisk nedblending av langlys. 

Toyota bruker både kamera og radar for å mate systemene med den nødvendige informasjonen som skal til. 

Med dette blir forskjellen mellom en slik stor arbeidshest av en SUV og en personbil enda mindre, og skulle jeg først ut i et uhell, så vet jeg hvilken jeg helst ville sittet i. 

Hvem er kunden? 

Dessverre er markedet for denne type hardbarka firehjulstrekkere synkende. 
På det meste solgte forrige generasjon Land Cruiser (modellkode 120), nesten 2000 biler i året på det meste. 
Flesteparten av disse ble naturlig nok registrert som varebiler, men likevel. 
I år regner importøren med å selge samlet rundt 500 biler av Land Cruiser 150. 
Nå – som da – bygges bilene i Japan. 

De første bilene av den nye utgaven kom til landet nå i januar, og er allerede ute hos forhandlerne. 
Prisene starter som tabellen viser på vel 510.000 kroner for en varebil, og 840.000 kroner for en personbil. 

Er du i markedet for en bil i denne klassen er det definitivt en Land Cruiser du skal se på. 
Da får du holdbarhet, framkommelighet og komfort i en og samme pakke. 
Men den koster. 

Som varebil starter prisene på 527.000 kroner, mens den som personbil blir å få fra 859.000 kroner. 
Får å få den bilen du helst vil ha må du ut med en million. 
Da kan det i det minste anses som en liten trøst at annenhåndsverdien står seg godt. 
God tur. 
