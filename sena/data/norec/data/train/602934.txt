Sentimentalt drama
Lily James klarer ikke helt å riste av seg Askepott-faktene i «The Guernsey Literary and Potato Peel Society». 

Det historiske dramaet, som er basert på boken med samme navn av Mary Ann Shaffer og Annie Barrows, finner sted i England i 1946. 
Den suksessfulle forfatteren Juliet (Lily James) har alt hun kunne ha drømt om, men selv om hun er rik og berømt og har en stilig amerikansk forlovede, føler hun at noe mangler. 

En dag får hun et brev fra en bokklubb på øya Guernsey i den engelske kanal, og når hun finner ut opprinnelsen til bokklubbens uvanlige navn bestemmer hun seg for å reise dit. 
Her møter hun en liten gruppe mennesker som endrer livet hennes for alltid. 
Tittelen gir løfte om noe sjarmerende, originalt og utenom det vanlige, men den klarer ikke helt å innfri det løftet. 

Historien er vakker og rørende, men den engasjerer meg ikke så mye som den kunne ha gjort. 
Lily James’ rolletolkning er tilgjort og mangler dybde og ekte følelser, og handlingen blir litt for forutsigbar. 
Når det er sagt, er den ikke helt uten sjarm og liker du sentimentale filmer er denne midt i blinken. 
Jessica Brown Findlay imponerer også i rollen som Elizabeth, det er bare synd hun ikke har en større rolle. 
