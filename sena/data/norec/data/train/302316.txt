Den tøffeste dama i Nashville
Miranda Lambert favner nesten 100 år med country på «Platinum». 

ALBUM: 
Det er nye tider i Nashville. 
Damene er ikke bare pene, de skriver låter sjøl også - ihvert fall er de med på prosessen. 
Og - platene er dobbelt så lange som de var før i tida. 
Det må i utgangspunktet applauderes høyt og tydelig. 

16 låter Miranda Lambert er den tøffeste dama i Nashville akkurat nå, og på album nummer fem byr hun på 16 låter - halvparten av dem delvis signert henne sjøl. 
Det er ikke så lenge siden countrydamene utelukkende tolket andres låter. 

Lambert minner mye om Carrie Underwood. 
Derfor er det overraskende at duetten deres her, «Somethin' Bad», er blant albumets svakeste låter. 

Girl Power 
Her er ellers mye bra girl power eller snarere modern woman power, som det sømmer seg en ekte countryfeminist i tradisjonen etter Loretta Lynn - en sofistikert utgave av Gretchen Wilson. 

Hun er der fra åpningen «Girls» («if you think you're the only one she wants in this world / then you don't know nothing 'bout girls»), via «Platinum», («small time girl with a compensation / exploiting all my possibilites») og høydepunktene «Smokin' And Drinkin'» (med Little Big Town) og «Babies Makin' Babies» til «Two Rings Shy» («I ain't gonna get dressed up just to be your clown») og «Hard Staying Sober». 

Countryreise Sjangermessig er «Platinum» grovt sett en reise gjennom nesten 100 år med countrymusikk, fra western swing og tradisjonell country til popcountry og countryrock. 

Og 
- Lambert er best når hun kombinerer musikalsk tradisjon med en frisk tekst - toppet med fengende «Old Shit» og «Gravity Is A B**ch». 

Men «Platinum» ville blitt et enda bedre album om et par i overkant anmassende låter hadde blitt luket ut. 
