Skotsk røverhistorie
76 år gamle Ken Loach har med «The Angels' Share» laget en sprudlende skrøne om unge lovbrytere som prøver å komme på rett kjøl. 

FILM: 
«The Angels' Share» starter i velkjent Loach-terreng, denne gangen på Glasgows østkant. 
Vi ser en rekke lovbrytere bli dømt til samfunnstjeneste for mindre alvorlig forbrytelser, bortsett fra Robbie, som er på vei i fengsel for grov vold, men slipper med samfunnstjeneste fordi kjæresten er gravid i åttende måned. 

Robbie blir raskt filmens hovedfigur, spilt med stor overbevisning av debutanten Paul Brannigan, som har en bakgrunn ikke ulik Robbies, preget av vold, dop og fengsel. 
Robbie vil gjerne starte på nytt, men har en gjeng fra nabolaget etter seg, pluss kjærestens far, kalt Psycho-Balls, som vil ha ham ut av byen. 

Hekta på whisky 

Disse scenene er både intense og troverdige, men også velkjente. 
Men så begynner det å skje uventede saker som ikke handler om et lokalsamfunn i oppløsning. 
Robbie og hans kolleger i «samfunnets tjeneste» dras med på et destilleri og det viser seg at gutten har en velutviklet nese for brun sprit. 
Han har aldri smakt whisky før, men diskuterer snart sjeldne single malts med kjennere. 

Jeg skal ikke røpe resten av røverhistorien, men den er fortalt med utsøkt ironi, rik på nyanser som en god whisky. 
Robbie og hans tre kompiser pønsker ut en plan som utnytter rikfolks sans for samleobjekter som kan gi dem følelsen av å være sofistikerte. 
Det handler om store penger, men ingen lider skade. 
Ingen knuste neser, knivstikk eller slag med balltre. 
I stedet er resultatet flere glade millionærer enn man ville fått uten Robbies plan. 

Aldri kjedelig 

Filmens humor er til tider i overkant brei. 
Det gjelder særlig Albert med colabånnbrillene som ikke har hørt om Mona Lisa eller Einstein og spør om hvorfor man har plassert Edinburgh Castle på en bakketopp. 
Men blandingen av brutal sosialrealisme i starten og skrøne i andre halvdel er ganske vellykket og blir aldri kjedelig. 
En sterk 4-er. 

Filmen har premiere 1. juledag. 
