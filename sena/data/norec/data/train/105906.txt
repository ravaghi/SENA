Spillanmeldelse:«Anno 1404: 
Venice» 

Strategispillet «Anno 1404» seiler inn til en av 1400-tallets mektigste handelsbyer i utvidelsespakken «Venice», men alt går ikke knirkefritt under lossingen. 

På 1400-tallet var de store, italienske handelsbyene på høyden av sin makt og få menn i Europa var mektigere enn selveste Dogen av Venezia. 
Krig kostet penger, og var det noe handelsmennene i Venezia hadde, så var det nettopp penger. 

Da verken konkurransetilsynet eller økokrim var funnet opp enda, gikk det ikke alltid helt redelig for seg. 
Bestikkelser, sabotasje og lyssky komplott var en del av hverdagen. 
Penger og makt var to sider av samme gullmynt. 

Derfor spiller også hard valuta en betydelig rolle i «Anno 1404: Venice». 
Tykkelsen på lommeboken din teller mer enn den gjorde i originalen. 
Men det tar en stund før du oppdager det, ved første øyekast virker det ikke som om så mye er forandret. 

Riktignok har man en grei bunke enkeltkart med tilhørende historie og spesifikke mål, men de føles ikke som mer enn litt eksotisk krydder i den samme, gamle suppen. 
Nyvinninger som muligheten til å kjøpe bystyreseter hos andre spillere, og slik overta hele øya deres, virker mest som artige tillegg uten avgjørende betydning. 

For det tar noen timer før man egentlig skjønner rekkevidden av de tilsynelatende små endringene. 
Man kommer nemlig ikke særlig langt i «Venice» uten å bestikke, spionere og sabotere. 

Og slikt koster penger, mye penger. 
Mens man i originalen produserte mest til eget forbruk, står nå eksport og handel i høysetet. 
Profittjakten er viktigere enn noen gang. 

Allikevel kan man knapt kalle «Venice» for en omfattende utvidelse. 
I tillegg til Dogen av Venezia som ny handelspartner byr utvidelsen på et knippe nye dekorative bygninger, ekstra småoppdrag og flere skatter. 
To nye skip kan sjøsettes og vulkanske øyer kan bosettes. 

Noen vil nok sette stor pris på at man med «Venice» kan spille mot venner via Internett, men «Anno 1404» er og blir et spill som funker best alene. 
For meg handler det iallefall mer om å bygge byer som er stilige, fremfor mest mulig effektive. 

Over nett blir «Anno 1404» litt som å konkurrere om å bygge tjue hus av legoklosser kjappest. 
Det er ikke særlig gøy og resultatet blir definitivt ikke pent. 

Aktiva: 
Har ventet lenge på det nå... 
Blir gøy med flerspiller. 
Diskuter Anno 1404: 
Venice her! 

Alt i alt er «Anno 1404: 
Venice» en helt grei utvidelsespakke til et utrolig fengslende strategispill. 
Er du gått lei av originalen, byr den på en artig avveksling og et par ekstra funksjoner. 

For de aller fleste er det derimot usikkert om «Venice» egentlig er verdt pengene. 
Det blir rett og slett litt for tynt. 
