Naval War:Arctic Circle 

Omfattende og vanskelig strategispill fra norsk utvikler. 

Naval War: 
Arctic Circle er et avansert og vanskelig sjøstrategispill som ikke inviterer deg inn med åpen dør. 
Med tålmodighet, mye tid og oppriktig interesse i temaet er dette spillet likevel et gullfunn. 

Nordområdene får stadig mer oppmerksomhet, både i media og fra politikere. 
I Barentshavet går grensa mellom NATO-landet Norge og Russland, en grense som tidligere var preget av kald spenning. 

Enorme energilagre ligger mest sannsynlig gjemt under dype hav og tykk is, og vil bli en viktig arena for fremtidens forsyning av olje og gass. 
Med det følger også en økt politisk spenning, et perfekt tema å utforske for et strategispill. 

Året er 2030, NATO og Russland står på hver sin side i en fiktiv, men høyst realistisk konflikt. 
Slaget om Nord-Atlanteren står rett utenfor vår egen kystlinje, og i sanntidsstrategispillet Naval War: 
Arctic Circle tar du kontrollen over fartøy og fly i kampen om total dominans til sjøs. 

Taktikk og strategi 

Den største utfordringen for nye spillere er å lære seg det rotete og kompliserte brukergrensesnittet. 
Det er mange knapper, flere av dem brukte jeg nesten ikke i løpet av mine timer til sjøs. 
Dette, sammen med lav kvalitet på grafikk, brukergrensesnitt og lyd, står i fare for å overskygge spillets kjerne. 

Det viktigste er dine strategiske valg og taktikken du legger for dine båter og fly, kun gjennomtenkte manøvre vil oppnå målene i oppdraget og gi deg en seier over motparten. 

Historiedelen lar deg velge side, enten NATO eller Russland, og det er lagt imponerende mye arbeid inn i fartøyene i Naval War: Arctic Circle. 

De er unike for hver side i konflikten og er modellert etter fartøyene som brukes av partene i virkeligheten. 
Derfor har de også virkelighetsnære egenskaper, noe som gjør spillet ekstra interessant for de med stor interesse for feltet. 

I tillegg til NATOs og Russlands flåte, kan du kontrollere de nordiske landene og USA sine styrker. 

Du har også enormt stor kontroll over fartøyene, enten det er flyene eller båtene. 
Tar du ikke full kontroll over alt, fra enkelte angrep til våpentyper, vil spillet for eksempel ikke la jagerflyene dine fortsette kampen alene – men sender de ut i unnvikelsesmanøvre på egen hånd. 

Detaljstyring er alfa og omega i Naval War: 
Arctic Circle. 
Å endelig overvinne fienden etter timelange oppdrag er ekstremt tilfredsstillende. 

For å ta en skikkelig runde med spillet, må du sette av en hel dag eller helg. 
Det er ikke mulig å lagre under en kamp, noe som kan bety at du må la det går lang tid før neste lagringsmulighet kommer. 
Det er mulig å sette opp farten på tiden inne i spillet, men ofte skjer det så mye rundt deg at dette ikke er en god løsning om du må ta en pause i spillingen. 
Mister du oversikten i ett eneste kvarter i spilltid, kan sjøslagetære tapt. 

Tynn flerspiller 

Strategispill er en av de beste spilltypene for å konkurrere mot mot andre mennesker. 
Når det gjelder episk sjøkrig er dette en ren nødvendighet, og Naval War: 
Arctic Circle byr på muligheten til å møte én annen spiller til dyst. 

I spillet er det altså ikke mulig å være en større gjeng som bryner seg på konflikten i Nord-Atlanteren, det er ikke et system for å finne motstandere med tilsvarende ferdighetsnivå og det er kun et utvalg av oppdragene fra enkeltspillerdelen som er tilgjengelig for flerspillerkamper. 

Jeg savner også muligheten til å lage egne oppdrag. 
Et redigeringsverktøy for å lage egne oppdrag eller kart ville gitt spillet enormt stor gjenspillingsverdi. 

Smalt spill 

Det er mye som kunne vært bedre i Naval War: 
Arctic Circle, men ved kjernen er det et dypt og engasjerende sjøstrategispill (for de som er interessert i sjangeren). 
For tilhengere av Harpoon-serien er nok dette en av årets beste spill. 

Men selv jeg, med over gjennomsnittet stor interesse i simulerings- og strategispill, er helt i utkanten av målgruppen til Naval War: Arctic Circle. 

Det er tydelig at norske Turbo Tape Games traff blink da spillet ble lansert, førsteplassen på nedlastingstjenesten Steam sin salgsliste holdt i nesten en uke. 
Spørsmålet nå er om den korte jubelrusen, og de påfølgende måneder med salg, vil bli til økonomisk gevinst. 

Uten det kan det igjen ta mange år før vi igjen ser et nytt spill fra Bergens-studioet. 

Det hyperkommersielle og internasjonale spillmarkedet har fortsatt (og dessverre) lite rom for de smaleste spillnisjene 
