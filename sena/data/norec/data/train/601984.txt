Fint pyntet
Six feet over. 
(VME) 

Hun har lang erfaring som bakgrunnsvokalist og korist for andre. 
Nå prøver Kristin Minde fra Bergen seg som soloartist. 
Hun har fått god hjelp av mange av de dyktige musikerne i byen, ledet av produsent Kato Ådland. 
Han har smurt på med tykke lag av massiv lyd her og der, og de tidvis voldsomme kulissene holder nesten på å dekke over og skjule det faktum at Kristin Minde ikke har den helt store stemmen. 

Hun synger bra på «Six feet over» teknisk sett, men hun mangler den sterke signaturen som for eksempel sammenlignbare Marit Larsen er i besittelse av. 
De lekre lydcollagene på de 60-tallspregede låtene i nærheten av Dusty Springfield fungerer best, slik som på åpneren «The night is drawing near». 
Her er dessverre mye som bare fremstår som middels interessant i en lekker staffasje, men der innholdet bare er så som så. 
