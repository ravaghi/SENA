- Gretten gammel gubbe med selvmordsplaner
Anmeldelse: 
«En mann ved navn Ove». 

FILM: 
Når Ove mister jobben, mister han også sitt siste fotfeste i hverdagen. 
Uten noen jobb å gå til bestemmer den 59 år gamle enkemannen seg for å begå selvmord ved å henge seg i stua, men akkurat i det han skal til å sparke vekk krakken under seg kjører en bil ned postkassa hans. 
Dette er bare ett av mange avbrutte selvmordsforsøk i «En mann ved navn Ove», for hvis det er én ting som kan motivere hovedpersonen til å holde seg i live, så er det behovet for å irettesette andre mennesker. 

Sverige i miniatyr Filmer om gretne gamle gubber som lærer å sette pris på livet er en egen sjanger, og i den grad «En mann ved navn Ove» representerer noe nytt, er det i bruken av den gretne gamle gubben som en metafor for det skandinaviske sosialdemokratiet. 
Det er ingen tilfeldighet at det er en svensk-iransk familie som kjører ned Oves postkasse, og det er heller ingen tilfeldighet at hovedpersonen har kjørt Saab hele livet og er en regelrytter av episke proporsjoner. 

Oves boligfelt er et Sverige i miniatyr, og til hans store fortvilelse er det ingen som respekterer de mange reglene og forbudene han har tvunget igjennom i styret. 
For er det ikke utlendingene som skaper problemer, så er det kommunestyret og gamle venner som har sviktet sine idealer. 

Sinna og sårbar «En mann ved navn Ove» har ingen ambisjoner om å være noe mer enn en folkelig og inkluderende underholdningsfilm, men på det punktet lykkes til gjengjeld den ganske så godt. 
For selv om regissør Hannes Holm pøser på med forutsigbare vendinger og lettgjennomskuelig følelsesmanipulasjon spiller Rolf Lassgård Ove med en blanding av sårbarhet og oppdemmet indignasjon som forhindrer filmen i å drukne i sin egen sentimentalitet. 

Filmen mer enn antyder at årsaken til sosialdemokratiet i blant kan framstå som en smule kaldt og umedgjørlig er at det er for omsorsgsfullt for sitt eget beste. 
Og selv om dette ikke er noen fullgod analyse, er det utvilsomt noe mange skandinaver i disse dager vil sette pris på å få høre. 
