Gammal moro, lite thriller-spenning
Mer flaggdags-feiring: 
Amerikansk underholdningsfilm har i mangfoldige tiår blitt hjemsøkt av den samme triste Kain og Abel-etterlikningen. 

En snill bror og en slem bror. 
En snill mann og hans slemme venn. 
En snill politimann og en slem politimann. 

Dette repetisjonsdramaet virker forslitt, selv om Edward Norton og Colin Farrell spiller hovedrollene som om de hadde vokst opp med arbeiderbrunost i testosteronen. 
Uendelig sosial troverdighet kan ikke erstatte psykologisk eller kriminologisk thriller-spenning. 

Edward Norton er en fin skuespiller og ser ut som en voksenversjon av American History X i fullt arbeid. 
Han etterforsker merkelig politimord i sin lysfattige vinterverden. 
Colin Farrell er mer anonym, men tar seg omsider opp når han får demonstrere de skitne politifolkas yrkes-sadisme. 

Mange har hatt lyst til å lage om igjen «Serpico» og «Copland», men det lar seg ikke gjøre uten at man også har en unik historie å fortelle. 
I denne filmen oppstår noe som likner bevissthetstap, og urimelighetene driver inn som vrakgods mot strand. 
Når det omsider er slutt, tror du verken på menneskene eller handlingen. 

Følg meg på Twitter: 
@arilabra 
