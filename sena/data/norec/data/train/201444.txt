PRØVEKJØRT:Mercedes SLS AMG 

Vi har fått boltre oss med Mercedes' nye supersportsbil - og går nesten tom for superlativer... 

En fremtidig klassiker. 
Det er hva vi tenker når vi betrakter den nye super-Mercedesen. 

OK, måkevingedørene kan minne om en gimmick, og de hinter selvsagt tilbake til den berømte 300 LS "Gullwing" fra 50-tallet. 
Men Mercedes-Benz SLS AMG er mye, mye mer enn de meget spesielle dørene. 

etterfølger SLR 

Den er også mer enn etterfølgeren til supersportsbilen SLR McLaren, som den riktignok erstatter som heftigste sportsbil i Mercedes-stallen. 
Puristene vil for øvrig hevde at det egentlig ikke dreier seg om sportsbiler, men om voldsomt motoriserte GTer, altså relativt generøst dimensjonerte toseters kupéer med frontmotor. 

Vi vil ikke her innlate oss på noen akademisk diskusjon om det temaet; til det finnes det bedre egnede fora. 

Følelser? 

Vi har bedømt bilen ut fra de forutsetningene vi hadde, og sånn sett klaffer det meste: 
Bilen har ytelsene man forventer fra en supersportsbil, men også de mer raffinerte egenskapene vi forventer hos en Mercedes. 
Hvis man anser Ferrari og Lamborghini som referanser kan muligens Mercedesen virke litt for mye av et rasjonelt ingeniørprodukt med lite av det følelsesladede mange synes slike biler skal ha - noe av det lille ekstra det er vanskelig å sette fingeren på - den emosjonelle faktoren. 

En fantastisk bil, men...? 
For noen vil det lille "men" ligge her. 
Mercedes og AMG med sine doktor-ingeniører representerer på en måte noe nærmest klinisk, sterilt perfeksjonistisk. 
Men er ikke det langt på vei stereotyper og fordommer? 

For entusiaster og kjennere av bilhistorie vil uansett følelser strømme på. 
Denne bilen lever opp til sin rolle som arvtaker etter 300 SL. 
Bilens design, egenskaper og ytelser gjør den til en verdig etterkommer av ikonet fra 1955. 
Sett i profil er slektskapet iøynefallende. 
Vi snakker om sjel, om historie, om entusiasme. 

Langt frem 

Mercedes-Benz SLS AMG er bygget i lengden med et svært langstrakt panser, en langt tilbaketrukket kupé og en litt butt ende med et hekkparti som har knekk som en sedan. 
Vi synes linjeføringen er vellykket og Mercedes kan i hvertfall ikke beskyldes for å ha kopiert noen. 
Imidlertid kan proporsjonene i seg selv få en til å tenke på Dodge Viper eller BMW Z4 M Roadster. 
Bilen er ellers ikke så kompakt som den kan virke - den er 464 centimeter lang, 194 centimeter bred og 126 centimeter høy. 

Her sitter man rett foran bakhjulene og det er laaangt frem til snuten. 
Resultatet av denne arkitekturen er, i og med at man har kunnet plassere motoren bak forakselen, en nærmest ideell vektfordeling - 47% foran og 53% bak. 
for å oppnå dette er girkassen dessuten plassert bak bakakselen - bilen har transaksel med mekanisk differensialsperre. 
På den annen side blir det forholdsvis liten plass i kupéen; det er lavt under taket for alle over 1.80 og ikke mange steder man kan gjøre av gjenstander man måtte ha tatt med seg inn i bilen. 
Men slik er det gjerne når en bil har ytelser som hovedfokus, og det skal sies at når man er på plass i setet sitter man riktig så bra. 
Omgivelsene er mer luksuriøse og virker mer høyverdige enn i forgjengeren. 

AMGs første egne 

Mens forgjengeren SLR McLaren var bygget av McLaren i Woking i England og var resultatet av et samarbeid mellom Mercedes og den engelske sportsbilspesialisten, er SLS AMG et 100% hjemmeavlet produkt - og det er for første gang på de 40 årene firmaet har eksistert AMG som har hatt utviklings- og produksjonsansvaret for hele bilen. 
Dette er med andre ord AMGs første egenutviklede serieproduserte bil. 

Motoren: 
En juvel 

AMG har alltid i første rekke handlet om motorer og SLS AMG er bygd opp rundt en av de virkelige juvelene i så måte. 
Her har ikke målsetningen vært å sette rekord når det gjelder effektuttak, men å få til det mest effektive, velpustende og vellydende maskineriet som passer til superbilens misjon. 

AMG har tatt utgangspunkt i den velkjente og viden anerkjente 6,2-litersblokken som her er foredlet i forhold til de versjonene man finner i eksempelvis Mercedes E 63 AMG. 
Her er verken turbo eller kompressor; AMG-V8-eren puster helt selv - og den puster godt. 
Takket være tørrsumpsmøring har man kunnet plassere motoren lavere og dermed oppnå lavere tyngdepunkt. 
Maksimal effekt er 571 hestekrefter - tilfeldigvis én hestekraft mer enn både ferrari 458 Italia og Lamborghini Gallardo 570 Superleggera... 
Dreiemomentet er tilstrekkelige 650 newtonmeter. 
Super-Mercedesen greier dermed en toppfart på 317 kilometer i timen, visstnok elektronisk begrenset (ikke det at den ville klare så mange fler km/t uansett). 

3,8 sekunder 

V8-maskinen samarbeider som nevnt med Mercedes' første dobbeltkløtsj girkasse. 
Den har syv trinn og fungerer i praksis som en sømløst girende automat. 
Vi fikk et meget godt inntrykk av den, og om man velger å gire manuelt med hendlene på rattet eller om man lar girkassen jobbe på egen hånd, går det unna. 
SLS AMG tangerer SLR McLarens 0-100-tid på 3,8 sekunder trass i lavere effekt, noe den veier opp for med mer effektiv fremdrift delvis takket være lavere vekt. 
SLS AMG veier 1.620 kilo uten fører. 
Dette er oppnådd ved at bilen er konstuert på en aluminium-gitterramme (spaceframe). 

Offisielt, ved normal kjøring, er bensinforbruket 1,32 liter per mil hvilket gir et CO2-utslipp på 308 gram per kilometer. 
For kategorien er det slett ikke verst. 

Heftig kjøreopplevelse 

For den som kjenner SLR McLaren vil SLS AMG fremstå som en uhyre sivilisert bil å kjøre. 
Det er en av dens mange sterke sider; denne bilen kan man legge ut på tur med eller bruke i embeds medfør uten tanke på fart og brøl - uten å være sliten når man kommer frem. 
Lydnivået er også relativt behersket. 

Men hvis man vil kjøre den aktivt stiller SLS opp med alle de ønskelige egenskapene, uten ulempene som tradisjonelt følger med som tung styring, bremsepedal det er vanskelig å dosere, en forstilling som må gjetes kontinuerlig så snart veien blir sporete eller det er antydning til telehiv... (ja vi sikter til SLR). 

Herlig lyd 

Den første tilfredsstillelsen kommer fra lydnivået; det heftige brølet med utålmodige, snerrende intermezzoer, og den sensuelle kombinasjonen av knurring og hvesing når man går av gassen etter noen heftige akselerasjoner. 
AMG har utstyrt SLS med et helt nytt avgassystem som hjelper på både ytelsene og den lyd-estetiske opplevelsen. 

Presisjon i sving 

Den neste tilfredsstillelsen ligger i at denne bilen ikke må gjetes, men styres, og det presist og kjapt. 
Bilen kvitterer umiddelbart med ønsket retningsendring ved aksjon på rattet. 
Kontroll av hastigheten inn og ut av svingene lettes av en gasspedal som doseres uten de store anstrengelsene. 
Dette er kort og godt en meget kjørbar supersportsbil. 
Den kunne vært brukt til å dra på fisketur - hvis man hadde hatt noe sted å gjøre av fiskestengene... 

Bygd for fart 

Og det kan gå fort. 
Svært fort. 
En bryter i midtkonsollen gir muligheten til å velge mellom komfort, manuell, sport og supersport. 
Med sistnevnte oppsett kombinert med en tung høyrefot går det virkelig unna med en sømløs og kraftfull akselerasjon uansett turtall og hastighet i utgangspunktet. 
Etterhvert som man blir varm i trøya har man tidvis inntrykk av at tyngdekraftens lover oppheves. 
Men det gjør de selvsagt ikke. 

Respekt 

Faren ved den høye graden av kjørbarhet er selvfølgelig at man kan innbille seg at man kan tøye grenser ut over ens virkelige kjørekompetanse. 
Man finner fort ut at også denne bilen kan være brutal i sine reaksjoner hvis man provoserer og overstyringen er aldri langt unna. 
ESP-systemet (antiskrens-), kan slås av i tre trinn. 
Det anbefales ikke å gjøre dette på vanlige norske landeveier - særlig hvis føret er helt eller periodevis sleipt. 
Lettkjørt til supersportsbil å være javel, men den krever respekt og, som alle biler i denne klassen, en gradvis tilvenning før man får den gode flyten under virkelig aktiv kjøring. 
Sånn sett ble dessverre disse, våre første kjøreturer med den nye super-Mercedesen, for få og for korte. 

Men vi kan love at de ga mersmak. 

Konklusjon 

Så er det på tide å gjøre opp status. 

I forhold til forgengeren, SLR McLaren, som vi også behørig testkjørte under denne lanseringen, er SLS AMG like rask, mer effektiv, mer lettkjørt, mindre "rå" i den negative betydningen av ordet, har bedre styring, bedre kjøreegenskaper, bedre bremser... 

Og den koster 2,8 millioner kroner, mot SLRs 5,1... 

Testbilen hadde dessuten tilleggsutstyr for 439.000 kroner (se bildeserien for mer informasjon). 

Vi minner om at karaktersettingen må ses i kontekst og er gitt på et visst tidspunkt og i en viss sammenheng. 
Her er saken klar: 
Mercedes-Benz SLS AMG har løst sin oppgave på en forbilledlig måte og mellom sterk fem og enda bedre faller terningen ned på den svært høyt hengende sekseren. 
"Das Beste oder nichts, sier de?" 
OK, så sier vi det... 
