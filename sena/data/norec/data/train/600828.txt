Ny latterkule fra Endresen
Komedie 

Regi: 
Ole Endresen 

Manus: Ole Endresen 

Skuespillere: Edward Schultheiss, Atle Antonsen, Morten Ramm, Henriette Steenstrup, Jon Øigarden 

NORGE 2014 

Aldersgrense: 
11 år 

Egnethet: 
Ungdom/voksen 

Mannen bak «Kong Curling» er tilbake med ny spillefilm. 
Ole Endresen, som også har skapt tv-serier som «Team Antonsen», «Etaten» og «NAV», viser igjen med «Jakten på Berlusconi» at han kan humor. 

Bjarte Lem (Edward Schultheiss) var en gang en premiert kusk, nå får han bare de dårligste hestene og uhell etter uhell følger ham hvor enn han traver. 
Kona nekter å ta medisinene sine, som resulterer i et enormt pengeforbruk og nymfomani. 
Bjarte har plutselig gjeld oppover ørene, og situasjonen blir enda verre da to finske torpedoer kjøper opp gjelden hans. 
Han må finne en løsning, og det fort. 

Han forsøker å rigge et hesteløp, men hesten (Berlusconi) blir i stedet kidnappet, og jakten er i gang. 
To betjenter fra økokrim (Henriette Steenstrup og Morten Ramm) får saken, siden det tross alt dreier seg om en hest verdt 20 millioner kroner. 

Endresen har ikke oppfunnet kruttet med denne filmen, og det er helt klare referanser til filmer av blant andre Quentin Tarantino. 
Både når det gjelder det visuelle utseende, men også når det gjelder valg av filmmusikk. 
Men det spiller ingen rolle for filmen er underholdende, gjennomført, og rett og slett morsom. 

Alle skuespillerne viser seg fra sine beste sider, og det er ingen kjedelige øyeblikk. 
