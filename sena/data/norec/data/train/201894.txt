Tundra/HPC 1551
Tradisjonelt har ultraportable PCer vært dyre, og hatt begrensninger på utstyrs- og ytelsessiden. 
Denne PCen står derimot ikke tilbake for langt større PCer, verken på den ene eller andre måten. 

Bærbare PCer med Tundra-merke er i virkeligheten såkalte barebone-løsninger, dvs at kabinett, hovedkort og skjerm kommer ferdig fra fabrikken i Taiwan, mens minne, optisk drev, harddisk og evt ekstrautstyr puttes inn av Hattelco her i Norge. 
Denne typen PCer er blitt ekstremt populære de siste par årene, ikke minst fordi mulighetene for skreddersøm er store, samt at prisene som regel kan holdes lave. 

LES OGSÅ: 

Frem til nå har det derimot vært lite ultraportabelt (PCer under 2 kg) blant barebone-løsningene. 
PCer i denne klassen er først og fremst myntet på brukere som er avhengig av å ha med seg PCen "over alt", og som har vært mer opptatt av størrelse og vekt enn ytelse, utstyr og pris. 

Tundra 1551 er derimot en svært interessant modell som kanskje kan gjøre ultraportabel-klassen enda mer populær. 

Eksemplaret vi har fått til test fra PS Data koster ikke mer enn 15.795 kroner inkl mva (i skrivende stund), og her er de viktigste spesifikasjonene: 

Tundra 1551 (selges under HPC-logo til bedriftsmarkedet) 

Bygd på Barebook 1551-AW1 fra Aopen 

Mobile Pentium-M 735 1.7GHz 400MHz 2M 
Dothan 

12,1" WXGA-skjerm, 1280 x 800 punkter 

512MB PC333 DDR 

60GB 7200RPM harddisk 

24x/16x/8x-8x CD-RW/DVD 

802.11g 54Mbit trådløst LAN 

56 Kbit modem 

10/100 Mbit LAN 

Compact Flash type I/II-leser 

Firewire-port 

2 stk USB 2.0-porter 

PCMCIA-slot 

VGA og TV-utgang 

Størrelse: 296 x 205 x 35 mm 

Vekt: 1,9 kg 

Flere tekniske data 

Dothan-prosessor 

Ved første øyekast er det nesten ikke noe i spesifikasjonene som vitner om at dette er en særdeles kompakt PC. 
Vi biter oss merke i at det er benyttet den nye Pentium M-prosessoren med blant annet dobbelt så mye annetnivå hurtigminne. 
Denne skal ikke bare gi bedre ytelse enn førstegenerasjon Pentium M, den skal også bruke mindre strøm, i følge Intel. 

For øvrig er dette en godt utstyrt PC, med rask harddisk, raskt trådløst nett, og egentlig det meste av hva den jevne PC-bruker trenger av tilkoblingsmuligheter og utstyr. 
Den har til og med leser for CompactFlash-minnekort, og det er sjelden! 
Adapter for andre minnekort får du både i CF og PCMCIA-utførelse. 

Perfekt for film 

Du må riktig nok klare deg med litt mindre skjerm, men oppløsningen er ikke høyere enn at i hvert fall vi ikke hadde noen problemer med lesbarheten på tekst på nettsider og dokumenter. 
Lysstyrken er middels god, under batteridrift dempes styrken ca 20% for å spare strøm. 
Du kan derimot overstyre dette ved behov. 

Formatet er dessuten supert til DVD/film-avspilling. 
Rett under skjermen sitter et par høyttalere, optimalt plassert synes vi, og lyden er helt grei - litt boksaktig, men verken verre eller bedre enn de fleste andre bærbare PCer vi tester. 

Lokket er mykt og kan lett vris. 
Det gir dessverre ikke den beskyttelsen for skjermen som vi hadde håpet. 
Bunnplaten i PCen er derimot av metall, noe som sørger for en bra oppstiving uansett når den er klappet sammen. 

Firewire, mic og øretelefonutgang sitter i fronten, VGA, de to USB-portene, minnekortleseren og PCMCIA-slot sitter til venstre, mens optisk enhet, modem, nettverk, strøminntak og TV-utgang sitter på motsatt side. 
Batteriet dekker alt bak, så her finner du ingen eksterne tilkoblinger. 
Dette er en PC som er beregnet til feltbruk, så plassering av tilkoblingspunkter vil være mindre viktig for de fleste. 

Mindre tastatur 

Tastaturplaten er kompakt og mindre enn på en vanlig bærbar PC, og det blir litt trangt for store fingre. 
Det gjør ingenting hvis du kun bruker pekefingrene når du skriver, men bruker du touch-metoden kan det nok hende at du bommer litt oftere, i hvert fall i starten. 
For vår del var det egentlig verst med bindestrek-tasten. 
Denne ligger litt lenger mot venstre enn på et vanlig tastatur, og sammen med punktum- og kommatasten er den enda mindre enn bokstav- og talltastane. 
De øvrige spesialtastene er også komprimerte, men disse brukes sjeldnere, så det betyr mindre. 

Undertegnedes hender er verken spesielt store eller spesielt små, og jeg hadde ikke noen problemer med anslagene etter hvert som jeg fikk brukt PCen en stund. 

Tastaturplaten lager en viss klirrelyd når du skriver på det, men den virker rimelig fast. 
Tastene har logiske plasseringer i forhold til et vanlig tastatur. 
Totalt sett godkjent og vel så det. 

Ytelse 

Dette er den første PCen vi tester som er utstyrt med 2. generasjon Pentium M-prosessor, og ytelsesmessig skuffet den oss ikke. 
I PCMark 2004 fikk vi totalresultatet 3744 poeng i CPU-testen. 
Det er for eksempel over 500 poeng mer enn Dell Inspiron 8600, som hadde førsteutgaven med samme klokkefrekvens. 

Faktisk er CPU-ytelsen den høyeste vi har målt så langt i de Cenrinoene vi har testet. 
Denne PCen er med andre ord en riktig ulv i fåreklær! 
Den er dessuten nærmest lydløs. 

Harddisk- og minneytelsen er også helt på høyden, men grafikkytelsen er begrenset - og faktisk det eneste minuset når det gjelder ytelsestestene. 
Navnet Intel Extreme Graphics II høres kanskje kraftigere ut enn løsningen egentlig er. 
Den egner seg godt til 2D, inkludert film, bilder og videoredigering, men nyere 3D-spill krever mer enn denne løsningen kan levere. 
Om det betyr noe for målgruppene er vi derimot i tvil om. 

Batteriet som sitter i vårt testeksemplar er et 4-cellers spesialbatteri. 
I vår levetidstest stoppet PCen å fungere etter 2 timer og 14 minutter. 
Det er svakt, og kanskje den aller største innvendingen vi har mot denne PCen. 
I følge distributøren kommer et 8-cellers batteri på banen etter hvert, og vi anbefaler alle som er mye på farten til å undersøke om dette er tilgjengelig før eventuelt kjøp. 
Det vil gi langt bedre levetid, kanskje så mye som 4-5 timer. 

For detaljer omkring ytelsestestene og spesifikasjoner, klikker du her 

Konklusjon 

Når det gjelder generell ytelse og utstyrsnivå er det faktisk lite eller intet som skulle tilsi at denne PCen er langt mindre enn en vanlig bærbar PC. 
At den er rimelig og utstyrt med bredskjerm, blir som et ekstra jordbær på toppen - og bør gjøre den enda mer interessant for studenter, selgere og andre som ønsker en liten og lett PC. 

På minussiden har vi satt et litt mykt lokk og begrenset 3D-ytelse. 
Og så har vi satt et stort minus ved batterilevetiden, som vi innbiller oss er meget viktig for målgruppene. 
Dette er også hovedgrunnen til at vi ikke har kunnet gi mer enn terningkast 4. 

Vi kommer likevel ikke utenom at denne ultraportable PCen gir svært mye for pengene. 
Med 8-cellers batteri vil den være en killer, og en klar 5'er på terningen! 

Eksemplaret ble lånt ut av PS Data. 
