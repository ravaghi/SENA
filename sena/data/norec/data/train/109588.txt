Anna Järvinen:«Man var bland molnen» 

(Häpna/Playground) 

Djerv oppfølger. 

Finsk-svenske Järvinen debuterte med «Jag fick feeling» i 2007; en tindrende plate med et stort melodisk overskudd. 
Denne oppfølgeren er ikke like umiddelbar; og virker først som et klassisk «vanskelig annetalbum». 
Men det går over. 

Uttrykket hennes er hakket mørkere nå, også denne gang styrt av Dungen-sjef Gustav Ejstes. 
Med alskens strykere, piano, blås og annen organisk kos er det folkpop med et distinkt eventyrskog-preg, understreket av Järvinens hemningsløst vakre stemme og inderlige sangstil. 
Men det rockes litt hardere denne gang, med ymse nikk til Fairport Convention, og her er også noe mer jazz i kantene. 

Intrikat og innbydende, det hele, og i motsetning til landskvinner som Jenny Wilson og Karin Dreijer Andersson går Järvinen seg aldri vill i egne eksperimenter. 
«Man var bland molnen» er søtt og salt i herlig harmoni. 

ANBEFALTE KJØP: 
«Låt det dö», «Äppelöga», «Sosial kompetens», «Är det det här det hela handlar om?», «Tänker inte säga mer». 
