Politisk ukorrekt Gåte-gitarist
Halsbrekkende popfunk med store melodier. 

ALBUM: 
Debut-EP-en «ESP» redegjorde ikke for så mye mer enn at Gåte-gitarist Magnus Børmarks nye foretak, 22, var en gjeng med habile musikere. 

Men de har tydeligvis klatret noen meter siden den gang, på «Flux» har de nemlig et langt bedre grep om melodiene enn i den innledende runden. 

Noe «Kneel Estate» er et godt eksempel på, der en innsmigrende melodi bukter seg elegant rund tunge elektroniske rytmer og basslinjer. 

I det store bildet sliter de fremdeles litt med pregløsheten. 
Man blir ufrivillig sittende og henge temaene på knagger: 

The Mars Volta-funk, Muse-prog, Radiohead-knitring, noen av melodiene låner til og med av Shining-tonalitet. 

Men det er velgjort, tidvis svært fengende og befriende politisk ukorrekt. 

En fin motvekt til all den introverte indiepopen som preger motebildet om dagen, for dem som trenger det. 
