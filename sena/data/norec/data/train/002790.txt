Sjakkmats
Med hverdagsobservasjoner ledsaget av en svaiende og eksentrisk vibb er Daogen EP en liten skatt fra rapper Mats Dawg. 

Debut-EPen til den bergenske nordlendingen Mats Dawg er endelig lansert. 
Den består av vindskjeive synthdrag og trippy trommeprogrammering, og ikke minst så tilbakelent og harmonisk rapflyt at man skulle tro at den halvmystiske rapperen ligger horisontalt når han slentrer seg elegant gjennom EPen Daogen. 

Vi får seks spor, og moroa er snekret av NMG-rapperen i samarbeid med P3 Gull-nominerte Store P. Hektiske og traptrolske “Skog” ble sluppet for stund siden, og så har man jo altfor korte “Silverado” – et kutt som stadig blir en sterkere kandidat for å stikke av med tittelen som årets mest slicke, norske rapsingel. 

Mats Dawg har vandret rundt i den norske underskogen av dyktige rappere en god stund - han fikk blant annet skryt for sommersmashen “Teng”. 
Stemmen er dyp og vokalen høflig insisterende, og Daogen-skuta styres i et bedagelig tempo. 

Han veksler mellom rapkoring på det tåkete kuttet "Skli" og ikke minst åpningskuttet “Intro” til maskingeværspytting med nikk til Bone Thugs N’ Harmony på melodiske “Opp i røyk”. 
Mats Dawg får hoder til å nikke – takket være hans gyngende rapflyt. 

“Hver gang jeg bare preiker piss, så bare gjør jeg det til en ny, feit ting”, sier rapperen på EPens sistespor, softe “Uenig”. 
Det er vanskelig i å være uenig i det. 
Tekstmaterialet, som kanskje strengt tatt ikke handler om noe annet enn hverdagsobservasjoner, er likefullt interessant fordi han er rå på å omforme nonsens til sitérbare, kule linjer. 

Vibben på Daogen EP er svaiende og eksentrisk, og oppnår full effekt med tanke på at materialet er komprimert og konsentrert. 
En liten skatt fra Mats Dawg, hjulpet frem av kumpan Store P, altså. 
