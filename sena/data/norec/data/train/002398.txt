Kongen av fjellet
Den dyktige 26-åringen bekrefter posisjonen som en av de aller viktigste vi har i rapspillet. 

Mye har skjedd på et år for Compton-rapper Kendrick Lamar. 
Den svorne fanskaren, som møtte opp på Hove-konserten og lagde liv i fjor, har vokst seg mektig. 
Fra et par, tre hundre publikummere på sørlandsfestivalen til å fylle ut hele Kongescenen-området på Slottsfjell: 
Det føles litt surrealistisk, men når man tenker seg om så henger det på greip. 
Kendrick Lamars Good Kid, m.A.A.d City var fjorårets aller sterkeste hiphopalbum, en vanntett utgivelse som tåler tidens raptann. 

Etter et kvarter med tekniske problemer og tendenser til russetreff levert av DJ-en til Lamar - Mixed by Ali, som for øvrig har formet lydbildet til nåtidens viktigste rapkollektiv Black Hippy - smeller i gang noen begredelige firkantpulsbass-låter for å fyre i gang publikum. 
Etter den merkelige forretten kommer hovedattraksjonen på og de kommende 45 minuttene blir en meget lytteverdig seanse. 

Spede Lamar, sammen med keyboardist, bassist, gitarist, trommeslager og nevnte DJ, vinner publikums gunst før du kan si Los Angeles. 
Vi er heldige nok til å få tildelt en slags utvidet versjon av svale “Pussy & Patron”, et nydelig kutt hentet fra en EP som ble sluppet i forkant av den ordentlige internasjonale anerkjennelsen, før hitparaden (ja, faktisk) starter opp. 

Spor fra Good Kid, m.A.A.d City blir håndtert med finesse og kontroll. 
Stemningen står i taket under “Backseat Freestyle”, “Bitch Don`t Kill My Vibe”, “Money Trees” og en bemerkelsesverdig situasjon oppstår når det entusiastiske publikummet crowd surfer under et av albumets aller roligste sanger, “Poetic Justice”. 
Fansen elsker Kendrick. 
Det snodige øyeblikket får en oppfølger under fremføringen av hardtslående “m.A.A.d city”: 
Støvet reiser seg midt foran scenen. 
Hva skjer? 
Jo, en moshpit er i full effekt på en rapkonsert. 
Snodig, men for all del, veldig moro. 
Lamar runder av konserten med platens største låtsuksess, “Swimming Pool (Drank)” til de oppmøttes fornøyelse før han kjører et par vers acapella for å sette et fint punktum. 

Tre kvarter med nesten topp underholdning er et snaut utgangspunkt til å trille seks øyne på terningen, men til gjengjeld stadfester og bekrefter den dyktige 26-åringen posisjonen som en av de aller viktigste vi har i rapspillet. 
