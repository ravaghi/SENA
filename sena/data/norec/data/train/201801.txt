TEST:Samsung N140 

Ny og forbedret utgave av Samungs første mini-bærbare. 

Det er sjelden alt blir perfekt ved første forsøk, og Samsungs første minibærbare NC10, som vi testet i sommer, er ikke noe unntak. 
NC10 var på ingen måte noen fadese, den fikk god omtale og har totalt solgt i over en million eksemplarer. 

Men alt kan forbedres, og oppfølgeren N140 er allerede klar. 
Forskjellene er vesentlige, selv om de ikke er så iøynefallende ved første øyekast. 
Du merker dem likevel så snart du begynner å bruke maskinen. 

Kommer med Windows 7 Starter 

Maskinen kommer ikke lenger med XP, men med den nye slanke utgaven av Windows 7 kalt Starter. 
Denne er forbeholdt mini-PCer, det er begrensninger i hva slags maskinvare som kan leveres med denne, slik det var med XP. 

Installerer du en fullversjon av Windows 7 på en blank harddisk i en PC tar det ikke stort mer enn et kvarter. 
Men den forhåndsinstallerte utgaven tok svært lang tid på å komme på plass på denne maskinen, over halvannen time! 
Her er det rom for endringer som gir brukeren et bedre førsteinntrykk. 
Dette gjelder forøvrig neppe bare Samsung, vi ser det på alle andre maskiner. 
Det er Microsoft som har ansvaret her. 

Når Windows er vel installert virker det like kjapt og greit som XP, men i en mer moderne og sikrere utgave. 

N140 i bruk 

Maskinen er stilig, vårt eksemplar kom i sort, men det finnes flere farger å velge mellom: hvitt, rosa og himmelblå. 

Utvendig er den skinnende blank, men på innsiden er det matt som gjelder. 
Også skjermen er matt, både overflaten på selve panelet og rammen rundt. 
Dette gjør at du kan bruke maskinen over alt uten å måtte tenke på plagsomt gjenskinn fra belysningen rundt deg. 

Skjermen har fått LED-belysning og gir gode farger og god lysstyrke, men fremdeles begrenset vertikal betraktningvinkel. 
Dette kan være plagsomt på fly når du ikke får brettet skjermen langt nok tilbake. 

N140 er også topptung, den kan som NC10 legges ned med skjermen flatt på bordet og tastaturdelen opp i været. 
Det kan virke som balansen har blitt noe bedre, den faller uansett ikke bakover av seg selv. 

Tastaturer et helt utmerket å skrive på, litt smalere enn et standard tastatur, men helt uproblematisk for de aller fleste. 
Tastene har god følelse og er støysvake. 

Pekeplaten er ny, og det er en vesentlig forbedring. 
Den er nå mer presis, og skrollefunksjonen med bruk av to fingre funger veldig bra. 
Også musknappene fungerer bra, selv om den er av vippetypen, og ikke i to deler. 

Av andre nye ting er støtten for trådløst 802.11n velkommen, det gir vesentlig høyere hastigheter for nedlastning og filoverføring. 

Ellers er tilkoblingene de samme som på forgjengeren, men har fått andre og bedre plasseringer. 
USB-porten på venstre side også kan brukes til å lade andre enheter selv om N140 ikke kjører. 

Ytelsen 

Alle maskiner i denne klassen bruker samme prosessor og maskinarkitektur, derfor er det ingen vesentlig forskjell på ytelsen, verken mellom produsenter eller modeller. 

Batteritiden oppgir Samsung til å være opptil 11 timer, men de oppgitte tidene fra produsentene er alltid basert på en annen tidsregning enn vår. 
Men 576 minutter er heller ikke noe å skamme seg over. 
Vi fikk ikke testet batteritiden på vårt tidlige testeksemplar av NC10 fordi det sviktet etter første prøveomgang, men den hadde et batteri på 5200 mAh. 
N140 har et batteri på 5900 mAh. 

Maskinen er svært stillegående og blir heller ikke nevneverdig varm. 

Spesifikasjoner 

Konklusjon 

N140 er ingen stor oppgradering, men mer en korrigering av det første forsøket i denne klassen med modellen NC10. 

Finner du den forrige modellen NC10 til en god pris og klarer deg med lavere ytelse på trådløst, ikke helt god pekeplate og et gammelt operativsystem - så for all del løp og kjøp. 
Men N140 overtar og sørger for å holde posisjonen for Samsung i denne klassen. 
