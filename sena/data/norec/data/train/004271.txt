The Secret Life of Walter Mitty
Burde vært mer spennende. 

Ben Stiller har gjort mye i The Secret Life of Walter Mitty. 
Han produserer, regisserer og spiller hovedrollen. 
Resultatet er et Stillersk gjennomsnittsprodukt. 

Det er mange halvmorsomheter her som fungerer, og noen som ikke gjør det. 
Jeg sliter med å se hva filmens budskap eventuelt skal være, annet enn som oppfordring til å leve livet mens du kan. 

Hørt det før? 
Da har filmen kanskje ikke så mye å by deg, bortsett fra noen spredte fornøyeligheter og Ben Stillers sedvanlige sjarm. 

Walter Mitty (Ben Stiller) jobber som fotoarkivar i det nedleggingstruede LIFE Magazine, og må ut fra sin innestengte kontortilværelse for å spore opp forsidebildet til den aller siste utgivelsen. 

Han legger ut på leting etter den kontaktsky stjernefotografen (Sean Penn), på en reise som tar den lite bereiste Walter til overraskende mål. 

Filmen er basert på James Thurbers novelle, men den er det lite igjen av. 
Kjernen er Walter som en anonym mann med store dagdrømmer. 

Disse drømmene har innledningsvis en morsom effekt på filmen, men blir gradvis mindre viktige ettersom Walters reise ekspanderer. 
Det er for så vidt morsomt og nesten eksotisk å følge ham til Grønland og Island til Himalaya-fjellene. 

De fleste av oss er hverdagsmennesker som gjerne kunne hatt godt av et eventyr. 
Sånn sett faller det meg naturlig å heie på Walter. 

Historien har også elementer som enten er for enkle, eller er malplasserte. 
Walters forsøk på nettdating er en corny gjenganger, med hyppig kontakt med brukerstøtten Todd (Patton Oswalt), som også har en umotivert opptreden i egen person som ikke betyr noe som helst. 

Og filmens kjærlighetshistorie rundt Walters kollega Cheryl (Kristen Wiig) er for enkel. 
Det er en lunken kjemi mellom dem som aldri slår gnister. 

The Secret Life of Walter Mitty er ikke uten underholdningsverdi. 
Jeg liker spesielt godt kontrastene mellom Walters grå New York-liv og hans fargerike opplevelser ute i verden. 

Men Walter selv er mer eller mindre den samme hele veien. 
Kanskje burde en skuespiller med større rekkevidde gjort hovedrollen? 

Ben Stiller er ikke grå og liten nok til at Walters prestasjoner senere i filmen gjør større inntrykk. 
Walter Mittys hemmelige liv burde vært mer spennende! 
