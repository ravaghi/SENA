Luna:Ingen opplagte valg 

Det er godt å ha dem tilbake, men et coveralbum og en instrumental-ep forteller lite om veien videre. 

Luna: 
"A sentimental education" (Border) 

Luna så dagens lys i New York i 1991. 
Dean Wareham kom fra oppløste Galaxie 500, og da debuten kom ut året etter, hadde han med seg Justin Harwood fra The Chills og Stanley Demeski fra The Feelies. 

Disse ble erstattet av Britta Phillips og Lee Wall, men i 2005 var det slutt. 
I hvert fall i ti år, for i 2015 fant de sammen igjen, inkludert gitarist Sean Eden som hadde hengt med lenge. 

Comebackalbumet er ti coverlåter, der de åpner med The Cures "Fire in Cairo". 
Et uvanlig valg, i likhet med Velvet Undergrounds "Friends". 
Det samme gjelder sangene de plukker fra Fleetwood Mac (fine "One together), Yes, David Bowie, Rolling Stones og Mink DeVille. 

Dylans vakre "Most of the time" har andre gjort før, men ikke så mange. 
De avslutter med en allsangvennlig versjon av Mercury Revs "Car wash hair". 

Luna er også ute med den egenkomponerte ep-en "A place of greater safety", bestående av vakre instrumentaler. 
De er i god form 13 år etter forrige plate, men hvor går veien videre etter dette? 

Beste spor: 
"One together", "Most of the time", "Car wash hair". 
