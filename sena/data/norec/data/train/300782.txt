Melissa Horn strekker seg litt lengre
«Om du vill vara med mig» spør hun. 
Klart vi vil! 

ALBUM: 
Melissa Horn har et fantastisk tak på oss nordmenn. 

Seinere denne måneden legger hun ut på en turné som tar henne til ni norske byer, med start på Sentrum Scene i Oslo 23. oktober og avslutning på Verftet i Bergen 2. november. 

Vi elsker jo melankolikere, og det gjør ingen ting at hun er svensk, heller. 

Åpnet dører Horn debuterte i 2008, men det var «Säg inget till mig», året etter, som åpnet mange dører for henne også i Norge. 
«Innan jag kände dig» (2011) befestet posisjonen. 

Ny bunn «Om du vill vara med mig» høres kanskje ved første lytting ut som mer av det samme, men det er en ny bunn i sangene - og ikke minst i Ola Gustafssons produksjon - som løfter den et ekstra hakk. 

Winnerbäck Gustafsson har jobbet med en lang rekke svenske artister, som produsent og/eller gitarist, fra Ulf Lundell, Eldkvarn og Thomas Ledin til Bo Kaspers Orkester og Lars Winnerbäck. 

Særlig sistnevnte har hatt god nytte av Gustafssons hånd, og det er ingen hemmelighet at også Horn er inspirert av Winnerbäck. 

Tør mer Sjangermessig har hun ligget nær visetradisjonen, med et lite nikk til country. 
På dette albumet tør hun mer. 

Åpningen «Om du vill vara med mig» er en vel fem minutter suggererende, mørk perle, med en tekst som må være noe av det beste Horn har levert. 

Påfølgende «Natten på hotellet» har en klassisk oppbygning, med strykere. 
Flott. 

«Jag vet» følger samme mønster og er «klassisk Horn». 

Mindre kreativ 
Etter hvert blir kreativiteten mindre og melodiene og produksjonen ikke like interessante. 
Hun blir litt for mye Melissa Horn. 

«Om du vill vara med mig» viser likevel en artist i utvikling - innenfor et univers som til sjuende og sist må få lov til å være hennes eget. 
