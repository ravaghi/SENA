Maria Arredondo:«For A Moment» 

(Mountain Music / Universal) 

Friksjonsfri vellyd. 

Det er ingen som kan ta fra Maria Arredondo sangstemmen, men vokal briljans kan aldri redde en plate alene. 
På «For A Moment» synger Arredondo både kraftfullt og inderlig, men det kan virke som om platens produsenter har vært redde for at en eller annen feil skal oppdages i stemmen hennes, ettersom detaljer lesses på i lydbildet jo mer intenst Maria synger. 
Pussig, for med naknere arrangementer ville vi fått et bedre og atskillig mer nyansert inntrykk av hennes kvaliteter som tolker av andres sanger. 
Nå fremstår hun dessverre mer som en fange av sitt eget konsept - og platecover; en rynkefri, solbleket og retusjert popengel med en misjon om ikke å støte noen som helst av sine fortrinnsvis voksne lyttere. 
«For A Moment» innfrir ikke, fordi den som helhet dessverre mangler den personligheten og selvstendigheten som bor i Maria Arredondos egen stemme. 

Anbefalte kjøp: 
«Inconsolable», «Mercy» og «For A Moment». 
