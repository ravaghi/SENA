Føkkefjord:Anarki i Flekkefjord 

Om Jan Tore Sanner, nihilisme og kebabslag. 

Føkkefjord: 
"Føkkefjord" (Rural Rebel Rock/Diger) 

Flekkefjord lukter ikke rock, men byen hevder likevel å ha landets lengstlevende rockefestival. 

I juli fyller Fjellparkfestivalen 37 år, med Maria Refsland som bookingsjef. 
Sammen med Erik Johan Egenes utgjør hun også bandet Føkkefjord, et radarpar som har kjent hverandre siden tiden i Kringla barnehage på sent 90-tall. 

Debuten åpner sprekt med "Anarki" og programerklæringen Flekkefjord skal bli anarki. 
Direktedemokrati og bevaring av lokalsykehuset står på lista. 
Med sine 2 minutter og 43 sekunder er dette det lengste av de åtte kuttene, takket være Egenes' evne til å tyne en billig kassegitar kjøpt hos Tangenten AS til det ytterste. 
For som det sies: 
Fendar e någe man he på båden. 

Neste kutt er det korteste og beste. 
"Gjemlestad" klokker inn på 1.18: 

Aldri vært så langt inni Kvinesdal, 

nå skjønne eg kåffår det er smart å la vær 

å ta en bil inn her. 

Kultursjokket følges av "Gjemlestad II" med folkemusikkinspirert vokal i refrenget og en tekst om for mye å drikke på puben Hestens Bøn: 
Du konne vært far min, men det gjør jo ingenting. 

En nihilist hevder at livet er meningsløst, og i "Nihilist" forteller Refsland oss at en nihilist er en realist. 
En erkjennelse hun kom til da hun sto fast i trafikken. 

"Får deg fjerna" handler i likhet med "Anarki" om lokaldemokratiet. 
Her handler det om kommunesammenslåing og sentralstyring, Sanner og Støre. 

"Syden" er om det hektiske livet her hjemme som får en til å lengte etter ferie, mens i "Wi-fi Vest-Agder" er Refsland lei av å vasse dritt i Oslo. 

Føkkefjord runder av med "Kebabslag", en temmelig fri oversetting av Creedence-låten "Bad moon rising": 

Ikkje gå ud i natt 

det e jekla glatt, 

men det var et kebabslag 

som gjorde at du datt. 

Altså et solid dask i skallen med en tettpakket rullekebab. 

Platen er spilt inn i Sandnes med Anders Krokedal som produsent. 
Det Føkkefjord måtte mangle av finpuss, tar de igjen på energi, engasjement og humor. 

Beste spor: 
"Anarki", "Gjemlestad". 
