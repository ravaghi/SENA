Kylie Minogue:«I Believe In You», single 

(EMI) 

Ny Kylie-landeplage på gang. 

«I Believe In You» heter den nye singlen til Kylie Minogue. 
En irriterende, påtrengende og glattslikket liten elektronisk pop-sak som nesten er dømt til å bli en landeplage etter at den er blitt fremført for aller første gang under Nordic Music Awards. 

Hvorvidt «I Believe In You» virkelig er en bra låt, er ikke så godt å avgjøre, men du vil garantert ikke glemme dette Kylie-fremstøtet med det første, og da er vel mye av hensikten oppnådd, vil jeg tro. 

Kylie har skrevet låten sammen med Jake Shears og Babydaddy fra Scissor Sisters. 
Resultatet er blitt en passe fengende, glinsende og diskofisert poplåt av det stramme, pulserende og elektroniske slaget, hvor teksten i virkeligheten er et enkelt refreng («I Believe In You»), som repeteres så mange ganger at det nesten er nødt til å lime seg fast i underbevisstheten. 

«I Believe In You», som går til radio i midten av neste uke, blir selvfølgelig utgitt i forbindelse med samlealbumet «Ultimate Kylie» som slippes 21. november, godt timet til julesalget. 
Selve singlen må du vente til 6. desember med å få kjøpt. 

ESPEN A. HANSEN 
