Er dette omsider the final countdown for Europe?
Puddelhelten Joey Tempest prøver seg på bluesrock. 

ALBUM: 
De fleste forbinder nok fortsatt Europe med «The Final Countdown» og tuperte hårfrisyrer. 

Faktumet er at svenskene faktisk har vært ganske så produktive de siste ti årene, og resultatet har slettes ikke vært helt borti natta heller. 

Bandet har med hell oppdatert lydbildet sitt til et mer tidløst klassisk rockuttrykk, fremdeles med Joey Tempest teft for sangbare refrenger. 

Denne gangen har de hanket inn produsenthjelp fra Kevin Shirley, som blant annet har avlet frem stjerneskuddet Joe Bonamassa. 

«Bag of Bones» strekker seg lenger i retning bluesen enn tidligere. 

Dessverre er hamskiftet ikke helt vellykket. 

Låtmaterialet savner knagger å henge på. 

De gode melodiene forsvinner litt ut på sidelinjen i higen etter å kle seg i mer voksne klær. 

«Bag of Bones» blir på mange måter mer enn estetikkøvelse enn engasjerende musikk. 

Europe er best her, når de legger seg tett opp til Deep Purple og Whitesnake i låter som «Not Supposed to Sing the Blues». 
