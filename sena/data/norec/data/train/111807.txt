Spillanmeldelse:Blodig blanding av fotball og RPG 

Amerikansk fotball og strategiske krigsspill har vanligvis lite med hverandre å gjøre, men i «Blood Bowl» smelter de sammen til en brutal sport hvor det meste er lov. 

«Warhammer»-universet rommer dusinvis av rollespill og strategispill, men særlig mange sportsspill har det ikke blitt. 
Tatt i betraktning at «Warhammer»-spillene er proppfulle av alver, orker, dverger og slemme demoner, er kanskje ikke det spesielt oppsiktsvekkende. 

Mer oppsiktsvekkende er det at «Blood Bowl» blander dette eventyruniverset med amerikansk fotball. 
Alt fra dverger med kjevebeskyttelse til onde beist med støtdempende skulderplater braker sammen i brutale sportsoppgjør. 
Her er ingen «Fair Play»-pris, kun ovale fotballer med stålpigger. 

Hvert lag har elleve spillere, målet er å få ballen over motstanderens banehalvdel og inn i «touch-down»-området. 
Som i ekte amerikansk fotball ligger det mye taktikk i hvordan spillerne beveger seg. 
Noen er gode til å løpe med ballen, andre til å takle. 

I motsetning til ekte amerikansk fotball er det ingen i «Blood Bowl» som ser noe galt i å bestikke dommeren, bruke dampveivalser til å meie ned motspillere eller leie inn magikere som sender ut lynpiler fra sidelinjen. 

«Blood Bowl» kan spilles i turbasert-modus, men er best i sanntid. 
Blir det for hektisk kan man alltids pause spillet og planlegge angrep i ro og mak. 
Man styrer laget sitt med et pek-og-klikk-system som stort sett fungerer greit, selv om jeg savner muligheten til å kontrollere hver enkelt spiller med piltastene som i de fleste vanlige sportsspill. 

Karrieremodusen i «Blood Bowl» er et av spillets sterkeste kort. 
Her kan man delta i ulike turneringer, kjøpe spillere, oppgradere utstyr, inngå sponsorkontrakter og en rekke andre ting. 

Dybden er ikke all verden, men så snakker vi da tross alt om en «sport» hvor det største dopingproblemet er prisen på kjemikalier. 
Å forvente valgmuligheter på «Football Manager»-nivå blir urettferdig. 

Det hadde da heller ikke vært noe problem, om «Blood Bowl» bare hadde vært litt dypere og forseggjort under selve kampene. 
Til tross for at det hele er både artig og underholdende, tar det ikke mange timene før det føles repetitivt og ensformig. 

Juks og fanteri kan være til god hjelp, men endrer sjelden kampforløp. 
Dessuten kan det til tider være vrient å forstå hvordan triksene egentlig fungerer. 

At «Blood Bowl» opprinnelig var laget som et brettspill merkes godt, spillet kaster stadig vekk terning for å bestemme utfallet av dueller og situasjoner. 
Resultatet er at flaks og uflaks får en uforholdsmessig stor rolle, noe som lett kan skape frustrasjon. 

Artige kommentatorer, mengder med originalitet og kule detaljer gjør «Blood Bowl» til en underholdene spillopplevelse. 
Hadde det vært solgt til redusert pris, ville jeg ikke hatt noe problem med å anbefale det varmt til alle som liker amerikansk fotball og har sansen for «Warhammer»-universet. 
Men det hele blir litt for snaut til å forsvare den stive prislappen. 

PS: 
«Blood Bowl» er kun tilgjengelig for kjøp over nett på bloodbowl-game.com, men kommer også i butikkversjon til PC og Xbox 360 til høsten. 
Versjoner til DS og PSP er også på vei. 

Trailer fra PC-spillet Blood Bowl, som blander rollespill med amerikansk fotball. 
