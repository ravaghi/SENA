Intern fransk humor
Dany Boon er tilbake med nok en film inspirert av sin egen oppvekst i Nord-Frankrike, og igjen er det mye som går tapt i oversettelsen. 

Filmen er ikke en oppfølger til Boons film «Velkommen til Shti'ene» (2009) som var en megasuksess i Frankrike, men mer som en spin-off. 

Den nye filmen handler om Valentin (Dany Boon) som er en anerkjent interiørarkitekt og møbeldesigner, og driver et suksessfullt firma med sin kone. 
For å bli godkjent av snobbene i Paris har han omskapt seg selv, og sier blant annet at han er foreldreløs. 
Da hans uskolerte bondefamilie plutselig dukker opp på hans nye utstilling, raser korthuset han så omhyggelig har bygget. 
I tillegg blir han påkjørt og mister hukommelsen, og forviklingene vil ingen ende ta. 

Hovedproblemet med denne filmen er at 90 prosent av humoren ligger i den franske dialekten familien hans snakker. 
For alle som ikke snakker fransk, er det vanskelig å høre forskjell. 
Selv om oversetteren har gjort et forsøk blir det ikke morsomt å lese en tekst hvor alle ordene bare har fått noen ekstra bokstaver foran, som «schlå flått». 
Plottet er også tynt, og når en ikke har noe forhold til folk som snakker shti-dialekt blir det lite underholdende. 
Det blir som å få franskmenn til å forstå vitsene til Oluf. 
