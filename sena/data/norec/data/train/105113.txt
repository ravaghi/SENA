«Lett å være rebell i kjellerleiligheten din»
Angrep fra alle kanter. 
Musikken er kald, vond og tilbakelent grusom. 
Videoen et fantastisk stykke filmkunst av Kavar Singh (som også har laget videoene til Nico & Vinz). 
Der alle har beksvarte, romvesenaktige øyne. 
Lyset er neonblekt, falmende. 
Kakerlakker, insekter og makk graver seg frem overalt. 
Noen drar på epleslang. 
En gutt spiller alene på tromme. 
Det er smertelig mørkt, umulig ikke å la seg berøre av. 

Teksten? 
Den er litteratur. 

Nesten utelukkende varianter av kommentarfeltoppkast: 
«Er det dette skattepenga mine går til», «vi ække rassist, men skal lissom passet ditt bety no?», «du blir aldri skandinaver, naver, naver, naver, naver, naver». 

Sterkest av dem alle: 
«Jeg skiter i om du er Tshawe eller Vinz eller Nico – du er kanskje kul i dag, men hun gifter seg med Kygo». 

Anders Anundsen får også unngjelde. 
Og så det fantastiske refrenget: 
«Om du visste hva jeg ville gi for å bli som deg, din feiging». 
Så strålende satt sammen, så riktig gjort, så ekstremt på sin plass. 

Om de bare får ett nettroll til å tenke seg om, har de vunnet. 
