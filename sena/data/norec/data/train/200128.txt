Bosch GLM 80 + R60
Et vanlig vater er ikke det mest nøyaktige som finnes, og det kan heller ikke måle avstand. 

"Nå er det i vater, og væl så det", er en gammel snekkervits. 
I praksis er det nærmere sannheten enn man ofte ønsker at det var. 
Vi som driver og pusser opp hus kjenner godt til avvik både i "rette" vinkler og på gulv og annet som skulle være vannrette. 

Et tradisjonelt vater, eller vaterpass som det egentlig heter, har som kjent libeller, buede glassrør nesten fylt opp med en væske (som regel sprit), med en liten boble i. 
Når boblen ligger midt mellom de to strekene er vaterpasset vannrett (eller loddrett, eller i 45 graders vinkel - det er som regel tre libeller i vanlige vaterpass). 

Ikke nøyaktig nok 

Men et vanlig vater er ikke alltid nøyaktig nok. 
Hvis lengden på det som skal være vannrett er over noen meter, blir avviket fort en centimeter eller mer i endene. 
Man kan da skaffe seg et langt vater, bedre kjent som rettholt, som fåes i lengder på opptil 600 cm. 

Et annet alternativ er et laserverktøy, her finner du vår artikkel om flere varianter av disse. 

Men det finnes enda en løsning, som er en kombinasjon av det kompakte vaterpasset og moderne digital teknologi. 

Bosch GLM 80 og R60 

Vi har tidligere testet PLR 50 laserbasert avstandsmåler fra Bosch, men den var beregnet på hobbybrukere. 
GLM 80 er blå tilhører det proffe utstyret og byr på en god del flere muligheter. 

For det første har den lengre rekkevidde med 80 meter mot 50 meter maksimal avstand, den er også litt mer nøyaktig med 1,5mm vs 2mm maks avvik. 

Men de viktigste forskjellene er først og fremst at GLM 80 kan måle vinkler, helt ned til 0,1 grad. 
Dernest at den kan lagre 20 målinger i minnet i tillegg til gjeldende måling. 

Dermed blir bruksområdet langt videre enn med PLR50. 

GLM 80 leveres også i sett sammen med R60. 
Dette ser ut som et ordinært vaterpass, og fungerer fint som det. 
Men det har en dokkstasjon til GLM 80 som gjør kombinasjonen til et enda mer nøyaktig måleverktøy. 

Du bare setter inn GLM 80 og låser den med hendelen, så sitter den dønn fast. 
Deretter er det bare å legge R60 med GLM 80 ombord ned på det du skal ha vannrett og lese av vinkelen. 

I praksis 

Vi har testet GLM 80 i flere sammenhenger, sammenlignet med PLR 50, og kontrollmålt med gammeldagse analoge måleverktøy som målebånd og tommestokk. 

Forskjellen mellom Bosh-enhetene i nøyaktighet ved lengdemåling er i praksis svært liten, det er større sjanse for at du slurver med å holde måleren stødig mens du trykker knappene enn at apparatene tar feil. 

Og av de ekstra egenskapene til GLM 80 er det definitivt minnet med listen over 20 målinger som er den vi har satt mest pris på. 
Da slipper vi å notere hver enste måling. 

Men det smarte er vinkelmålingen. 
Helningsvinkelen vises alltid i displayet, og oppgis med 0,1 grads nøyaktighet. 
Dette er mer nøyaktig enn du klarer å plassere boblen i libellen i et vanlig vater. 
Forskjellen kan være fra noen millimeter til noen centimeter, avhengig av lengden på det som skal være i vater, og det kan være kritisk i blant når ting skal passe sammen. 

Ikke minst er størrelsen utrolig praktisk. 
Du trenger som regel ikke bruke hele kombinasjonen, det fungerer utmerket å legge selve GLM 80 på det som skal måles. 
Da slipper du å dra på et langt vater, men har det rett og slett i lomma. 

Men skal du måle f.eks. mellom to hylleknekter eller andre oppheng, er R60 svært praktisk. 
Dessuten blir vinklen lettere å lese, siden displayet endrer seg til større gradtallvisning så snart GLM 80 spennes fast i dokken. 

Mer info om GLM 80 finner du hos Bosch. 
Du finner også mange videoer av GLM 80 og R60 på YouTube. 

Konklusjon 

Bosch GLM 80 og R60 er en utmerket kombinasjon som gjør de fleste måleoperasjoner langt enklere. 
Den er kompakt og nøyaktig, har oppladbart lithiumbatteri som holder til titusenvis(!) av målinger. 

Den erstatter målebånd, tommestokk og vater, pluss notisblokk og kalkulator. 

Bosch GLM 80 
