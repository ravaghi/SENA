Feelies:Startet på 70-tallet 

Du kan ikke beskylde New Jersey-bandet for å pøse ut plater. 

Feelies: 
"In Between" (Bar None/Border) 

The Feelies startet i 1976, ga ut fire plater og ble oppløst i 1992. 
I 2008 var de tilbake, og i 2011 kom "Here before". 
Dermed er "In between" bare album nummer seks på 41 år. 

Det er desto hyggeligere når de først dukker opp, og hadde platene kommet oftere, ville man kanskje begynt å gå lei av deres mani for 60-tallets Velvet Underground. 

Glenn Mercer og Bill Million sitter fortsatt i førersetet, mens de tre andre kom med på første halvdel av 80-tallet. 
Når platen i tillegg stort sett er spilt inn hjemme hos Mercer, sier det seg selv at lite er endret. 

Samtidig er noen av sangene her blant de beste de har laget. 
Skulle du være bekymret for at de begynner å bli myke med alderen og glemme den støyende siden av ellers melodiøse Velvet Underground, er det bare lytte til den ni og et halvt minutt lange reprisen på "In Between" som avslutter platen. 

Sånn skal det gjøres. 

Beste spor: 
"In between", "Flag days", "Been replaced", "Make it clear". 
