Laser-loser
Junior og senior innen elektronikaen - Röyksopp og Jean Michel Jarre - loste publikum trygt inn til en gedigen lys-, lyd- og laserfest i Oslo sentrum i går. 

Konsert: 
Röyksopp og Jean Michel Jarre Sted: Akershus festning, Oslo Publikum: 
Ca 15 000 

De to stjernenavnene har mye felles, både musikalsk og ikke minst innen utviklingen og utbredelsen av elektronisk musikk. 
Men foreløpig er det Jarre som er senior og sjef i sceneshow. 

Röyksopp gikk hardt ut med «Eple», men det var nok noe umodent, for allerede i fjerde låt, «Remind Me», konker utstyret til Svein Berge, og vi får en ufrivillig pause på nesten ti minutter. 
Som oppvarmere for idolet var dette neppe kvelden Röyksopp satset på at noe sånt skulle skje... 

Men deretter sitter lyden - og showet. 
Regnet plasker ned, men Torbjørn Brundtland og Svein Berge kjører ufortrødent et hektisk «best of»-sett, uten å nærme seg låter fra den kommende oppfølgeren til «Junior» - stemmeløse og helt instrumentale «Senior». 

Kvelden i går ble derimot ikke fri for vokal - både Anneli Drecker og allstedsnærværende Robyn fikk dele scene med våre elektronika-helter. 

Jean Michel Jarre slapp på sin side både regnet og fikk den mørke Oslo-natta i gavepakke for sitt spektakulære sceneshow. 
Musikalsk er han kanskje ingen innovatør lenger, men visuelt er han en trollmann. 

Når han spiller laserharpe på «Rendez-Vous 3» står folk fremdeles og gaper, selv om de har sett det før. 

At det første fyrverkeriet går av bak festningsmurene allerede èn time før midnatt får vi sette på kveldens uhellkonto. 
For valget av artister til en konsert midt i hovedstadens flotteste område viste seg iallfall å være heldig. 
