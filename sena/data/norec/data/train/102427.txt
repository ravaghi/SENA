Film:Lett om tungvekter 

Filmen om tungvekter Alfred Hitchcock er lett underholdning som dras opp av prestasjonene til Anthony Hopkins og Helen Mirren i hovedrollene. 

Sacha Gervasi, regissøren av dokumentaren «Anvil: The Story of Anvil», tar for seg Hitch og kona Alma Reville i perioden rundt innspillingen av nå ikoniske «Psycho» fra 1960. 
Historien intet studio ville ta i med ildtang, fascinerte den britiske veteranen og fikk ham til å satse alt på å få den filmet. 

I «Hitchcock» får vi følge dramatikken både på settet og på hjemmebane, hvor regissørens besettelse av unge blonde skuespillere setter både film og ekteskap på prøve. 
Filmen rammes inn som en episode av TV-serien «Alfred Hitchcock Presents», og byr på en kledelig dose innlagte sjokkeffekter. 

Mens Hopkins leverer en slesk-sjarmerende Hitch i Hannibal-klasse, komplett med regissørens tørrvittige, monotone talemåte, er dette i stor grad Revilles film. 
Mirren leverer intelligens, styrke og sårbarhet til Hitchcocks munnrappe kreative partner. 
Dialogen slik den spilles av Hopkins og Mirren er verdt billetten i seg selv. 

Filmen matcher ikke tyngden til ikonet den portretterer, og dras ned av et sidespor hvor Hitch fører fantasisamtaler med morderen «Psycho» var inspirert av. 
I stedet for å konsentrere seg om det kreative, men turbulente forholdet mellom Alma og Alfred, eller på de interessante forviklingene rundt det å få laget en banebrytende film som «Psycho» under datidens sensurregler, skummer filmen overflaten på begge deler. 

Glimt av Hitchcocks egne voyeur-tendenser, manipulative evner og mørkere sider blir fremstilt nærmest komisk. 
Hverken Scarlett Johanssen som Janet Leigh eller Jessica Biel som Vera Miles får rom til å vise dimensjoner ut over å være noen av «Hitchcocs blondiner». 

Men filmen har heldigvis det til felles med Hitchcock at den selv på en dårlig dag makter å underholde. 

INGVILL DYBFEST DAHL 
