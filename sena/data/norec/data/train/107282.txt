Bang Gang:«Something Wrong» 

(Rec 90/Universal) 

Islandske Bang Gang er poputgaven av Sigur Rós. 

Bardi Jóhannsson heter den islandske såkalte eksentrikeren og altmuligmannen som står bak navnet Bang Gang. 

I likhet med sine landsmenn i Sigur Rós er det stemningsfulle og atmosfæriske låter som preger hans repertoar - men han har en mye mer populærmusikalsk tilnærming, får man kanskje si, der han veksler elegant mellom kjølig trip-hop og melodiøs gitarrock. 

Esther Talia Casey gir sin vokal til flere av låtene, og med hennes «chille» stemme kan Bang Gang ofte minne mye om Morcheeba. 
Mest minneverdig - og overraskende - er den søte og nokså originaltro versjonen av Supremes' «Stop In The Name Of Love». 

Ellers er det lite på denne platen som er direkte oppsiktsvekkende. 
Men den fratas ikke av den grunn egenskapen av å være et album det er helt fint å ha i bakgrunnen nå som de mørke høstkveldene står for tur. 
