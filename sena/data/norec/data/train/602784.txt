Glimrende av Diane Kruger
Katja (Diane Kruger) mister både ektemannen og sønnen i en bombing, og det viser seg at det er høyreekstremister som står bak. 

Ut av intet 

Tyskland 2017 

Drama/thriller 

Regi: 
Fatih Akin 

Manus: 
Fatih Akin Hark Bohm 

Skuespillere: 
Diane Kruger, Denis Moschitto, Johannes Krisch, Samia Chancrin, Numan Acar 

Aldersgrense: 
12 år 

Handlingen i filmen er inspirert av «kebabdrapene», hvor Beate Zschäpe, Uwe Mundlos og Uwe Böhnhard, drepte ni innvandrere og en politikvinne i tidsrommet 2000 til 2007. 
Regissør og manusforfatter Faith Akin har imidlertid valgt å ta store kunstneriske friheter, og det er lite i filmen som henger sammen med den virkelige historien. 

Filmen er delt i tre. 
Første akt er den traumatiske og grusomme hendelsen hvor Katja mister familien sin. 
Andre akt foregår for det meste i rettsalen. 
De tiltaltes advokat er veldig stereotypisk og overspilles av Johannes Krisch. 
Så etter at rettssystemet svikter, blir tredje akt en slags hevnfilm i beste Liam Neeson-stil. 

Filmen er på sitt beste når den skildrer Katjas bunnløse sorg. 
Da vrir den i hjerterøttene så det får tårene til å sprute. 
Diane Kruger briljerer og spiller så bra at jeg nesten overser filmens feil og mangler. 
Resten av filmen misser imidlertid sjansen til å virkelig sette fokus på et økende og aktuelt problem, og skraper bare så vidt borti overflaten til det høyreekstremistiske miljøet og motivet. 
Gjerningspersonene fremstår som endimensjonale karikaturer, og slutten er et stort antiklimaks. 
