Den vanskelige kjærligheten - på thailandsk
Det dvelende filmspråket til den thailandske regissøren Pen-ek Ratanaruang er fascinerende. 
Men ulempen er at utålmodige sjeler kan gi opp for tidlig. 

Klipperytmen er gjennomført langsom og tausheten mellom mennesker påtrengende. 
Et ektepar reiser med fly, flyet lander, de drar fra flyplassen til hotellet. 
Der — på rommet - oppholder de seg det meste av filmens tid. 
Med jetlag etter en lang reise og i påvente av en begravelse neste dag. 
Men det er ikke sorgen over en avdød slektning som skaper trykket stemning. 
Wit og hans kone Dang har vært gift i 7-8 år, og samlivet synes fullstendig dødt. 

De monotone bildene speiler innholdet i ekteskapet. 
Mangelen på sexliv kryssklippes elegant med et heftig kjærlighetsmøte i et annet av hotellets rom. 

Filmen henter tittel fra den hippieaktige ungjenta Ploy som Wit drar med seg inn på rommet. 
Til konas store irritasjon - skjønt han bare vil hjelpe tenåringen praktisk. 

Det litt irriterende er at Ploy egentlig ikke er interessant i seg selv. 
Hun får bare mening som katalysator. 
Poenget med hennes tilstedeværelse er å tvinge fram sjalusi, aggresjon og ny erkjennelse mellom ektefellene. 
Måten regissøren fletter sammen drøm og virkelighet på, er snedig gjort. 

Like fullt lykkes det ikke regissøren å holde alle skikkelsene sammen i en helhet. 
Den drastiske slutten, der kona så vidt slipper fra det med livet, blir i overkant kriminalistisk oppfinnsom. 

Tilsynelatende feller Pen-ek Ratanaruang dødsdommen over ekteskapet generelt gjennom Wits utsagn om at «det løper ut på dato». 
Overraskelsen er at det kanskje likevel er håp for kjærligheten i det lange samlivet. 
