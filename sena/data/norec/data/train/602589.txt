Hovedverket engasjerer bare halvveis
Paul Austers siste roman 4 3 2 1, om fire alternative livsveier, har medrivende øyeblikk, men ikke mange nok. 

Hovedpersonen Archie vokser opp fire ganger. 
Fortellerstilen til Paul Auster sier oss at det er lineære historier vi følger. 
Romanen er delt inn i tallkapitler, 4.1, 3.2 og så videre. 
Tall lover mønster. 
Men mønsteret er ikke åpenbart. 
Leseren forsøker å sortere, forsøker å huske hvilken av de fire historiene vi oppholder oss i. 
Er det den der familien går konkurs, eller den der de blir rike? 
Der hovedpersonen Archie blir kjæreste med sin kusine, eller der de er venner? 

Jeg regner med Auster har hatt en mening med ikke å tydeliggjøre disse linjene for leseren. 
Kanskje vil han minne oss om marginene vi lever under, at vi tross alt bærer alle disse mulighetene i oss og at mønsteret aldri er perfekt. 
Men ideen kan være så vakker den vil – og det er den jo – om forfatteren ikke i språk og struktur klarer å skape hva han forsøker å si. 

Best er Auster når han skildrer kameratskap og lykken ved å finne det ene mennesket som speiler deg. 
Det er også nydelig å lese om gleden ved å oppnå noe, bli sett og anerkjent. 
Midtveis i boka søker Archie stipend på Princeton, og collegets ”beste litterære hjerne” roser hans to innleverte tekster. 

Det morsomme er at disse tekstene kan leses som øvelser til 4 3 2 1. 
I den ene må en gutt gå tre ulike veier. 
Hver gang må han gjøre reisen på nytt, uten kjennskap til de andre veiene. 
På en av dem møter han til og med forfatteren som har skrevet ham. 
I den andre får vi en referanse til Gregor Mendel, opphavet til Mendels arvelov. 
Her er målet å fortelle et menneskes historie ved å hoppe inn i ulike øyeblikk og håpe at de akkumulerte scenene sammen danner en historie. 
Det er intelligent, det gjør meg interessert. 

Andre steder dveler Auster ved detaljene og oppholder seg på steder som verken driver handlingen framover eller gir økt forståelse. 
Det blir rett og slett litt stillestående. 

Romanen er godt oversatt av Torleif Sjøgren-Erichsen. 
