Mørkt trylleri
Regi: Hayao Miyazaki. 
Norske stemmer: 
Benedikte Kruse, Inger Teien, Håvard Bakke, Aksel Hennie, Bente Børsum, Ivar Nørve, Tor Milde m.fl. Japan/USA. 
Animasjon/fantasi. 
7 år. 

Fantastisk billedrikdom i japansk/amerikansk animasjonsfilm. 

SE BLDER FRA FILMEN 

Dette er ikke sukkersmak for de aller minste, alle tryllerier til tross. 
For det er en mørk og tidvis skremmende, magisk verden den hyllede, japanske animasjonsfilmkunstner Hayao Miyazaki trekker oss inn i med «Det levende slottet», som bygger på en ungdomsroman av britiske Diana Wynne-Jones. 

En ung hattemaker møter en vakker helt, men forvandles i neste øyeblikk til en gammel kone av fortellingens onde trollkvinne. 

Hun flykter fra sin bombede hjemby, og finner ly i et underlig, vandrende fantasislott. 
Mens helten forsøker å bekjempe både den skremmende krigen og onde makter i ham selv, hjelper den omskapte hattepiken alle hans gode makter og hjelpere så godt hun kan. 

Kan hende er det filmens to-kulturelle bakgrunn som gjør at historien har mangler både i klarhet og en dypere gjenklang. 
Likevel lar vi oss nærmest hjelpeløst rive med av filmens flom av hendelser - og det rene, skjære sug fra Miyazakis fantastiske trolldomsverden. 

ELLEN MARGRETHE SAND 
