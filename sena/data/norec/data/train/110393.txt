U2 - «Get On Your Boots» (single)
(Island / Universal) 

Bono er tilbake i litt for trange skinnbukser. 

Fra platen «No Line On The Horizon», kommer 2. mars. 

En ny plate fra U2 er - både i Norge og resten av verden - en like stor begivenhet som en ny Bruce Springsteen-plate (anmeldt til terningkast tre i VGs søndagsutgave), men i likhet med Springsteen virker det som om Bono akkurat nå har lite å melde. 
Det til tross for begivenheter begge har vært svært sentrale i de siste månedene, nemlig det amerikanske presidentvalget og USAs rolle som verdenspoliti. 
Bono sier det faktisk rett ut her; «I don't wanna talk about wars between nations, not right now». 
Deretter slipper han løs en tekst som er hans mest ordlekende på lenge, farlig nær flippen. 
Her blir ordene og vokalen brukt som et instrument på lik linje med låtens tross alt suggererende bass- og gitarlinje. 

Som på de foregående to U2-platene er førstesinglen en uptempo-låt, men «Get On Your Boots» er ikke like umiddelbart hektende som hverken «Vertigo» eller «Beautiful Day», bare mer rotete og til overmål med halvt psykedelisk koring og hiphoprytmer à la tidlig Beck i mellompartiet. 
Uttrykksmessig er dette faktisk et ikke helt vellykket steg tilbake til tolv år gamle «Pop», der industrielt anlagte «Get On Your Boots» ville ha falt naturlig inn. 
Resten av platen vil vise om U2 tross alt har lyst å se litt fremover også. 
