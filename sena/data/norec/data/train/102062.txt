VG tester dyreparker i sommer:Ikke en vanlig dyrepark 

LANGEDRAG (VG) 
Som dyrepark: 
Middels. 
Som totalopplevelse: 
Fantastisk. 

Denne sommeren skal VG teste dyreparker. 
Vi begynner på toppen, 1000 meter over havet. 

Langedrag er livsverket til Eva og Edvin Kjell Thorson - bygget for pengene Edvin tjente etter å ha oppfunnet helsetrøyen på 1950-tallet (noen husker kanskje initialene EKT). 

Som en kongsgård i en Caprino-film troner de flotte tømmerbygningene på en høyde med utsikt over Tunhovdfjorden. 

Langedrag er ikke en vanlig dyrepark hvor du går fra bur til bur og krysser av hvilke dyr du har sett. 
Tanken er heller at du skal ta deg tid og oppleve nærhet til dyrene. 

Rovdyransvarlig Frank André Soma leder dagens omvisning. 
Med en passe blanding av fagkunnskap og sans for dramaturgi fremkaller han anerkjennende sus fra publikum, som i dag domineres av en busslast med blide pensjonister. 

Showet i ulvegården er helt i klasse med det vi husker fra TV-programmene til den australske «krokodillemannen» Steve Irwin! 

Ikke dra til Langedrag uten å få med deg dette. 

Steller og leier 

Innenfor gjerdet i fjellrev-innhegningen sitter en lykkelig sjetteklasse fra Ullevål skole i Oslo og mater fjellrevene. 

- Vi får stelle og leie dyrene. 
Jeg har matet reinsdyr også, sier Frøya (12). 

- Jeg har melket geiter. 
Bare ulvene får vi ikke lov til å klappe. 
Men det er egentlig like greit, sier Hedda (12). 

- Vi har fått masse nærkontakt med dyrene. 
Jeg trodde det skulle være mye strengere. 
Hver dag opplever jeg like mye som på fem vanlige dager. 
Jeg vil ikke hjem! sier Helle (12). 

Beliggenhet: 
På fjellet midt mellom Rødberg i Numedal (fylkesvei 40) og Nesbyen i Hallingdal (riksvei 7). 
Omtrent tre mil å kjøre fra dalbunnen på begge sider. 
Kle deg godt! 

Åpningstider: 10-18 hver dag hele året. 

Pris: Voksne 190 kr., barn 3-15 år 150 kr. Rabatt for familier og grupper. 
Flere spesialopplegg med egne priser. 

Anslått tidsbruk: 
Bruk gjerne hele dagen. 
Eller gjør besøket til feriens hovedattraksjon - spander noen av de mange opplevelsespakkene og bli i flere dager. 

Dyreliv: 
Omtrent 300 dyr fordelt på rundt 20 arter. 
Hovedvekt på norske dyr - flere av dem utrydningstruede, som fjellrev og ulv. 
Ellers gaupe, elg, reinsdyr, rådyr og mange husdyr. 
Innhegningene er store. 
Men å rusle rundt og se på dyrene som i en vanlig dyrepark er ikke så veldig spennende. 
Som et minimum må du få med deg dagens guiding og mating. 

Servering: 
Befriende fravær av gatekjøkkenmat, men likevel ikke så imponerende meny for dagsbesøkende da VG besøkte stedet. 
Vi ble anbefalt lapskaus til 115 kroner - litt drøyt for én porsjon uten flatbrød. 
De forhåndsbestilte gruppemenyene så mer fristende ut. 
Fasiliteter: 
Utmerket standard på toaletter, hyggelig kafeteria og en flott salong hvor det går an å trekke inn på hustrige dager. 
Ikke akkurat parkeringsproblemer heller. 

Pris: 
Inngangsbilletten er grei nok, men pengene flyr fort hvis du skal kjøpe mat eller være med på noen ekstraaktiviteter. 
500 kroner for å være med inn i ulvegården (aldersgrense 15 år), for eksempel - men da får du også en opplevelse for livet. 
