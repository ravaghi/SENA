Lambchop:«Aw C'mon/No You C'mon/ 

(City Slang) 

Litt for massiv dose melankoli. 

Kurt Wagner og pussige Lambchop fornekter seg ikke med en massiv dose melankoli fordelt på to separate album som selges samlet som én utgivelse. 

Lambchop-fansen får altså to album hvor tidvis geniale Kurt Wagner øser av sin bunnløse melankoli fra sitt ståsted i country-musikkens utkantstrøk. 

«Aw C'mon» er mest tilbakelent og lavmælt. 
Her dominerer Lloyd Barry og Nashville String Machine det lekre og dempede lydbildet i bittersøte sanger som «Nothing But A Blur From A Bullet Train», «Four Punds In Two Days» og «Women Help To Create The Kind Of Men They Despise». 

«No You C'mon» er vel egentlig ikke så fryktelig ulikt «Aw C'mon» i formen, rent bortsett fra at gitaristen William Tyler og pianisten Tony Crow er gitt større spillerom. 
Det betyr litt mer støy og høyere tempo, men som alltid er det den dype og følsomme stemmen til Wagner som bærer det hele. 

Men Lambchop serverer for mange halvbakte sanger denne gang. 
Det som er blitt to brukbare album, kunne med fordel vært samlet i ett bunnsolid. 

ESPEN A. HANSEN 
