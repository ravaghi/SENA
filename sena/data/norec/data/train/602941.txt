Nytt bibelsk drama
«Paul, Apostle of Christ» er en såkalt «faith film», og er i skrivende stund kun satt opp på kino i Kristiansand. 

Historien finner sted etter den store brannen i Roma i år 64, som de kristne fikk skylden for av keiser Nero. 
Apostelen Paulus ble sett på som den største provokatøren og ble fengslet i det beryktede Mamertinerfengselet i påvente av å bli henrettet. 
Andre kristne ble også forfulgt, og kunne risikere en smertefull død hvis de ble tatt. 

I filmen kommer apostelen Lukas (Jim Caviezel) til Roma for å være nær Paulus, og for å skrive ned hans visdomsord før det er for sent. 
Det er Caviezels andre film basert på bibelhistorien. 
Forrige gang spilte han Jesus i den omstridte «The Passion of the Christ», men hans nye rolle kommer nok ikke til å skape like mange reaksjoner. 

Filmskaper Andrew Hyatt har valgt den samme nedtonede stilen som i hans forrige film «Full of Grace» om Maria fra Nasaret, og med det forsvinner spenningen og nerven, og det ender som en film for spesielt interesserte med altfor mye hviskende dialog om bibelske tekster. 
Det er også umulig å ikke sammenlikne med filmen «Maria Magdalena» med Rooney Mara og Joaquin Phoenix som hadde premiere i mars, og selv om den har sine mangler er det en mye mer interessant film på alle måter. 
