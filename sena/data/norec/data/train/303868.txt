Gretten på tur
«Nebraska» er en hjertevarmende triumf for Bruce Dern. 

FILM: 
Laura 
Dern spilte hovedrollen i Alexander Paynes debutfilm «Citizen Ruth» (1996) og i hans nyeste opus handler alt om hennes far, Bruce Dern. 
Det vil si, Dern (77 år og Oscar-nominert for rollen) glir fullstendig inn i rollen og forvandles til en aldrende, ustø kar ved navn Woody Grant. 

Woody har vunnet én million dollar, det har han papirer på, mener han. 
Han må bare komme seg til Lincoln, Nebraska for å hente pengene og når ingen vil kjøre ham, tar han beina fatt. 
Flere ganger. 
Til slutt blir sønnen David (Will Forte) så lei av å frakte ham hjem, at han gir etter. 

Svart-hvitt 

Far og sønn har ikke et nært forhold, men Will håper at en to dagers biltur fra Montana til Nebraska skal bøte på dette. 
Relasjonen er filmens sentrum og langsomt blir vi kjent med dem begge. 
Woody er gretten og halvveis senil, mens David, som har tatt seg fri fra selgerjobben i den lokale hi-fi-butikken, er tålmodig og en smule oppgitt. 
Det hele er melankolsk og humrende morsomt. 

Payne har valgt å filme i svart-hvitt og det gir assosiasjoner i mange retninger, både mot eldre dokumentarfotografi og nyere indiefilmer, noe som bidrar til å gi filmen en egen ro. 
Straffen er at færre ønsker å se den. 
Folk liker farger. 
«Nebraska» er ingen kassasuksess, i motsetning til Paynes tre siste, «About Schmidt», «Sideways» og «The Descendants». 

Barndommens by 

Far og sønn glir gjennom Midtvestens slake landskap, der kuene gresser i ro og mak, mens livet går sin langsomme gang i småbyene. 
Nebraska er en stor stat med lavere folketetthet enn Norge og man snakker ikke i utrengsmål. 
Det merker vi når Woody og David kjører innom Hawthorne, byen der Woody vokste opp. 
Han har en haug med brødre og noen temmelig treige nevøer. 

Noen vil nok mene at Payne utleverer slekta, men jeg må bedømme skildringen ut fra min egen jevnlige humring. 
Det er også mye varme i disse portrettene og det må nevnes at Payne kommer fra delstaten. 
Når filmen nærmer seg slutten, er Woody blitt en helstøpt rollefigur. 
En hjertevarmende triumf for veteranen Bruce Dern. 
