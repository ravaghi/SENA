Sissel «De beste 1986-2006»
(Universal) 

Her kommer beviset for at det overhodet ikke eksisterer grenser for hva Sissel kan finne på å synge. 

Folketoner og julesanger, klassiske arier og hiphop, tungrock og kommerspop, gospel og filmsvisker - alt er her, men én ting er konstant; Sissels fabelaktig friske fjellbekk av en stemme. 
Sånn sett er denne tredelte platens eldste bolk, «Sissels første minnebok», med rause utdrag fra hennes aller tidligste TV-opptredener den minst interessante, og kunne strengt tatt vært kuttet ut for å gi platen en strammere helhet. 

Likevel minner denne karriereoppsummerende dobbelt-CD-en oss om hvor mange ganger Sissel Kyrkjebø faktisk har sunget gåsehud på oss. 
Det er ikke få. 
Spennvidden i repertoaret her kan fort gjøre lytteren ganske matt, men enkeltvis finnes det utallige eksempler på sjelden vokalbriljans helt tilbake til da Sissel ennå bare var tenåring. 

Det voldsomme genrespriket til tross; du trenger ikke å lete lenge etter noe å bli imponert over her! 

ANBEFALTE KJØP: 
«Summertime», «Eg veit i himmerike ei borg», «Mitt hjerte alltid vanker», «O Mio Babbino Caro» og «Ave Maria». 
