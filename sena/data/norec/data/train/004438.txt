Karsten og Petras vidunderlige jul
Søt julefilm med populære figurer. 

Karsten og Petras vidunderlige jul er akkurat passe underholdende for de aller minste barna, takket være Arne Lindtner Næss sin stødige regi, og stadig bedre spill av de to unge skuespillerne Nora Amundsen og Elias Søvold-Simonsen. 

Dette er en trygg og god barnefilm, kanskje til og med i ufarligste laget, selv om problemstillingene sannsynligvis er alvorlige nok for fem-åringer. 

Det handler blant annet om noe som norske barn i økende grad er nødt til å forholde seg til, nemlig en snøfri jul. 

Gleder seg til jul 

Karsten og Petra gleder seg til jul sammen med kosedyrene Løveungen og Frøken Kanin. 

Mørke skyer melder seg når det viser seg at morfar (Ivar Nørve) ikke skal feire julaften sammen med Petra, men på hytta med kjæresten Esther (Sigrun Enge) og hennes søster Vera (Inger Teien). 

Karsten og Petra bestemmer seg for å lage verdens beste julestemning, slik at morfar skal ombestemme seg. 

Også denne filmen foregår i et fargerikt univers med levende kosedyr og mennesker som til enhver tid smiler, selv i situasjoner der det strengt tatt ikke er nødvendig. 

Av og til blir det kanskje for mye kos og hygge for en voksen filmanmelder, men så må man huske på at kjernepublikummet er rundt femårs-alderen. 

Filmen kommuniserer godt til de minste, men har kanskje ikke så mye å formidle til deres foresatte, annet enn en visshet om at dette er trygg underholdning for avkommet. 

Flinke foran kamera 

Det finnes noen alvorlige aspekter ved historien, som savn, separasjonsangst og klimaforandringer. 

Petras mor (Janne Formoe) sørger stadig over sin avdøde mann, Petra er kanskje spesielt opptatt av å feire jul med morfar fordi hun mangler en pappa, og ungene er altså bekymret for at det ikke skal bli en hvit jul. 

Alt dette er ting som unger vil plukke opp, selv om handlingen ikke dveler lenge ved disse momentene. 

Karsten og Petras vidunderlige jul er nest siste film med Nora Amundsen og Elias Søvold-Simonsen i hovedrollene. 

De vokser jo stadig vekk, og er straks for store, men i februar 2015 kan vi se dem for siste gang i Karsten og Petra på safari. 
Det er nesten synd, for de har blitt stadig flinkere foran kamera, og har fortjent blitt populære figurer for norske barn, både på kino og TV. 

Denne søte julefilmen vil ikke legge noen demper på populariteten. 
