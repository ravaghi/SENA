Amy Winehouse i trøbbel
Gribbene sirkler over stakkars Amy. 
Tittelen på denne konsert-dvd-en sier egentlig det meste. 

«Live in London» blir for dødt, ikke sant? 
Så hvorfor ikke sprite opp salget med prefiks-tittelen «I told you 
I was in trouble» — en ikke helt presis tittel på den nokså glatte karrieregjennomgangen av en dokumentar som følger med denne dvd-en? 

Men det er lett å se at Amy Winehouse er i trøbbel på konserten. 
Ikke det: 
Hun holder seg på de tynne beina sine gjennom hele showet. 
Og hun synger gjennomgående bra, naturlig full av soul og jazz som hun er. 
Men mellom låtene snøvler hun ut ustø, usikre formuleringer. 
Hun hakker i vei som en nervøs kylling som ser revene samle seg og slikke seg om kjeften der framme. 

Ikke helt prima 

Hun står der som den usikre gymnasballerinaen iført kort skjørt og en topp som blotter de tynne gjennomtatoverte armene. 
Hun gynger som en ikke helt prima ballerina - og hendene glir nervøst og jevnlig gjennom den svarte hårsåten. 

Har hun det bra? 

Det ser ikke sånn ut. 
Denne konserten - tatt opp i prestisjefylte Shepherd's Bush Empire i London - er ikke Amy Winehouse i engasjert toppform. 
Hun gjør jobben - og flyter på sitt utvilsomme talent og evne til å frasere og betone låtene bort fra popmainstreamen. 

Her er helt kurante versjoner av «Back to black» og «You know I'm no good». 
Men superhiten «Rehab» framføres på søvngjengervis og er slapp som en halvdrømt drøm. 
Winehouse glitrer definitivt ikke. 
Hun virker trøtt og sliten og er showmessig knapt til stede. 

I den medfølgende dokumentaren hevder hun at suksess for henne er muligheten til å reise til nye steder og spille konserter. 
Men Shepherd's Bush-utgaven av Amy Winehouse viser et talent som er i ferd med å brenne ut. 
Det er ikke lenge siden hun kavet seg gjennom konserten i Bergen. 

Kanskje rehab er løsningen? 
