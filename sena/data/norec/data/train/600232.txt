Sine egne håpløse sjefer
Komedie 

USA 2014 

Regi: 
Sean Anders 

Skuespillere: Jason Sudeikis, Jason Bateman, Charlie Day, Jennifer Aniston, Chris Pine, Christoph Waltz, Kevin Spacey, Jamie Foxx 

Manus: John Francis Daley, Jonathan M. Goldstein 

Musikk: 
Christopher Lennertz 

Aldersgrense: 
11 år 

Egnethet: 
Ungdom/Voksen 

Etter å ha kvittet seg med sjefene sine i den forrige filmen, har dustemiklene Dale (Charlie Day), Kurt (Jason Sudeikis) og Nick (Jason Bateman) — sistnevnte marginalt mindre dustemiklete enn de to andre - nå startet for seg selv. 
De er blitt sine egne håpløse sjefer. 
Men forretningslivet er tøft, og på rekordtid har gjengen satt seg en halv million dollar i gjeld. 
Og igjen ser de kun én vei ut av knipen: kriminalitet. 

Det finnes tilløp til satire i begynnelsen av «Horrible Bosses 2» - «Den amerikanske drømmen blir produsert i Kina nå,» som en upålitelig businesstype sier - men dessverre tar den ikke mål av seg til å bli noe mer enn en tøvete og nokså vulgær kriminalkomedie. 
Sløser bort store mengder stjernekraft, gjør den også. 
Både Kevin Spacey, Christoph Waltz og Jamie Foxx 
- Oscar-vinnere alle som én - dukker opp i roller som føles alt for små for dem. 

Til oppfølger å være, er dette likevel ikke helt galt. 
Det er fremdeles festlig å se Jennifer Aniston som seksuelt aggressiv tannlege. 
Og når Sudeikis, Day og Bateman får overgå hverandre i ulogiske resonnementer og dårlige ideer, er det morsomt nok til at man for en stakket stund glemmer filmens mer anstrengte partier. 
