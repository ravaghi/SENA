Linksys WRT300n
Trådløst nettverk som er raskere enn 100Mbit med kabel? 
Det er hva den nye 802.11n standarden påstås å kunne levere. 
Vi har testet hastigheten på Linksys sin løsning. 

Overdrivelse har vi ikke blitt forskånet for i markedsføringen av trådløse nettverkskløsninger. 
Helt fra de første 11 Mbit-løsningene har overføringshastigheten blitt oppgitt som brutto, uten all "innpakningen" som kreves for å holde trafikken gående. 
I tillegg er det selvsagt den maksimale, mulige ytelsen under best tenkelige forhold som oppgis som Hastigheten. 

LES OGSÅ: 

Men utviklingen av trådløst nett har gått kraftig framover. 
Det siste framstøtet er rutere etter den såkalte "draft-n" spesifikasjonene. 
De siste ruterne vi har testet har brukt beslektet teknologi, Belkin har til og med kalt sin ruter-teknologi for "pre-n". 

Flere leverandører er nå klare med produkter etter "draft-n" spesifikasjonen, som antagelig vil bli den endelige standarden etter noen flere runder med diskusjoner. 
Det loves store forbedringer i ytelse, flere ganger raskere, flere ganger rekkevidden og Asus skilter med at deres løsning til og med skal være raskere enn nettverkskabel! 

Linksys WRT300N ser uansett svært så potent ut med tre antenner, hvorav den i midten minner om en retningsbestemt utgave. 

Vi testet med CardBus-kortet WPC300N fra Linksys som bruker samme teknologi. 

Tilkoblingene ellers er helt standard, med en WAN-port og 4 LAN-porter. 

Topp ytelse 

Etter litt småplunder med oppsettet, som skyldes stadig økende tetthet av trådløse nett i nabolaget, hadde vi kontakt. 
Vi måtte bytte kanal i aksesspunktet for å få en stabil forbindelse, flere andre nett viste seg å bruke kanal 6 som WRT300N valgte som default. 

Ytelsen var den høyeste vi har målt hos noe trådløst utstyr hittil. 
Sammenlignet med vår tidligere testvinner, Linksys SRX (WRT54GX), var WRT300N dobbelt så rask! 

Vi har tidligere målt raskere overføring på trådløst, men det var i kombinasjon med kraftig komprimering av enkle data på D-Link Xtreme-G. 

Med overføring av ukomprimerbare MPEG-data falt også D-Link ned på et normalt nivå, mens Linksys WRT300N er like rask på alle typer data. 

Raskere enn kabel? 

Vi trodde ikke noe på at trådløst nå var blitt raskere enn kabel, og måtte selvsagt sammenligne med 100 Mbit nettverk. 

Det er et stykke igjen... 

Rekkevidde 

Rekkevidden på forgjengeren WRT54GX var svært overbevisende, både ut i terrenget og innendørs i vanskelige bygningskonstruksjoner. 

Her hang ikke WRT300N med, ytelsen i rekkevidde var typisk midt på treet. 
Våre første målinger i de vanskelige kontorlokalene ga heller ikke noe godt resultat, men vi vil foreløping ikke trekke noen endelig konklusjon før vi har testet mer. 

Foreløpig konklusjon 

Trådløst nett står foran nok et kvantesprang når det gjelder ytelse og stabilitet. 
Flere leverandører er nå i ferd med å sende utstyr på markedet, og vi har en konkurrerende løsning fra Asus på testbenken. 

Etter ferien vil vi komme tilbake til en sammenlignende test av alle de nye ruterne med "draft-n" teknologi. 
