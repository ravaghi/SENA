Grand Theft Autopilot
Et nytt besøk i Vice City, viser at lite har endret seg siden sist. 

«Grand Theft Auto»-serien er uhyre populær på PS2, og etterhvert også på PSP. 
Med fjorårets «Liberty City Stories» fikk man muligheten til å besøke byen i «Grand Theft Auto 3» på nytt, og nå går turen til det glade 80-tallet, nemlig Vice City. 

Som vanlig er du en gangster som må utføre varierte oppdrag for forskjellige fraksjoner i underverdenen. 
I årets utgave er du derimot en ganske så moralsk person, som er tvunget til å bli kriminell for å ta vare på familien sin. 

Men utover dette er alt som før. 
Dessverre. 
Denne høsten har vi sett mange spill sterkt inspirert av «Grand Theft Auto»-serien, og flere av disse har forbedret spillsystemet til Rockstar på mange områder. 

«Vice City Stories» er litt som å gå inn i en tidsmaskin, for alt som har blitt gjort bedre siden «Grand Theft Auto 3» kom, er glemt. 

Kampsystemet er håpløst rotete sammenliknet med «Saints Row» og «Scarface», men det kjedeligste er kanskje at spillet virker ganske uinspirert. 

Det er som om Rockstar har begynt å trøtne på sin egen sjanger. 
Rollene man møter i «Vice City Stories» virker slitne, og historien er til tider ganske uengasjerende. 
Det mangler rett og slett snerten man husker fra de andre spillene i serien, og føles til tider som en samlebåndsproduksjon. 

Til tross for at spillet ikke makter helt å inspirere meg, er «Vice City Stories» et teknisk mesterverk på PSP som byr på mange timers underholdning. 

Men jeg håper Rockstar våger å tenke litt nytt til neste års «Grand Theft Auto 4», ellers kan sjangeren de fant opp fort ende opp med å bli en livstrøtt parodi på seg selv. 
