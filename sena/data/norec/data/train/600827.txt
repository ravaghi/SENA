Ekstremt vær, middels film
Action 

Regi: 
Steven Quale 

Skuespillere: Richard Armitage, Sarah Wayne Callies, Jeremy Sumpter, Nathan Kress, Matt Wasch, Kyle Davis, Scott Lawrence 

Manus: John Swetnam 

Musikk: 
Brian Tyler 

USA 2014 

Aldersgrense: 
11 år 

Egnethet: 
Ungdom/Voksen 

En serie voldsomme tornadoer treffer en småby i det amerikanske midtvesten. 
Noen high school-kids får avslutningsseremonien spolert når skolen knuses til pinneved. 
Et team av «stormjegere» setter kursen mot stormens øye i sin jakt på de mest spektakulære bildene. 
To dumme rednecks tar det hele som en heidundrende fest. 

Alle disse filmer selvsagt seg selv mens de blir kastet inn i den ene dramatiske situasjonen etter den andre. 
Noen gjennomført «found footage»-film er «Into the Storm» likevel ikke. 
Regissør Steven Quale (som fra før har den sikkert uforglemmelige «Final Destination 5» på CV-en) bruker både musikk og uforklarlige kameravinkler når det passer seg slik. 

Men han leverer i hvert fall det som i denne sammenhengen virkelig betyr noe: ødeleggelser i massiv skala. 
Ikke bare hylende mennesker, men også hus, semi-trailere og passasjerfly blir virvlet opp i luften som om de var laget av papir. 
Godt hjulpet av et effektivt soundtrack, er virkelighetsfølelsen noe nær overveldende. 

De avsluttende panoramaene av en hel by som er blitt lagt flat, minner faktisk mer om ekte nyhetsbilder enn komfortabelt er. 
