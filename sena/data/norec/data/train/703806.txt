Deilig dose drømmeindie
On An On: 
"Give in" (City Slang) 

Heter du Nate Eiesland og er oppvokst i Minneapolis, har du røtter på denne siden av kloden. 
Eiesland dro til Chicago i 2003, dannet Scattered Trees og giftet seg med bandmedlem Alissa Ricci. 
I fjor forlot brødrene Jason og Baron Harper bandet, og Nate, Alissa og bassist Ryne Estwing skiftet navn til On An On. 
De har samtidig endret kurs til mer indierock og mindre pop. 
Debutalbumet viser at det er et smart trekk. 
Produsent Dave Newfeld har tidligere tatt seg av Broken Social Scene, og det kan høres. 
Lydbildet bygges opp av skimrende synther, elektronika, hardtjobbende gitarer og trommer og Eieslands drømmende vokal. 
Til sammen skaper dette en atmosfære av behagelig vellyd, samtidig som trioen er frisk nok til å få musikken til å pulsere. 

Beste spor: 
"Ghosts", "Every song". 
