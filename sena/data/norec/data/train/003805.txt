Jane Eyre
Solid hjerte og smerte. 

Mia Wasikowska er den nye Claire Danes. 
Hun spiller med en inderlighet som vekker sterk sympati for hennes Jane Eyre. 

Michael Fassbender er den nye Daniel Day-Lewis. 
Han spiller med en intensitet som gir hans Rochester et dypt drag av tragedie. 

Sammen gjør de denne nye filmatiseringen av Charlotte Brontës berømte roman til en god opplevelse. 
Det blir tårevått uten å bli klissete. 

Gjemmer en hemmelighet 

Etter en ulykkelig barndom, får foreldreløse Jane Eyre (Mia Wasikowska) jobb som guvernante på et slott tilhørende den velstående Rochester (Michael Fassbender). 

Hennes vevre figur og stille personlighet tiltaler den kjekke, men tilsynelatende kalde herren, og etter hvert vekkes gjensidige følelser. 

Men slottet gjemmer en hemmelighet som kan velte alt. 

Klok tilbakeholdenhet 

Man må jo bare elske historier satt i store slott med brede trapper, høye haller, mørke loft og hemmelige rom. 
Atmosfæren er eventyrlig. 

Men selv om omgivelsene er store, er historiens kjerne liten og intim. 
En kvinne som aldri er blitt elsket møter en mann som har glemt hvordan man elsker. 

Dette skildres med klok tilbakeholdenhet, der regissør Cary Fukunaga (Sin Nombre) velger figurenes følelsesutbrudd med omhu. 

Brodd, nerve og dramatikk 

Jane Eyre er filmatisert flere ganger, blant annet med Orson Welles og Joan Fontaine i 1963, og med William Hurt, Charlotte Gainsbourg og en ung Anna Paquin i 1996. 

Fukunagas nye versjon tilfører kanskje ikke historien mye nytt, bortsett fra å være en showcase for Wasikowska og Fassbenders talenter. 

Men det er fremdeles en sterk kjærlighetshistorie med brodd, nerve og dramatikk. 

En smule søkt 

Filmens hemmelighet virker en smule søkt, og undergraver noen av de sentrale figurenes intelligens. 

Samtidig forstår jeg at man vanskelig kan forandre på en så viktig del av denne godt kjente fortellingen. 

Om du liker klassiske kjærlighetshistorier fra 1800-tallet, er Jane Eyre ingen dårlig kandidat. 
Dette er solid hjerte og smerte frontet av to gode skuespillere. 
