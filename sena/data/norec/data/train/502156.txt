Det er vanskelig å overgå det Nick Cave gjorde i kveld
Imponerende fra begynnelse til slutt. 

Det var en helt hinsides forestilling Nick Cave leverte på Bergenfest onsdag kveld. 
Intenst, variert og med en dynamikk som savner sidestykke. 
En intim klubbkonsert på en gigantisk festivalscene. 

To ganger har mannen vært i Bergen før. 
I Grieghallen i 1999 og for fem år siden på Bergenfest. 
Intet stygt sagt om de to foregående, men denne kvelden overgikk alt. 
Ikke et dødpunkt og ikke et kjedelig øyeblikk. 

Han har passert 60, men er til stede som aldri før. 
Timingen er perfekt. 
Musikerne er så samspilte at det er en fryd. 

Han begynner konserten med «Jesus Alone» fra det siste albumet «Skeleton Tree» som kom for et par år siden. 
Intenst og støyende mens Nick Cave vandrer manisk og desperat rundt på scenen. 
Fortsetter med «Magneto» fra samme plate. 

Men Nick Cave nøyer seg ikke med å synge. 
Han regelrett lever seg inn i tekstene. 
Går hvileløst omkring, håndhilser på publikum helt forrest og står aldri stille et sekund. 
En slags demonisk yppersteprest med de 8000 tilhørerne på Plenen i sin hule hånd. 

Han går et kvart århundre tilbake i tid med «Do You Love Me». 
Full kontroll. 
Enda lenger tilbake med «From Here To Eternity». 

Etter hvert er det tid for å roe det hele ned. 
Sette seg ned ved pianoet med den vakre balladen «Into My Arms». 
«Distant Sky» illustreres med filmbiter fra heftige stormer på storskjermene bak, men ellers er det minimalt med effekter denne kvelden. 
Nick Cave klarer seg svært godt uten. 

Han tar seg en tur ut til publikum på en utstikker under «Weeping Song». 
Får hele Plenen med på et klappekor og viser at han har full kontroll og tilhørerne i sin hule hånd. 
Full allsang under «Weeping Song» før det blir rene teaterforestillingen med «Stagger Lee». 
Inviterer et femtitalls av publikummerne helt fremst opp på scenen som blir en slags statister i forestillingen. 

Avslutningen med «Push The Sky Away» blir både vakker og sakral med scenen fremdeles fullsatt. 
En hyllest til det gode fra en mann som tidligere på kvelden har avlevert en konsert som om han har inngått en pakt med fanden selv. 
