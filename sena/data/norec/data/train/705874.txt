Snøen faller stille
UTSTILLING: 
Er det bare å gi seg hen til skjønnheten nå? 
Helt uten forbehold? 

Galleri Opdahl: 
Dickon Drury, maleri. 
T.o.m. 11. mars. 

Umiddelbart kan det virke som om Dickon Drury, ung britisk maler (f. 1986, ferdig med sin kunstutdanning ved Slade for snart to år siden), nettopp ønsker å forføre oss slik, trekke oss, nærmest motstandsløst, inn i en vakker, ukomplisert eventyrverden full av friske, klare farger, en verden hvor snøen faller stille. 
I hans malerier er verden ukomplisert og velordnet, for her henges alt sirlig på veggen eller plasseres på bordet – ikke ryddig, men likevel oversiktlig. 

Det bunner i Drurys enkle tegneseriestil, hvor alt gjøres rede for nærmest som tegnet illustrasjon, og hvor elementene brettes ut i flaten i et billedrom uten dybde, helt uten skygge eller annen form for tredimensjonal virkning. 
Tegneseriestilens enkle, fargesterke flater fyller alle maleriene med en stilisering som bærer hele billeduttrykket. 
Vi inviteres inn i kunstnerens atelier; vi ser veggene hans og arbeidsbordet – allslags verktøy, reproduksjoner og skulpturskisser og -modeller. 
Slik blir de fleste av disse bildene en form for stilleben hvor kunstnerens motiver finnes i hans nære omgivelser, i malerens egne redskaper og inspirasjonskilder. 

Kommenterer seg selv 

Så er kanskje denne skjønnheten som virker så umiddelbart tiltrekkende, ikke bare enkel og ukomplisert likevel. 
For disse bildene rommer et åpenbart metamaleri; de kommenterer hele tiden sitt eget utspring, og det gjøres til selve innholdet i bildene. 
Det er maleriets kilde som også blir dets innhold. 
I denne kombinasjonen av kilde og motiv finner vi en rekke kunsthistoriske og kulturelle referanser, fra Pieter Brueghels 1500-talls maleri «Jegere i snøen» til den gamle antikke myten om Leda og svanen. 
Svanen blir et slags ledemotiv i disse maleriene, for den dukker opp i flere av dem, i ulike varianter. 

Det samme gjør snøen, så prominent i Brueghels maleri – i Drurys ser vi den ofte som et snødekt landskap utenfor vinduet, men den daler også ned i forgrunnen i maleriet «The Swan Inn». 
I dette praktfulle bildet ser jeg tydelige etterklanger fra Peter Doigs malerier: denne avvæpnende, forføreriske skjønnheten. 
Men mens Doig nok har brukt sine frapperende maleriske evner til å presse kunsten sin henimot det markedsspekulative (med millioner av pund rullende inn på bankkontoen som resultat), passer Drury seg vel for å lage en hel utstilling med rent sukkertøy for øyet. 
Det er likevel for tidlig i Drurys kunstnerskap til å kunne se hva dette vil føre til gjennom større modning. 

Gleden ved å male 

Kanskje er det selve gleden ved å male som Drury formidler i utstillingen. 
Han gjør det ved å sidestille alle komposisjonselementer; her finnes intet tradisjonelt hierarki eller andre virkemidler som kan gi visse billedelementer større prominens enn andre. 
Slik punkterer han, som også flere andre av dagens malere gjør, store deler av den kunsthistoriske tradisjonen. 
Han punkterer også det siste ekko av modernismens krav om at kunsten skulle gi blikk og tanke motstand, og at skjønnet derfor var bannlyst. 
Dickon Drurys malerier rommer derfor på ett vis modernismens svanesang. 
Ikke som et siste sødmefylt modernistisk blaff, men tvert imot som motivmessige svaner som er døende eller allerede døde – styrtet til jorden som falne engler. 
Stiliserte sjablon-svaner, nå etterlatt som kraftløse, både som dyr og som billedelementer. 

Mens svanene synes å ha falt fra himmelen under protest, faller snøen stadig stille, mykt og uten motstand. 
I en vakker billedverden, uten forbehold. 
