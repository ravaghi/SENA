Redd de gamle videokassettene
Kassetter og bånd varer ikke evig, få digitalisert materialet! 
Vi har testet Dazzle Video Creator. 

Det finnes fremdeles tusenvis av gamle VHS og Video8 kassetter i de tusen hjem. 
De blir ikke spilt ofte, både kameraet og VHS-maskinen er ryddet bort. 
Men innholdet kan være verdifult, i hvertfall når vi snakker om egne opptak av forskjellige hendelser i livet. 

Hvorfor ikke ta seg tid til å rigge til og overføre de gamle opptakene? 
Det kan selvsagt gjøres i en del foto/videobutikker, men det koster penger og utstyret til å gjøre det selv koster faktisk ikke stort. 

Arkivering eller redigering? 

Det finnes mange slike løsninger, på testbenken i dag har vi tatt for oss Dazzle Video Creator. 
Her finner vi en liten boks med maskinvare for konvertering, pluss programvare til PCen. 

Videospiller eller Hi8-kamera må du altså selv grave fram. 

Boksen har en spesiell fasong, med en ledning med USB-kontakt i den smale enden. 
På den brede enden sitter inngangene for kablene fra videomaskinen din eller kameraet ditt. 
Ledningene følger ikke med, og du trenger kanskje en overgang fra SCART på videomaskinen over til separate kabler/plugger for lyd og video. 

Dazzle har vært på banen i mange år, men ble kjøpt opp av Pinnacle for en stund siden. 
Dermed ligger det programvare fra Pinnacle i pakken. 

Det følger med to separate programmer som innstalleres i samme omgang. 
Det ene heter Instant DVD Recorder og det andre er Pinnacle Studio 11 - det er altså den forrige versjonen (den nyeste versjonen heter Studio 12). 

Skal du både overføre opptakene og redigere materialet bruker du Studio-programmet. 
Det er en komplett redigeringspakke som vi har testet tidligere, artikkelen finner du her. 

Men for de fleste er det en mer takknemlig oppgave bare å få over materialet på DVD. 
Da kan man ha platen i hylla og spille den av når det passer, både i stua og på PCen. 
Da bruker du Instant Video Recorder som er et svært brukervennlig program. 

Her får du veiledning trinn for trinn, og svarer bare på noen enkle spørsmål: 

Det eneste du må passe på er å sette opptakstiden lengre enn det du skal overføre. 
Du kan stoppe når som helst, men ikke fortsette hvis du har satt for kort opptakstid. 

Hva med kvaliteten? 

Kvaliteten er helt avhengig av råmaterialet, og uansett hvor bra VHS-opptaket er (eller var...) så kan det aldri bli så bra som DVD for ikke å snakke om AVCHD. 
Dette er ikke boksen eller programvaren sin skyld, det er bare ikke mulig å gjøre gull av gråstein. 

Men det er ikke bildekvaliteten som er viktigst i denne sammenhengen, det er å ta vare på minnene! 

Og det synes vi denne løsningen klarte på en utmerket måte. 

Artikkelen ble første gang publisert 3. november 2008. 
