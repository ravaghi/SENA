Aleksander Denstad With:«The Other Side» (låt) 

(Sony BMG) 

Vivian må være stolt nå. 

Aleksander Denstad With har nytt stor suksess med «A Little Too Perfect», uten at vi deler ut noen utmerkelse for det. 
«Idol»-vinnerlåten blir som kjent en hit uansett. 

Det er nå det virkelig gjelder. 
Og denne anmelder bøyer seg i hvert fall et stykke ned i støvet for denne gigantomane balladen, som Aleksander selv har bidratt til. 
Ikke helt uten inspirasjon fra Seals «Kiss From A Rose», som han fremførte i finalen - regntung, dramatisk, romantisk, dynget i piano og strykere som gjør det klart at det er store følelser i sving her. 

«The Other Side» låter slik de drøyeste filmmusikksangene gjorde på åttitallet, en god ting i disse ører. 
Refrenget er så episk at det føles som om hele verden står i brann rundt Aleksander, som tar et syvmilssteg i retning av en sunn karriere her. 
