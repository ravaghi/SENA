Nært og vemodig
Nært, varmt og vemodig portrett av folkekjære Jan Henry T. Olsen, som ble diagnostisert med Alzheimer som 51-åring. 

Filmen er sett gjennom øynene på kona Laila Lanes, NRK-journalist som fant sin store kjærlighet i Olsen bare et par år før den sjarmerende politikeren ble syk. 

Mest av alt en kjærlighetshistorie, altså, men det legges på ingen måte skjul på hva slags hindre ekteparet støter på med diagnosen i huset. 
Filmteamet har fått en helt unik tilgang på paret, og noen ganger balanserer man helt på kanten av det private hjemme hos ekteparet. 

Småproblematisk er også et opptak av Olsen som tar et harmdirrende oppgjør med kommunestyret i Tromsø, men også det innenfor fordi jeg mener det illustrerer noe av frustrasjonen Olsen må oppleve i møtet med sykdommen. 

Alzheimer er en folkesykdom, men filmen dveler ikke ved diagnoser og sykdomsbeskrivelser. 
Det kunne gjort seg med en bitteliten introduksjon for de ikke-innvidde. 
Valget om å gjøre dette til en uordinær hverdagshistorie er likevel engasjerende og dramatisk nok til at man selv vil vite mer om sykdommen - og hvordan leve med den og rundt den. 

ØYSTEIN DAVID JOHANSEN 
