Them Crooked Vultures - «Them Crooked Vultures»
Man skulle jo tro at det sparker skikkelig balle når størrelser som Dave Grohl (Foo Fighters, Nirvana m.m.), Josh Homme (Queens Of The Stone Age, Kyuss m.m.) og John Paul Jones (Led Zeppelin) velger å rocke i lag. 

Og det gjør det da også. 
Homme har tydeligvis vært den fremste premissleverandøren av de tre. 
Mye dreier seg rundt ørkenrockerens slentrende og atonale David Bowie-aktige vokaltilnæring og hans mildt sagt kreative riffsans. 

Men det skorter litt på låtmaterialet. 
Det høres ut som om gutta har hatt det så gøy i studio at leken har overskygget melodimakingen. 
Og det er en kjensgjerning at supergrupper stort sett aldri blir så supre som man på forhånd har forestilt seg. 
Them Crooked Vultures er breddfulle av trøkk og finesse, men ender likevel opp som et kompromiss mellom medlemmenes respektive moderskip. 

ANBEFALTE KJØP: 
«No One Loves Me & Neither Do I», «New Fang», «Caligulove», «Gunman». 
