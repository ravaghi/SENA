Klønete Casanova
Sexkomedien «Fading Gigolo» vil være klok og morsom, men får ikke helt til noen av delene. 

FILM: 
Kommunikasjon kan være kinkig. 
Noen ganger er det som om jo hardere du prøver å få sagt noe, jo vanskeligere er det, og jo mer du tenker, jo mindre blir klart. 
Den melankolske sexkomedien «Fading Gigolo» oppfører seg som en film som har mye vektig på hjertet, men det er ikke godt å si hva. 

Ubeskjedent 

Skuespiller John Turturro, som også har regi og manus, har ubeskjedent nok gitt seg selv rollen som den middelaldrende Brooklyn-blomsterhandleren Fioravante, som motstrebende lar seg overtale til å skaffe seg en biinntekt som gigolo og som dermed må gå gjennom filmen og motta blussende komplimenter om hvor hot han er. 
Den som overtaler, er hans snakkesalige, sykdomsbesatte kamerat, selvsagt spilt av Woody Allen. 
Kvinnene Fioravante møter, inkluderer to seksuelt frustrerte rikmannsfruer (Sharon Stone og Sofia Vergara) og en isolert, hasidisk enke (Vanessa Paradis) som bare vil ha en ryggmassasje og som brister i gråt ved første berøring. 

Det er noe her; noe om at Fioravantes omhyggelighet i omgangen med blomstene sier noe om hvorfor kvinnene faller for ham; om at fysisk lengsel både er uavhengig og avhengig av hvilke mennesker man faktisk møter, om at man kan være glad i noen og utnytte dem samtidig; om hjelpeløshet i møte med tiden som flyr og andres gåtefulle følelser. 
Men det bryter aldri gjennom overflaten av platt humor, klisjémessige fremstillinger både av desperate damer og fortørnede, religiøse moralvoktere, og umusikalsk regi. 

Wannabe-Woody 

Turturro prøver å være både Spike Lee og Woody Allen uten helt å vite hvordan. 
Han dveler ved dét han ikke trenger å dvele ved, mennesker som går ut av biler og inn av dører, og farer forbi der han burde stanse opp, som når han presenterer publikum for mennesker det antagelig er meningen at de skal føle for og med. 

Fioravante selv har ikke vært på lerretet i mer enn noen minutter før han takker ja til å bli kropp til salgs. 
Den som ser på må forholde seg til hva han gjør fra dette punktet, og får ikke vite mye om hvem han i utgangspunktet er. 
Hvis du er én som synes det er hyggelig å bli litt kjent med en mann før han begynner å kneppe opp klærne, kan dette virke noe brått. 
