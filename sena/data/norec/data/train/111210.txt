Spillanmeldelse:«Two Worlds II» 

(VG Nett) 
Andre kapittel i «Two Worlds»-sagaen har flere sterke sider, men rollespillet legger ambisjonsnivået litt høyere enn det kanskje burde. 

Å skape enorme, åpne spillverdener er ikke vanskelig, å gi slike verdener liv er en helt annen sak. 
Når en mengde subplott som spenner på tvers av kontinenter og øyer, skal veves sammen til en fungerende helhet, stiller det store krav til spillutviklerne. 

Genren med slike store, åpne rollespill er da også på tilbaketog. 
Da jeg anmeldte det første «Two Worlds» for tre år siden, sammenlignet jeg det med «Oblivion». 
Sistnevnte har riktignok fått to utvidelsespakker, men i realiteten har det ikke kommet noen skikkelige konkurrenter siden da. 

Sånn sett er «Two Worlds II» et godt alternativ for blodfans av subgenren. 
Det er nemlig mye å like i det tyskutviklede rollespillet. 

Oppgaven din som Helt med stor H, er også denne gangen å redde søsteren din. 
Til tross for at hun fremstilles som uhorvelig sterk og mektig, klarer det ikke helt å kamuflere faktumet at hun blir kidnappet av slemminger omtrent like ofte som Princess Peach fra Super Mario. 

Plottet og historien er da heller ingenting å skrive hjem om. 
Dialogen er noe bedre enn sist, men fortsatt oppstykket og amatørmessig utført. 
Det er fryktelig mye stemmelegging i «Two Worlds II» og ikke alt er like bra. 

Særlig ille er den overdrevne hese stemmen til helten. 
Det virker som om han forsøker å høres ut som Christian Bale fra actionfilmen «The Dark Knight», noe som funker bedre på tøffe enkeltsetninger enn småprat om koking av grønnsaker. 

Selve spillmekanikken er derimot ganske solid. 
Riktignok er styringen av helten fortsatt ikke helt som den bør og kampene blir fort rutinemessige, men sammenliknet med det originale «Two Worlds» er dette en stor forbedring. 

Særlig liker jeg det nye magisystemet hvor spilleren kan samle inn ulike magikort og «bygge» sine egne trylleformler. 
Her kan for eksempel et elementkort som «ild» kombineres med et typekort som «avstandsprojektil» og danne trylleformelen «ildball». 

Denne kan modifiseres videre med modifikasjonskort som «eksplosjon», og plutselig har man skapt sin egen «ildkomet». 
Etterhvert kan man kombinere flere faser med ulike effekter, slik som å fylle ildkometen med gift som spres i nærområdet etter eksplosjonen. 

Det funker strålende, og det er tre hovedgrunner til det. 
For det første er systemet svært enkelt og intuitivt å forstå, for det andre er det dypt og tillater kreativitet, og for det tredje så straffer aldri spillet deg for å eksperimentere. 
Tok skapergleden litt overhånd og den nye trylleformelen viste seg å ta tjue-fire minutter å kaste? 
Bare slett den og få samtlige magikort tilbake. 

Også alkemisystemet og utstyrssystemet er av ypperste klasse. 
Våpen og utrustning som man ikke trenger kan smeltes ned til ulike komponenter, som igjen kan brukes til å oppgradere det utstyret du faktisk bruker. 

«Two Worlds II» er stort, ser slettes ikke så verst ut, tør å være nyskapende og kan tidvis være skikkelig artig. 
Det er først og fremst et godt plott og sluttpoleringen som mangler. 
Slike massive rollespill trenger ikke å være like høypolerte som «Mass Effect» eller «Dragon Age», men det er vanskelig å overse flisene som spriker ut i alle retninger. 

Likte du det originale «Two Worlds» eller er en ihugga tilhenger av «Oblivion», vil «Two Worlds II» by på mye solid underholdning i vinterkulda. 
Men det er nok ingen fare for at «Two Worlds II» vil innlede noen ny renessanse for de massive, åpne rollespillene. 

PS: 
Ute på PC, PS3 og 360. 
Det er PC-versjonen som er testet. 

TWO WORLDS II Plattform: 
PC Genre: 
Rollespill Alder: 16+ Utvikler: 
Reality Pump Utgiver: 
SouthPeak Interactive 
