Spillanmeldelse:Årets store indie-darling 

I fjor smeltet det innovative «Braid» spillhjerter. 
2009 tilhører det finske indie-spillet «Trine». 

Man tager en dæsj «Lost Vikings» (Blizzard, 1992) og rører inn fysikk og oppgaver basert på samarbeid med venner fra «Little Big Planet». 

Det hele danderes deretter med en touch av erketradisjonelle RPG-elementer som ferdighetspoeng, klasseinndeling og sannsynlighetsberegning. 

Den lekre retten heter «Trine», og det finske spillselskapet Frozenbyte har ved hjelp av sprudlende skaperglede rørt sammen årets store indie-darling. 

Du befinner deg i en klassisk rollespillsetting med middelalderomgivelser, magi og en ondskap som truer med å ødelegge hele verden. 

Ved å styre en trollmann, en tyv og en ridder gjennom vakre 2D-miljøer, er det din jobb å stanse ondskapen. 
En ondskap som ser ut til å være over gjennomsnittlig glad i finurlige fysikkbaserte plattform-utfordringer. 

Spillet bader nemlig i puzzles basert på fysiske lover - ikke ulikt fjorårets glimrende «Little Big Planet», selv om alt har en mer jordnær tilnærming her. 

Du kan bytte mellom de tre figurene når du vil, alt etter hvilken utfordring du står ovenfor og hvordan du ønsker å løse dem. 
Oppgavene har gjerne tre (og som oftest mange flere) vidt forskjellige løsninger, og måten dette er bakt inn i spillet på er mildt sagt imponerende. 

«Trine» er dessuten skreddersydd for co-op for tre samtidige spillere på samme skjerm, hvilket fungerer utmerket - også på PC - selv om mange av oppgavene er enklest å få til når én person bytter fra figur til figur når det er nødvendig. 

Dette er derimot det eneste med et ørlite negativt skjær ved spillet. 
Jeg hadde et klart inntrykk av at «Trine» ville vise seg frem fra sin beste side dersom man spiller med to venner, men så viser det seg at spillet er best når man spiller alene og veksler mellom de tre spillfigurene etter eget ønske. 

Hvilket er helt i orden for min del, så jeg ser ikke noen grunn til å ta det som kritikk. 
For det er i utgangspunktet ikke spesielt nødvendig å kritisere noe som er såpass supersjarmerende som dette. 

«Trine» er i tillegg akkurat passe utfordrende, uhyre vellaget, morsomt og svært givende. 

Og det er et klokkerent eksempel på den spennende kreativiteten som bobler frem fra en stadig voksende indie-scene i spillenes verden. 

PS: 
Tilgjengelig for nedlasting på Steam for 30 euro. 
Kommer også på Playstation Store til PS3 i juli. 

Trailer fra PC- og PS3-spillet Trine. 
