Diverse artister:«Venn», radiosingle 

(Spellemannprisen/Universal) 

Med låten «Venn», det første norske artistbidraget til ofrene etter flomkatastrofen i Asia, har Lene Marlin og Espen Lind skrevet en lettbent og fengende poplåt som vil fungere bra på radio. 

Forrige torsdag var over 60 norske artister samlet i Rainbow Studio sammen med produsentene Bjørn Nessjø og Stargate. 

Resultatet er ubesværet ørefyll med en relativt sober og ikke alt for svulstig tekst som er skrevet i fellesskap av flere ukrediterte bidragsytere. 

Det åpner vakkert, stillferdig og malmfullt med Sivert Høyem, fortsetter følsomt med Thomas Dybdahl før koret faller inn med ulike førstestemmer. 

Sissel synger elegant som alltid, og deretter følger blant andre Kurt Nilsen, Ravi (som rapper på sitt særegne vis), Odd Nordstoga og Morten Abel før Lene Marlin avslutter sangen helt alene. 

«Venn» kunne lett blitt en klam affære, full av velment og selvpromoverende artistengasjement, slik vi er vant til fra Storbritannia og USA. 
Men slik er det heldigvis altså ikke blitt. 

Denne sangen behøver ingen skamme seg over. 

Dobbeltalbumet «Venn» utgis tirsdag 25. januar. 

ESPEN A. HANSEN 
