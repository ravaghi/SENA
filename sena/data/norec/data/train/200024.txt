Nikon Coolpix S5
Sjelden har vi fått så mye oppmerksomhet når vi har hatt med et testkamera på fest. 
Holder det til toppkarakter? 

Nikon lanserte for noen uker siden en god håndfull nye modeller, og i forrige uke så vi på en fra den billigste serien. 
Nå beveger vi oss ett hakk opp på skalaen til S-serien, som nettopp har fått de to nye modellene S5 og S6. 
Forskjellen mellom dem er at S6 har litt større skjerm og støtte for overføring via trådløst nettverk  ellers skal de, i følge Nikon, være helt like. 
Vi kommer derfor ikke til å kjøre en egen test av S6-kameraet. 

Så  hva har Nikon å by på denne gangen? 
Jo, et usedvanlig lekkert kamera, det skal være sikkert. 
Den bølgete formen kombinert med børstet stålfinish og stor LCD-skjerm har trukket mye oppmerksomhet de siste par ukene, og det er ikke få ganger vi har måtte svare på spørsmål om hvor mye det koster. 

S5 er utstyrt med en 6 megapikslers CCD-brikke på 1/2,5", som betyr en sensortetthet på 243.000 pr kvadratmillimeter. 
Det er ganske høyt, men vi setter pris på at Nikon ikke har falt for fristelsen å presse åtte millioner sensorer inn på den lille brikken. 

Optisk byr kameraet på 3x zoom, med brennvidde tilsvarende 35-105mm; et ganske vanlig zoomområde for et lommekamera. 
Kameraet benytter seg av såkalt 
folded optics, der optikken ligger vertikalt i kameraet. 
Dette gjør at objektivet aldri kommer ut av kamerahuset, som igjen betyr raskere oppstartstid. 
Objektivet har middels gode f-verdier, med f/3.0 på vidvinkel og f/5.4 på full tele. 
Det siste må sies å være litt mindre enn vi skulle ønske, noe som også skulle vise seg å gi utslag på fokuseringsegenskapene. 
Makroavstanden er oppgitt til 4 cm. 

Fantastisk skjerm 

På baksiden finner vi LCD-skjermen på to og en halv tomme og med en oppløsning på 230.000 piksler 
 en av de absolutt beste skjermene vi har sett. 
Det som spesielt imponerer oss, er hvor god bildeoppdateringsfrekvens skjermen har; spesielt i godt lys der bildet er usedvanlig flytende. 
Skjermen har også svært god innsynsvinkel, som gjør at det går an å ta bilder med hendene over hodet og faktisk se hva du sikter på. 

Knappeutvalget har også det lille ekstra i form av et såkalt jog-wheel, som kan roteres med tommelen, slik vi også så hos Canon Powershot S80. 
Dette er spesielt praktisk i noen av menyene, der ikoner står i en sirkel, men også det å bla i bilder går raskt og smertefritt med et slikt hjul. 
De ulike delene av hjulet (opp-ned-venstre-høyre) kan også trykkes inn og fungerer som piltaster. 
Vi liker også at disse piltastene har snarveier til ofte brukte funksjoner, som aktivering og deaktivering av blits, makro og selvutløser. 

Kameraet har dessuten en egen knapp for å slette bilder, en knapp som bytter mellom opptak og avspilling, en menyknapp og en knapp for å bytte mellom automatikk og fem ulike motivtyper, samt filminnspilling. 
Videofunksjonen er forresten blant de bedre vi har sett, med mulighet for opptak i 640x480 med 30 bilder pr sekund. 

Gjenkjenner ansikter 

På toppen av kameraet finner vi en hurtigtast for å velge ansiktsprioritert autofokus. 
Dette er en litt artig finesse som vi har valgt å dokumentere med en liten filmsnutt! 
Poenget er at kameraet gjenkjenner ansikter og sørger for å holde fokus på ansiktet selv om vedkommende skulle flytte litt på seg. 

Zoomkontrollen er også plassert på toppen. 
Den er veldig liten, men plasseringen rett ved siden av utløserknappen gjør at den allikevel er lett tilgjengelig; i hvert fall om du ikke har alt for store fingre eller ofte går med hansker. 

Menyene følger Nikons nyere standard  sort, klar skrift på gråtoner gjør den lettleselig og elegant. 
Hovedmenyen består av to deler  en for selve kameraoppsettet (dato, formatering av minnekort, lydnivå etc.), og en for funksjonalitet knyttet til knipsingen (hvitbalanse, autofokus, følsomhet etc.). 
Dette er en inndeling vi synes er fornuftig, og en vi stadig oftere ser i kameraer vi tester. 
Avspillings- og bildemodusmenyen er noe annerledes, der ikoner er stilt opp i en ring for navigasjon med hjulet. 
Det fungerer utmerket. 

Visning av bilder i kameraet går veldig raskt når du navigerer med hjulet. 
For de som liker å koble kameraet rett til TVen for å vise frem feriebildene, byr kameraet på det Nikon har valgt å kalle PictMotion, som er en slags lysbildefremvisning med musikk til, for eksempel Pachelbels Canon. 
Akkurat dette klarer vi innrømmelig å styre vår begeistring for. 
Du kan også få frem en kalender som indikerer hvilke dager du har tatt bilder på, for deretter å se på bilder fra én dag av gangen. 
Det liker vi bedre. 

En annen finesse er Nikons Best shot selector (BSS), som samtlige av de nye kameramodellene nå har fått. 
Når BSS er aktivert, tar kameraet bilder så lenge du holder utløserknappen nede og sørger for å beholde det beste av dem, dvs. det med flest detaljer. 
Det kan være hendig når man er litt ustø på hånda, siden man som regel kan ha litt flaks med skjelvingen på i hvert fall ett av bildene. 
Kameraet sier også i fra dersom bildet du har tatt er uskarpt, basert på hvor mye du skjelver og lukkertiden som ble brukt. 

Bildekvalitet 

Vi har langt på vei latt oss imponere av bildekvaliteten Nikon S5 leverer. 
Ikke bare er bildene fine på den flotte LCD-skjermen, men også når de er overført til PCen og blåst opp i litt større format er vi meget godt fornøyde. 

For å ta det negative først  hvitbalansen, særlig i innendørsbelysning, blir ofte feil med automatiske innstillinger. 
Flere av våre testbilder har fått et uheldig blå-grønt skjær, som i eksempelet under, der vi har justert til litt mer korrekte farger i bildet til høyre: 

Som med de fleste andre lommekameraer, sliter kameraet også litt med støy på ISO 200 og oppover, men det er allikevel ikke så ille som hos noen av konkurrentene. 
På ISO 100 er det fint lite støy å spore, og det hender også at automatikken legger seg på rundt ISO 150 der resultatet også er godt nok. 
Utsnittet under er fra et bilde tatt uten blits på ISO 163. 

Ellers har vi lite å sette fingeren på. 
Vi opplevde ørlite kromatisk feilbrytning i enkelte utendørsbilder, men alt i alt leverer Nikon S5 veldig skarpe og pene bilder med god dynamikk i. 
Vi liker også at kameraet balanserer blitsen godt, som gjør at innendørsbilder på nært hold ikke resulterer i hvite ansikter. 
Linken under tar deg til et knippe av bildene vi tok med Nikonkameraet. 

Ytelse 

Ytelsesmessig ligger Nikon S5 på det jevne i forhold til andre kompaktkameraer. 
Positivt er den relativt raske oppstartstiden på et drøyt sekund, noe som kameraene med nedfelt optikk har hatt for vane å gjøre godt. 
Tiden det tar fra du trykker ned utløserknappen (forfokusert) til bildet blir tatt er knapt målbar, men vi fikk noen få hundredeler hver gang. 

S5 kunne ha vært noe bedre på autofokuseringen, særlig på tele der den er ganske treg. 
Dette har sannsynligvis sammenheng med at største blender er f/5.0 ved full tele, som gir autofokusen dårlig lystilgang. 
Blitsen bruker også relativt lang tid på å lade, og to blitsbilder tok 6.4 sekunder. 
Mer imponerende er seriefotograferingen, der vi fikk knipset 9 bilder på under fire sekunder  riktignok ble kameraet opptatt drøye ti sekunder etterpå før vi fikk knipse videre. 

Konklusjon 

Vi likte Nikon S5 og det blir litt trist å levere det tilbake. 
Kameraet er et godt allroundkamera som tar jevnt over meget bra bilder i alle forhold 
 spesielt liker vi at personer i innendørsbilder ikke ender opp som blekansikter; noe flere av konkurrentene sliter med. 
LCD-skjermen er blant de beste på markedet, med høy oppløsning, god innsynsvinkel og en forbausende høy oppfriskningsrate, og vi liker navigasjonshjulet som det er veldig praktisk å bla i bilder med. 
Akilleshælen finner vi på ytelessiden, der kameraet presterer noe middelmådig både med tanke på autofokus og gjentatte bilder med blits. 
Vi skulle også ønske at det fantes muligheter for blender- og lukkerprioriterte bilder, samt manuell fokus. 

Allikevel har vi ingen problemer med å anbefale kameraet 
 særlig for de som er opptatt av at det skal se bra ut også. 
Det er få kameraer som på en så god måte klarer å kombinere utseende og bildekvalitet, og har du en ekstra femhundrelapp å svi av, bør du også ta en titt på storebroren, S6, som byr på enda litt større skjerm og overføring via trådløst nettverk. 
