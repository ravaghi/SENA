Pinocchio
En sann klassiker i nytt format! 

Disneys andre helaftens animasjonsfilm er ute i en 70-års jubileumsutgave på Blu-ray, nemlig ”Pinocchio” fra 1940. 
(1940 + 70 = 2010. 
Ja, hvorfor ikke feire litt på forskudd?) 

Jeg hadde utrolig nok aldri sett den før, bare klipp i ”Donald Duck og vennene hans” på julaften. 
”Pinocchio” viser seg å være verdt klassiker-stempelet, og vel så det. 
Dette er en søt og vakker animasjonsfilm, som er behandlet med stor kjærlighet på en fantastisk Blu-ray! 

En ordentlig gutt 

Du kjenner sikkert historien. 
Treskjæreren Gepetto lager marionetten Pinocchio og drømmer om at han var en ordentlig gutt. 
Den blå feen gjør Pinocchio levende, og lover ham at han kan bli en ordentlig gutt om han lærer seg å være modig, sannferdig og uselvisk. 

Pinocchio legger ut i verden under veiledning av Timmi Gresshoppe, men har mye å lære, gjør mange feil, og møter store utfordringer. 

Uovertruffen skarphet på BD 

”Pinocchio” er digitalt restaurert etter alle kunstens regler, og resultatet på Blu-ray er eksepsjonelt bra. 
Det ser ut som om noen har laget filmen i går, bare med 70 år gamle animasjonsteknikker. 

Skarpheten og fargedybden er uovertruffen, sammenlignet med eldre utgivelser. 
Jeg visste jo at filmen er regnet som en klassiker, men det var litt overraskende at den faktisk er en veldig vakker film, nydelig animert og praktfullt fargelagt. 

Smart utført ekstrastoff 

Ekstrastoffet på Blu-rayen er også imponerende. 
På disk 1 kan du velge å se filmen med en funksjon Disney kaller Cine-Explore. 
Mens filmen går får du opp andre bilder i bildet med intervjuer, kommentarer, skisser og filmklipp. 
Det er svært informativt, underholdende og smart utført. 

Disk 1 har også et eget kommentarspor, og en stor quizfunksjon. 
Disk 2 kan skilte med en timelang dokumentar om filmen, slettede scener, testfilming, spill og mye mer. 

Selvskreven for enhver entusiast 

”Pinocchio” er en selvskreven film i samlingen til enhver filmentusiast. 
Det er en av Walt Disneys største bedrifter som produsent, og inneholder flere elementer som den dag i dag ansees som Disney-konsernets grunnverdier. 

Nå kan du oppleve filmen på sitt aller beste i en Blu-ray-utgivelse, som for sikkerhets skyld også inneholder en DVD med filmen. 
”Pinocchio” er kun tilgjengelig i en begrenset periode, slik Disney gjør med alle sine filmer, så her bør slå til mens du kan! 
