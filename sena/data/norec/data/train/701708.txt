Grufullt heksebrygg for Macbeth
Shakespeare ville tekkes kong James 1. som var ekspert i demonologi. 
Følgelig lot han spådommer fra hekser styre tragedien "Macbeth". 

Nei, gamle William Shakespeare er ikke utdatert. 
Når dramatikeren er så anvendelig i stadig nye filmversjoner, skyldes det at han borer i tidløse, menneskelige urkrefter. 

Nå handler det om maktbegjær som går over lik. 
General Macbeth nøyer seg ikke med at kong Duncan forfremmer ham til såkalt Thane av ulike regioner i Skottland etter at han vant et slag over en norsk-irsk hær. 
Han vil ha kongekronen selv! 

Tre hekser spår 

Til Macbeths forsvar kan det sies at han forledes av tre hekser ute på de tåkelagte myrer, gespenster som lover at han skal bli skotsk konge. 
Og ikke før har han røpet spådommene deres til Lady Macbeth, så herjes hun av voldsomme ambisjoner. 
For å få satt ekspressfart på klatringen i karrierestigen er hennes slu plan at ektemannen må myrde Duncan nattestid. 

Men der vår tids diktatorer, tyranner og krigsherrer – fra Assad til IS til Talibans mullaher – ikke viser snev av samvittighetskvaler etter sine ugjerninger, blir anger og fortvilelse det sentrale i Shakespeares meget moralske stykke. 
Iskald utstråling 

Jeg har alltid syntes at skuespiller Michael Fassbenders utstråling er av det iskalde slaget. 
Dermed passer han til rollen som Macbeth som dreper fler og fler for å sikre at spådommene går i oppfyllelse. 
Marion Cotillard matcher ham utmerket i begjæret etter å bli dronning, men også ved den dype anger og fortvilelse som griper henne i etterkant. 

Det stilige og ironiske er hvordan snedig Shakespeare utformer heksenes utsagn slik at hovedpersonen feilberegner hva de faktisk betyr. 
Regissør Justin Kurzel har laget et poetisk og stilisert stykke filmkunst som ikke minst Shakespeare-fans vil elske – i all sin gru. 
