Spillanmeldelse:«Resistance 3» 

«Resistance 3» gjør ikke mye nytt, men leverer likevel den mest drivende spillopplevelsen i serien. 

Den utenomjordiske Chimera-rasen er i ferd med å utrydde menneskeheten. 
Med gigantiske tårn har de åpnet portalen til sin hjemplanet, og romvesen kan komme strømmende igjennom når som helst. 
Dette må stoppes. 

Historien her er rimelig enkel. 
For å stenge portalen må vi reise fra Oklahoma til New York. 
Ferden går til fots, med båt, med tog og helikopter, og underveis får vi møte en rekke overlevende som er med på å bygge opp et rimelig troverdig univers. 

Men la meg si det med en gang: det er ikke prisvinnende litteratur vi har med å gjøre. 
Jeg husker ikke hva hovedpersonen heter engang, selv om jeg har spilt hans historie i mange timer. 

Men det er ikke poenget heller. 
Og jeg er dårlig med navn uansett. 
Jeg er imidlertid god til å utnytte det morsomme arsenalet utvikleren Insomniac disker opp med. 
Et gevær kan se og skyte gjennom vegger og revolveren har eksplosive kuler du kan detonere etter eget forgodtbefinnende. 

Favoritten er imidlertid å skyte ut klumper av antimaterie. 
Fiendene kjemper imot, med blir sugd ned i det store intet, som vann forsvinner ned et avløp. 

VG Nett Debatt Smatti: 
Et godt skytespill som byr på mer variasjon enn mange av sine nærmeste kolleger. 
Diskuter «Resistance 3» her! 

Dette er «Resistance 3» sin beste egenskap. 
Det er en lek med tullete våpen, og det leverer solid underholdning fra start til mål. 
Velregissert, drivende og variert. 

Men vi har sett alt før. 
Våpna er stort sett resirkulert fra tidligere versjoner, fiendene er ikke særlig smarte og det gjør at kampene føles som en tur til skyteboden på tivoli. 
Et monsterhode dukker opp, og så gjelder det å klemme av en kule før det forsvinner igjen. 

Det mest overraskende her er at vi har gått tilbake til helsepakker, noe dagens yngste spillerne ikke kan ha vært mye borti. 
For etter «Halo» kom i 2002, har standarden vært regenererende helse. 
«Resistance 3» benytter seg imidlertid av samme helsesystem som «Wolfenstein 3D» - her må du finne selvlysende grønne beholdere for å bli frisk. 

Og det påvirker spillet dramatisk. 
Man blir mer defensiv, tar færre sjanser, og i vanskelige bosskamper er det et mareritt. 
Personlig har jeg ikke særlig sansen for det, men det er åpenbart noe som skiller det fra mange andre spill i sjangeren. 

Alt i alt er «Resistance 3» et underholdende spill med mange åpenbare kvaliteter, men som mangler noen nye gode ideer for å nå helt opp. 

RESISTANCE 3 Plattform: 
Playstation 3 Genre: 
Action Alder: 18+ Utvikler: 
Insomniac Games Utgiver: 
Sony Computer Entertainment Europe Mer info 
