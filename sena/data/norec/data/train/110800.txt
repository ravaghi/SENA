«Live At Birdland»
(ECM / Grappa) 
Saksofonlegende med drømmeband. 

82 år gammel samler altsaksofonisten Lee Konitz et band av ringrever med pianist Brad Mehldau, bassist Charlie Haden og trommeslager Paul Motian og fremfører noen av jazzens mest spilte standardlåter. 

Det kunne lett ha blitt forutsigbart og kjedelig, men denne konstellasjonen av musikere makter å skape et musikalsk uttrykk som vibrerer i nået, med avklaret ro og skjønnhet. 

Konitz og Mehldau leder an i en kollektiv dialog, musikalske utsagn blir smakt på, utforsket, sendt rundt i bandet. 
Melodiene er sjelden langt borte, men heller aldri helt uttalt, i en leken og høyst nærværende tilnærming til standardformatet. 

BESTE LÅT: 
«Lullaby Of Birdland» 

CARL PETTER OPSAHL 
