Showanmeldelse:Gud som satiriker 

Terje Sporsem kan kunsten å tulle med Mohammed, Moses og Kama Sutra. 
Dessverre mangler Religion de guddommelige høydepunktene. 

Terje Sporsem er befriende langt fra komikertrenden som herjer vårt land. 
Han byr ikke på traumatiske barndomshistorier, egen kredittkortgjeld eller begynnende blindhet. 

I Religion handler det om de virkelig store samfunnsproblemene. 
Omskjæring, radikalisering, antisemittisme – og ja, selve meningen med livet. 

«Tenk å være så sikker på troen din, at du ber folk om å sende penger til deg slik at de kan komme til himmelen», sier Terje Sporsem i det han åpner showet. 
Det er en genuin undring som setter tonen for hele kvelden. 
Hva får folk til å tro? 

Radikaliserte trøndere 

Religion fyker gjennom tiden som et godt regissert bønnemøte. 
Profesjonelt, elegant og effektivt. 
Vi er innom radikaliserte trøndere som reiser til IS-land med trøndersk schwung på Allah-Akbar. 
(Den eneste dialekten med fundamentalistisk troverdighet er bergensk, mener Sporsem). 

På Bislett Kebab har lederen av Profetens Ummah fått ME. 
(En historie som er så nær virkeligheten, at den nesten ikke er morsom på scenen.) 
Vi får høre sitater fra Dalai Lama kryssklippet med sanglinjer fra Marcus & Martinus. 
(«Dalai Lama må ha HOME hengende på veggen»). 
Og vi er innom en skoleavslutning som holdes etter Kama Sutra-prinsippet. 

Verdensreligionene dissekeres i et rasende tempo, som av en RLE-lærervikar på speed. 
Det er riktig så vittig, men alvoret ligger alltid nærmere enn gapskratten. 

Etterlyst: gapskratt 

Religion er et show uten dødpunkter, men dessverre mangler også de store høydepunktene. 

Den ultimate latteren, som gjør at vinglasset skvulper og kjeven verker, den får du neppe i Religion. 
Det er egentlig rart, for materialet har mange muligheter. 
Hvorfor er ikke jihadistvitsene drøyere? 
Hvorfor er ikke de rare dyrene i skapelsesberetningen morsommere? 
Selv den gode ideen om Satans eget reklamebyrå, drukner i noen selvfølgeligheter. 
Jeg tror problemet er litt for stram regi, og litt for lite løssluppenhet. 

Eller kanskje er religiøse riter, tekster og handlemåter absurde nok i seg selv. 

De trenger ikke Sporsem for å være komiske. 

Lærerikt show 

Skjønt, Religion er mer fascinerende enn irriterende. 
Showet tar tak i religionenes mest obskure sider, som hvordan man kan kapitalisere på avskåret forhud eller hvor traurige ateistiske bryllup egentlig er. 

Samtidig er kvelden dypt alvorlig og menneskelig. 
Vi får høre at én av fem nordmenn frykter at jøder skal ta over verden, og vi får en detaljert beskrivelse av kjønnslemlestelse. 
Sporsem sier det ikke for å være morsom. 
Han vil at vi skal lytte. 

Det verste som kan skje hvis du bruker en kveld på Religion, er at du faktisk lærer noe. 
