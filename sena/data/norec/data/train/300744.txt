Vår nye førstedame?
Norsk country på sitt beste. 

|||ALBUM: 
Kulturdepartementet satser penger på countrymusikk på årets budsjett, en sjanger som i dette landet sannelig byr både et stort spenn mellom det beste og det verste. 

Men så lenge det fins artister av typen Ida Jenshus fins det sannelig håp. 

Hun er både som komponist og sanger betydelig nærmere kvalitetsartister av typen Roy Lønhøiden, HGH og Tussler Society enn enkelte bensinstasjon-bestselgere norsk country også byr på. 

I likhet med vokalister som Lucinda Williams, Nanci Griffith og Dolly Parton (på sitt beste) får Jenshus såre tekster om kjærlighet til å lyde som opplevd dramatikk, ikke bare som påstander. 

Stemmen og fortolkningen er det sentrale i en produksjon (erfarne Håkon Gebhardt) som overlater rommet til innholdet, mens ett og ett instrument bidrar til stemningen. 

Nakenheten i backingen blir et ekko av sangerens ensomhet og lengsel. 

Slik skal det gjøres. 
