Jakt, mord og morderjakt
Et mer pasjonert forsvar for våre venner dyrene blir neppe å se på kino med det første. 

I et polsk bygdesamfunn hvor stort sett alle mennene har jakt som favorittsyssel, blir den godt voksne dyrevennen Janina Duszejko sett på som noe av en skrulling. 
Politiet bare ignorerer henne når hun melder fra om tyvjakt og dyremishandling. 
Presten feier henne av med at Gud skapte dyrene til å være menneskenes undersåtter. 
Så forsvinner Duszejkos hunder. 
Så dukker det første liket opp. 

Som krim betraktet er ikke "Jaktsesong" noe særlig å skryte av. 
Selv undertegnede kunne se den store twisten komme på lang vei. 
Men på sitt rare, surrete og umiskjennelig øst-europeiske vis klarer den likevel å holde interessen oppe. 
Persongalleriet er fargerikt. 
Naturen er fanget med et øye for både det vakre og det foruroligende. 
Og det skal godt gjøres å ikke humre når Duszejko legger frem sin teori om menn. 
De utvikler en form for testosteron-relatert autisme med alderen, mener hun. 
Symptomene er gradvist tap av sosiale evner og en overdreven interesse for Andre verdenskrig. 

Og at filmen blir moraliserende når den skal si noe om forholdet mellom mennesker og dyr, betyr ikke at den ikke har noen gode poenger. 
