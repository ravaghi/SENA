Max Payne 3
Et strålende actionspill for voksne. 

En av spillhistoriens største tøffinger er endelig tilbake i et nytt spill. 
Max Payne 3 er et ultravoldelig og brutalt spill, der kulene flyr så blodet spruter. 

Dette er ikke et spill for folk under 18 år, men det er strålende underholdning for voksne actionentusiaster. 

Fra New York til São Paulo 

Det er gått ni år siden vårt forrige møte med den tidligere politimannen Max Payne. 
Sårene etter drapene på kona og ungen hans nekter å gro, og Max drukner sorgene sine i sprit og pillerus. 

I et forsøk på å unnslippe sin trøblete fortid, drar Max fra New York til São Paulo i Brasil, og tar på seg jobben med å beskytte familien til den rike eiendomsmogulen Rodrigo Branco. 

Tross alt solskinnet i São Paulo er det nok mørke som leiemordere og annet avskum kan gjemme seg i. 
Oppdraget blir ikke så lett som Max hadde trodd, og ting havner fullstendig ut av kontroll. 

Høyt tempo 

Som de to første spillene i serien, er Max Payne 3 et tredjepersons skytespill. 
Spillmekanikken er enkel og grei, med lite ekstra dilldall. 
Du kan skyte samtidig som du kaster deg til siden, zoome inn på fienden og gå i dekning. 

Stort mer avansert enn det er det ikke - finn fienden, sikt og skyt. 
Du har kun et begrenset antall våpen du kan bære med deg - ett gevær og to mindre våpen. 

Dette gjør det enkelt å holde styr på ting, men ikke tro at utfordringene blir noe lettere av den grunn. 
Du må forberede deg på å dø en del når du spiller Max Payne 3. 

Spillet har et høyt tempo med aggressive fiender, som ikke lar deg ligge i dekning og vente. 
Her må du kjøre på og ta fienden ned fort for å overleve. 
Klassisk "run-and-gun". 

Popper piller 

Som en ekte pillemisbruker er det kun smertestillende som kan få Max på beina igjen når helsa begynner å skrante. 
Helsa regenereres ikke automatisk etter at du har blitt skutt. 
Å poppe et par piller er det eneste som hjelper mot døden når Max har tatt imot et par kuler for mye. 
Er du tom for piller så må du bare kjøre på og håpe at du er mer treffsikker enn de som skyter på deg. 

Hvis du går tom for ammunisjon og du ikke finner noe i umiddelbar nærhet kan du ta ut din nærmeste fiende i nærkamp, før du tar skytevåpenet hans og plasserer ei kule i skallen hans. 
Vips! 
Mer ammunisjon! 

Det gjelder å ikke ha for lite liv når du prøver deg på dette selvfølgelig. 
Eller havner du selv i en blodpøl på gulvet, før du når frem til motstanderen med knyttneven din. 
Når du er i ferd med å dø kan du heldigvis få inn et siste skudd, slik at du tar med deg jævelen som skjøt med deg i grava. 
Et stilig lite element. 

Gjensyn med "bullet time" 

De som har spilt de to første Max Payne-spillene husker garantert "bullet time"-effekten serien er så kjent for. 

I bullet time, går tiden saktere, slik at du kan se hver eneste kule du skyter penetrere kroppen til fienden. 

Max Payne var i 2001 det første spillet som brukte denne effekten, og nå kan tilhengere av serien juble over at bullet time er blitt med videre til Max Payne 3 også. 
Dette byr på heftige sekvenser når du får inn en skikkelig fulltreffer. 

En fryd for de actionglade 

Det er ikke bare bullet time som hindrer Max Payne 3 fra å bli en generisk tredjepersons skyter. 
Spillet har en spennende historie, som drives frem av velregisserte filmsekvenser. 

Stemmeskuespillet er godt utført og fortellerstemmen til Max Payne selv er spesielt bra. 
De tørre kommentarene og verbale sklitaklingene er i aller høyeste grad tilstede. 

Filmsekvensene tar til tider litt i overkant mye plass. 
De varer akkurat litt for lenge hver gang, og det føles av og til som jeg bare er en tilskuer isteden for en deltager i spilluniverset. 

Max Payne 3 er brutalt, tøft og veldig bra. 

Heldigvis blir dette lille irritasjonsmomentet fort glemt når du igjen får kontroll over Max Payne. 
Det raske tempoet gjør at spillet blir en fryd for deg som er glad i action. 

Det var det finske spillselskapet Remedy Entertainment som lagde de to første Max Payne-spillene. 
Rockstar Games har nå tatt over, og de har gjort en strålende jobb med å holde Max Payne 3 i seriens ånd samtidig som de har gitt spillet et friskt uttrykk. 

Spillet ser veldig pent ut og tar oss gjennom São Paulos fargerike gater og trancetunge nattklubber. 

Likevel er det ingen tvil om at verdenen vi befinner oss i er en stygg og vond verden full av jævelskap. 
Max Payne 3 er brutalt, tøft og veldig bra. 

(Spillet har også en flerspiller, som ikke er testet i denne anmeldelsen). 
