«Et mindre fyllesjukt Calexico»
Hardcoreheltene The Bronx overrasker med «seriøs» mariachi-skive. 

ALBUM: 
Det første som slår deg når du setter på «El Bronx», er at de siste års jevneste og beste hardcore-punkband har laget en reinspikka mariachiskive. 

Ikke noe fuzz, bare klimpring, perkusjon, masse blåserrekke og en sjelden myk vokal fra en nesten ugjenkjennelig Matt Caughthran. 
Det høres verken påtatt eller ironisk ut, bare som et helt annet band. 

Et band som spiller mariachimusikk med lyrisk utgangspunkt i det urbane USA som om det var en selvfølge. 
Et yngre, forsterkerløst og mindre fyllesjukt Calexico. 

Hvordan tunge The Bronx-fans vil reagere på denne skiva, er ikke lett å si, men for indiekidsa som har forelsket seg til Beirut i noen år på rad nå, har Los Angeles-gutta ikke bare levert en usedvanlig fin skive, men kanskje også den mest usannsynlige inngangsporten til hardcorepunk noensinne. 
