The Walking Dead S03
Første episode av sesong tre er et deilig stykke blodig zombiedrama. 

Natt til mandag var det amerikansk premiere på tredje sesong av The Walking Dead. 
På torsdag starter sesongen på Fox Crime her i Norge. 

Jeg har sett første episode av sesong tre og det er tydelig at The Walking Dead er i ferd med å bli mørkere enn noen gang. 

Episoden forteller om en utslitt gruppe mennesker som er i ferd med å miste alt håp om tilværelsen. 

Sesongpremieren er ikke full av overraskende elementer, men følger en trygg oppskrift. 
Likevel er dette en nervepirrende, underholdende og ekstremt spennende episode! 

Den håpløse stillheten 

Tredje sesong starter flere måneder etter avslutningen i sesong to. 
Pågangsmotet sheriff Rick Grimes og gjengen hadde mens de bodde på gården i forrige sesong er strippet vekk – tilbake står en håpløs og desillusjonert gruppe mennesker. 

De fem minuttene med stillhet, der ingen sier et ord, episoden starter med, poengterer håpløsheten de alle kjenner på. 

Vinteren har vært lang og hard. 
Loris gravide mage har vokst seg stor og resten av flokken er slitne etter lang tid på veien. 

Håp om trygghet bak fengselsmurer 

Når Rick og de andre overlevende kommer over et gammelt fengsel virker det som om frelsen er nær. 
Alt de trenger å gjøre er å rense ut zombiene som infiserer plassen, så vil matrasjoner, medisiner og ikke minst trygghet bak murene være innen rekkevidde. 

Gruppen tar for seg oppgaven på en kald og praktisk måte. 
Det er deilig å se at gjengen endelig har lært litt mer om hva som må til for å overleve i en verden full av kjøttetende zombier. 

Den første runden med skadedyrbekjempelse går altså fint, men så tar Rick og gutta turen lenger inn i fengselet, og det er ikke overraskende at ting ikke går helt etter planen når de beveger seg dypere inne i de mørke korridorene. 

Det er ikke vanskelig å gjette hva som venter rundt neste sving, men dette ødelegger likevel ikke for opplevelsen av sesongpremieren. 
Historien er så godt og nervepirrende fortalt at det ikke gjør noe om serien følger en trygg oppskrift. 

Selv når du venter på det du vet kommer til å skje, sitter du med hjertet i halsen. 
Jeg var helt svett i håndflatene da episoden var over og kan nesten ikke vente til neste episode! 

Bitterheten råder 

Fokuset i serien er fortsatt på de mellommenneskelige relasjonene og dette er en av grunnene til at jeg liker The Walking Dead så godt. 
Serien er mer enn bare hjernedøde zombier, den er en velskreven dramaserie med interessante rollefigurer, som helt tilfeldigvis har havnet i en postapokalyptisk verden. 

I denne første episoden av sesong tre ser vi at Rick gjør det han kan for å holde gruppen i live, samtidig som han leter etter en trygg havn der Lori kan føde barnet sitt – dette begynner imidlertid å tære på den pliktoppfyllende sheriffen. 

Dette er likevel ingen såpeopera – dramaet er godt balansert av actionsekvenser og nervepirrende spenning i fengselets mørke korridorer. 

Det er en kald, kynisk og bitter Rick vi møter i sesongpremieren. 
Etter hvert som Loris mage har vokst seg større har også hans følelse av å ha blitt forrådt vokst seg vond. 
Det er tydelig at tanken på at kona skal føde ungen til mannen han drepte i forrige sesong ikke er lett å takle. 

Jo mer konfliktfylt Rick blir, desto mer interessant blir han som figur. 

Andrew Lincoln spiller ut hans frustrasjoner med en overbevisning som lar meg virkelig kjenne på bitterheten som tærer på han innenfra. 

Det ser ut til at det blir enda mer fokus på forholdene i gruppa denne sesongen. 
Første episode etablerer statusen for de forskjellige relasjonene. 
Det nyforelskede forholdet til Glenn og Maggie, det usikre og haltende forholdet mellom Carol og Daryl og sist, men ikke minst det vanskelige og vonde forholdet til Rick og Lori. 

Dette er likevel ingen såpeopera – dramaet er godt balansert av actionsekvenser og nervepirrende spenning i fengselets mørke korridorer. 

Ny og tøff sverdsvingende dame 

I slutten av sesong to ble Andrea separert fra resten av gjengen i dramatikken da de flyktet fra gården. 
Det siste vi så av henne var da hun ble overfalt ev en død fyr i skogen og ble reddet av en mørkkledd skikkelse med katana og to kjeveløse zombier i bånd. 

I første episode får vi endelig møte Michonne, den hardbarka dama som reddet henne. 
Den relativt ukjente Danai Gurira spiller den ensomme vandreren som tydeligvis klarer å holde hodet kaldt når zombiene blir for nærgående. 
Vi blir ikke særlig kjent med henne i sesongpremieren, men det kommer frem at hun og Andrea har utviklet et vennskap over vinteren. 

Det er deilig å endelig se en skikkelig tøff kvinne i The Walking Dead, og jeg gleder meg til å få en innføring i hvilke ferdigheter Michonne har med samuraisverdet. 

Gled deg til fortsettelsen! 

Denne smakebiten på sesong tre av The Walking Dead gir meg virkelig lyst på mer. 
Det er et godt stykke mellom hver serie som serverer tidenes best lagde zombier kombinert med en spennende historie og gode rollefigurer. 

Andre sesong av The Walking Dead var til tider litt treg og på et punkt var håpet om noe bedre den eneste grunnen til at jeg fortsatte å se. 

Sesongen tok seg heldigvis opp mot slutten og hvis sesong tre fortsetter så forrykende som denne første episoden lover, så har vi en virkelig spennende høst i møte! 

Anmeldelsen er basert på den første episoden av sesongen. 
The Walking Dead ser du på Fox Crime torsdager klokken 21.55. 
