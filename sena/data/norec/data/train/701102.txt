En glemt Pacino
Hva gjør Armand Assante når millenniet er godt i gang og han fremdeles er den glemte Pacino? 

Den 57 år gamle nyorkeren spiller en egentlig streit etterforsker så inntrengende at høstens første virkelige overraskelse oppstår. 
Han er hard som ljå i kjakene og kortklipt som tweed. 
Mannen hoster hysterisk, for han har bronkier fra helvete og antakelig lungekreft. 
Den milde kona vil at han skal forandre seg, men ekte politifolk spytter blodsnus hvis de hører ordet livsstil. 

Action-veteranen John Irvin har laget en mørk film med stålkanter og lidenskap. 
En eller annen datakyndig galning (er de ikke alle?) tar livet av mennesker i direktesending på nett, og grunnen er en slags «Se7en»-moralisme som angår verdens grådighet. 
Politimannen etterforsker og skyter heroin mot smertene. 

Denne filmen vil dere se. 
Om ikke annet så for å bli kvitt røyken. 
