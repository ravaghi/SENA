Irriterende fengende
4Sanger og sangskriver Arne Hurlen i Postgirobygget vet hvordan man snekrer radiohits og fengende sommerpop. 
Låten «Luftmadrass» surrer og går med høy frekvens, og med de fengende og enkle «Oh-la-la» og «Fagerborg hotell», har bandet i alle fall to oppfølgere som kan komme til å gjøre det like bra. 

Det store publikummet vil ha norskspråklig pop. 
Postgirobyggets forrige album har passert 70.000 solgte, og ingenting tyder på at Hurlen & co., med Kyrre Fritzner som produsent, har mistet teften for salgsvennlige refreng. 
Ved flere anledninger går Hurlen fra å være en flink mann med enkle ord over streken til å bli patetisk med dumme ordspill. 
Derfor blir man forholdsvis kjapt ferdig med mange av låtene her. 
Men samtidig så er noen av melodiene irriterende fengende. 
