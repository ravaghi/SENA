Blodig alvor i «The Knick»
Sykehusdramaet The Knick viser at det ligger fortsatt mye god TV-underholdning i kjøtt og blod. 

Steven Soderberghs nye dramaserie, The Knick, utspiller seg på The Knickerbocker Hospital, i New York på 1900-tallet. 

Premissene for serien er langt røffere enn vi er vant til i klassiske sykehusdramaer, da det her var større sjanse for å dø, enn å overleve, hvis du først satte foten innenfor sykehusets dører. 

Kokain og opium 

Vi møter den geniale kirurgen John Thackery (Clive Owen), som bruker dagene sine på å operere på pasienter og nettene sine til å forske på nyvinninger innen kirurgi. 

Med en stram timeplan er det lite tid til søvn og hvile, men et utbredt misbruk av kokain og opium sørger for at han likevel alltid er på topp. 

Serien åpner med en scene fra operasjonssalen. 
Eller operasjonsteatret som det kalles av de ansatte, siden kirurgenes arbeidsplass er omgitt av et amfi fullsatt av leger og forskere, som ivrig følger med. 

De sterile, hvite sykehusuniformene og omgivelsene står ofte i sterk kontrast til de blodige hendelsene som utspiller seg på operasjonsbordet. 

Og første scene i The Knick er ikke noe unntak. 

Troverdige kulisser 

I likhet med periodedramaer som Downton Abbey og Mad Men , fungerer tidsepoken som troverdige kulisser for dramaet som utspiller seg. 

Med presis gjengivelse er det også rom for humor, som da sykehuset får installert elektrisitet for første gang, og det gjentatte ganger blir påpekt hvor moderne tider man lever i. 

Men det er likevel rollefigurene som sørger for å drive dramaet fremover, ved at flere personlige historier flettes inn i hverandre. 

En dominerende historie i serien omhandler afroamerikaneren Algernon Edwards (André Holland), som mot de ansattes store protester, blir den første svarte legen på Kickerbocker Hospital. 

På tross av Harvardutdannelse og lang fartstid som lege i Europa, møter han utfrysing, hets og fordommer i den nye jobben sin. 
Hans eneste håp er å overbevise den mektige Thackery om at hans kunnskaper gjør ham uvurderlig uavhengig av hudfarge. 

Gode bihistorier 

The Knick byr på solid kvalitetsdrama fra første øyeblikk. 
Men selv om hovedrolleinnehaverne leverer gode prestasjoner, ligger seriens største styrke i alle de morsomme, rare, triste og tragiske bihistoriene. 

Her finner vi både klassiske mafiaoppgjør, korrupsjon i alle varianter og kvinnefrigjøring i alle lag av klassesamfunnet. 

Rollefigurer som den sleske helseinspektøren, som lar seg bestikke av alle, og den voldelige ambulansesjåføren, som ikke går av veien for å banke opp konkurrentene, viser tydelig at dette er en annen tid, med et helt annet sett med moral og etikk. 

Kjølig elektronika 

Selv om serien er trofast til sin tidsepoke, helt ned til minste detalj, har den gjort et friskt grep ved å bruke moderne elektronika i episodene. 

Bakgrunnsmusikken skaper en kjølig følelse hos seerne, som passer overraskende godt til kirurgenes hverdag, både når det gjelder visjoner og verktøy. 

Når fremtiden er avhengig av presisjonen i et knivblads møte med kjøtt og blod, skulle det egentlig bare mangle at man kjenner det i både marg og bein. 
