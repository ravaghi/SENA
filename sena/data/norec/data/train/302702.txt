Taburockere oppsummerer
Rammstein på boks. 

SAMLEALBUM: 
De tyske industri-gigantene Rammstein tar en foreløpig oppsummering av sin snart 20 år lange og smått bisarre karriere. 

Det innebærer mye velkjent og opplagt stoff, men også noe godteri for de som velger å investere i den mest forseggjorte utgaven som består av tre deler. 

Disk en inneholder standardlåtene, mens på nummer to finner man andre band sine remixer av velkjente Rammstein-slagere. 

Til slutt får man alle bandets musikkvideoer og en serie med dokumentarer fra alle innspillingene. 
Noe som i Rammsteins tilfelle er ganske interessant da de alltid har vært et band som har lagt mye arbeid i dette aspektet av karrieren. 

Singelutgivelsene har blitt viet mye plass, dette bærer også hoveddelen av utgivelsen preg av. 
Innholdet er med andre ord ganske forutsigbart. 

Du finner alle bandets største hits som «Sonne», «Du Hast», «Engel», «Du Riescht So Gut» og «Mein Teil», samt nyere saker som «Haifisch», «Rosenrot» og flåsete «Pussy». 
I tillegg får du en rykende fersk sak, «Mein Land», som i bunn og grunn virker litt sammenrasket med sine i overkant standariserte løsninger. 

Det er kanskje litt underlig i denne sammenhengen at bandet overser selve signaturlåten sin, «Rammstein», fra debuten og annet gammelt gull som for eksempel «Wollt Ihr Das Bett in Flammen Sehen». 
Førstenevnte bidro sterkt til bandet gjennombrudd i Statene da den ble brukt i lydsporet til David Lynch-klassikeren Lost Highway. 

Innpakning er som alltid med Rammstein av en annen verden lekker. 
Omslaget viser avstøpninger av hodene til hvert enkeltmedlem. 
Disse ble for øvrig utstilt i et spesialbygd mausoleum i Berlin under lanseringen. 
Ikke videre subtilt, altså. 
