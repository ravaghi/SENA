Nokia 2650
Ute etter en superbillig telefon som rett og slett bare fungerer? 
2650 kan være løsningen for deg, da den gjør jobben sin mer enn bra nok. 

For budsjettbevisste brukere som bare trenger en helt grunnleggende telefon uten funksjoner som kamera eller avansert operativsystem, er det faktisk færre og færre muligheter. 
Selv de billigste telefonene har nå kamera og stor fargeskjerm, så raskt har utviklingen gått. 

Den nye 2650 fra Nokia er i alle fall en av de aller rimeligste telefonene du får i dag, med en pris på bare ca. 1.200 kroner uten abonnement. 
Men i og med at teknologiene blir rimeligere og rimeligere, kan til og med denne mobilen litt mer enn bare ringe. 
Det er jo tross alt støtte for MMS, Java og GPRS her også. 

Nok en flipptelefon 

2650 er en kamskjellsmobil, et format som Nokia satser sterkt på. 
For å holde prisen nede har dessverre utviklerne droppet å inkludere ekstern skjerm, slik at det er umulig å se hvem som ringer før du åpner telefonen. 
Det er imidlertid montert blå, blinkende lys rundt telefonen - disse blinker når det ringer, og også hvis du har gått glipp av en samtale. 
Så du kan i det minste få vite at noen har ringt deg før du åpner enheten. 

Designen på utsiden av telefonen er ganske lite spektakulær, det er rett og slett grå plast det går i. 
Én interessant nyhet er at SIM-kortet settes inn i en skuff på siden, så du trenger ikke å åpne mobilen og ta ut batteriet for å sette inn kortet. 

På innsiden ser 2650 mildt sagt noe spesiell ut. 
Hele tastaturet og overflaten ellers er dekket av hvit, myk gummi, som kanskje skal gi en slags luksusfølelse. 
Der ser i hvert fall ganske stilig ut. 

Svak skjerm 

Skjermen på telefonen er derimot ganske elendig, sammenlignet med hva andre produsenter byr på. 
En liten (128x128 piksler) STN-skjerm med 4096 farger er meget svakt i dag, og det er faktisk ikke spesielt lett å se menyikonene, for eksempel. 
Skjermen er helt klart denne telefonens svakeste punkt. 

Menysystemet er heller ikke noe å hoppe i taket for, det er vanlig, klassisk Nokia-oppsett vi snakker om her, med røtter helt tilbake til historiske, monokrome modeller. 
Det fungerer jo forsåvidt helt greit, har du brukt Nokia-telefoner tidligere vil du kjenne deg øyeblikkelig igjen. 

Det er tross alt en enkel og billig telefon vi snakker om her, så vi forventer hverken spesielt bra skjerm eller innovative menyer, så det er ikke noe ekstremt stort minus når det gjelder denne modellen. 

Basisfunksjoner 

Funksjonaliteten er også ganske grunnleggende, som sagt. 
Du kan sende og motta MMS-meldinger, laste ned Java-spill og surfe på WAP-sider. 
Det er kun 1 MB minne på denne telefonen, så ikke forvent å kunne lagre spesielt mye stoff på den, og det er heller ingen mulighet for å kommunisere med andre enheter via IR eller Bluetooth. 
Telefonen har ellers enkle organiserer-funksjoner, alarmklokke, kalkulator og lignende. 

Når det gjelder det praktiske rundt bruken, er det heller ikke spesielt mye å utsette på her. 
Telefonen er tross alt hendig og lett, og passer i de fleste lommer. 
De gummibelagte tastene er noe harde å trykke, men samtidig store og komfortable nok. 
Det er også helt uproblematisk å åpne og lukke telefonen. 

Så, hvis du kan leve med en relativt dårlig skjerm, men utover det bare trenger en helt grei mobil du kan ringe, sende MMS- og SMS-meldinger med, kan du trygt gå for denne Nokiaen. 
Det er ingen revolusjonerende, nyskapende modell, bare en fin telefon som fungerer. 
