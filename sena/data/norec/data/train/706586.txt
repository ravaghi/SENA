Vemmelige forstadsmennesker lurer hverandre og seg selv
«A simple favor» byr på så mange hæ?-øyeblikk at man kan bli helt gåen. 

A Simple Favor 

Sjanger: Krim / Spenning / Thriller 

Skuespillere: 
Blake Lively, Anna Kendrick, Linda Cardellini, Rupert Friend 

Regi: 
Paul Feig 

USA, 2018 

Lengde: 1 t. 57 min. 

Aldersgrense: 
12 år 

Dette er en av de filmene hvor du etter hvert får et sterkt ønske om at alle skal dø til slutt. 
Hovedpersonen er den irriterende videobloggeren Stephanie (Anna Kendrick), en av de damene som melder seg frivillig til absolutt alt på barnas skole, som alltid sender av gårde velkledde, godt forberedte barn med kreative matpakker og som legger en mynt i en krukke hvis hun skulle komme til å ytre et banneord. 
Noe hun selvsagt aldri gjør. 
Ingen av de andre mødrene vil være venner med henne, fordi hun er så irriterende perfekt, helt til den supersexy, frekke karrieremammaen Emily (Blake Lively), som heller ikke har venner, dukker opp. 
Dette umake paret blir så kjent med hverandre og innleder noe som kan ligne på et vennskap. 
Sånn rent bortsett fra at Emily ikke er venner med noen, knapt nok seg selv. 
Så forsvinner hun, og Stephanie og den kjekke ektemannen starter letingen, og enkelte andre ting starter også. 

En av filmens største svakheter er at det er for vanskelig å forstå hva som eventuelt skal oppfattes som satire, og hva som skal regnes som blodig alvor. 
Dessverre får man raskt en mistanke om at en god del av humoren er utilsiktet. 
Det er også veldig vanskelig å la seg engasjere av den middels godt sammenskrudde hvem lurer hvem-historien, først og fremst fordi alle de involverte er så motbydelige på hver sin måte, men også fordi den etter hvert blir så usannsynlig og tåpelig at man bare venter på at en eller annen forteller skal hoppe fram og si at nå er farsen over og alle ble venner igjen. 
Eventuelt at alle døde. 
Helst det siste. 
