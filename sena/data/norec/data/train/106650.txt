TVOn The Radio: 
«Return To Cookie Mountain» 

(4AD/Playground) 

I en årstid dominert av lettbent pop er det godt det dukker opp alternativer. 

TV 
On The Radio er et slikt, i ordets mest bokstavelige og musikalske forstand. 

På sitt andre album har de greid å kontrollere idéflommen som var litt ute av kontroll på debuten. 
Resultatet er et utfordrende - men ikke desto mindre fengende - stykke muskuløs artpop som både får det til å knake i hjernebarken og kile i magen. 
Seigt, rytmetungt, elektronisk marinert, maksimalistisk og sprakende psykedelisk. 

Og selv om bandet er fra New York, minner «Return To Cookie Mountain» om walisiske Super Furry Animals så vel som skotske Beta Band - grupper som utfordret den gjengse idé om hvordan musikk i mange plussgrader skal låte, uten å la trassigheten gå ut over tilgjengeligheten. 
Du får neppe høre mye av denne platen hverken på radio eller TV, noe som i denne sammenheng er et kompliment til bandet. 

ANBEFALTE KJØP: 
«Province», «A Method», «I Was A Lover», «Wolf Like Me», «Wash The Day». 
