Heidi Marie Vestrheim:«Pigs EP» 

(Bluebox/Tuba) 

Bergenspunker inntar visepop-scenen. 

Den tidligere vokalisten i Atakama, Heidi Marie Vestrheim, viser med ep-en «Pigs» at hun klarer seg minst like godt på egenhånd. 
Litt overraskende kanskje, sammenlignet med Atakama, at det er folkinspirert visepop Vestrheim konsentrerer seg om som soloartist, men «Pigs» er, bare så det skal være sagt, en gjennomført hyggelig lytteropplevelse. 
Åpningslåten «Rings», en leken, lys og melodiøs popperle, er et bevis på at vi har med et lovende låtskrivertalent å gjøre. 
De to neste sangene, «Desert Song» og «Shelter», har ikke helt de samme kvalitetene, men er fortsatt gode låter. 
Tittelsporet, en «snakke»-sang som glir elegant over i en elektronika-miks, gir dessuten ep-en en spenstig utgang. 
