Forførende skuespillere
Regi: Richard Eyre. 
Med: 
Billy Crudup, Claire Danes, Tom Wilkinson, Rupert Everett, Zoe Topper, Hugh Bonneville, Edward Fox. 
Br. komedie/drama. 
11 år. 

Fargerikt og teatralsk kostymedrama med snert i dialogen. 

Hva betyr mest - skuespilleren eller hans/hennes rolle? 
Dette er noe av settingen i denne filmen, der 1600-tallets frodige engelske teaterliv skildres med bred pensel. 
Stjerna er Ned Kynaston, en formfullendt mann som har dyrket fram sine kvinnelige sider for til (nesten) fullkommenhet å briljere i rollene som Shakespeares kvinnefigurer. 
Han dyrkes av kvinner og menn, som den kvinnemann han er, helt til kong Charles, på oppfordring av sin geskjeftige elskerinne Nell Gwynn, proklamerer at kvinneroller skal kun spilles av kvinner. 
Basta. 

Dermed åpnes slusene for spillesultne kvinner. 
Desto verre å innse for Kynaston & Co. at de tilhører en utdøende rase innen skuespillerkunsten. 

Regissør Richard Eyre er dreven og dyktig teatermann, som lar en rekke gode skuespillere fremføre en smart dialog med lekende alvor. 
Duoen Claire Danes og Billy Crudup forfører både seg selv, hverandre og sitt publikum, og Everett er en fornøyelig karikatur av en engelsk konge. 

Skuespilleri, rollespill, en skuespillers grenseløse selvopptatthet - og trangen til å prestere det ultimate på en scene, er tema som berøres. 
Ytre sett er det lett og elegant, men den skarpe snerten blir litt for godt skjult i mengden av parykker, teatersminke og silke. 
