Nokia N73 Music Edition
En av Nokias beste mobiltelefoner er farget sort, fått plass til mer minne og gitt merkelappen "Music Edition". 
Vi har nok en gang sett på kameramobilen N73. 

For omtrent et halvt år siden slapp Nokia sin N73, en meget vellykket modell som til dels ble markedsført som en mobil som skulle ta opp kampen mot digitalkameraet. 
Det holdt nok ikke helt stikk, men likevel fikk telefonen på den tiden en sekser fra vår anmelder. 

I ettertid har Nokias markedføringsavdeling funnet det for godt å slippe "musikkversjoner" av noen av sine modeller. 
Det er et ledd i kampen mot blant annet Sony Ericssons Walkman-telefoner, som retter seg mer direkte mot storforbrukere av digital musikk. 
Altså i praksis en haug mobilbrukere under 35 år, og helt sikkert noen over. 
N73 har som "Music Edition" funnet sin plass i denne strategien, sammen med blant annet N70 og 5500 Sport. 

Forskjellen fra vaniljeutgaven av N73 er ikke stor. 
Mengden internminne er senket med 2 MB, men telefonen støtter altså minnekort på hele 2 GB, og et slikt mini-SD-kort følger faktisk også nå med i pakken. 
Og fargen er også annerledes: 
N73 ME har den evig trendy "fargen" sort over det hele, noe som gir den et utseende som ikke burde skremme bort noen. 

Viktige data: 

Quad-band GSM/EDGE og UMTS 2,4" skjerm med 262.000 farger og 240 x 320 piksler 40 MB internminne, plass til miniSD-kort opp til 2 GB (medfølger) 3,2 Mp kamera med autofokus og Carl Zeiss-optikk Støtte for MP3, AAC, AAC+, eAAC+ og WMA Brukergrensesnitt: 
S60 3rd edition (v3.0) Overføring via blåtann, infrarød og USB 2.0 Tale/standbytid: opp til 4/370 timer Størrelse: 49 x 110 x 19 mm, 116 gram Ca. pris: 
4300,- inkl. mva. 

For flere bilder kan du kikke innom testen av "vanlige" N73 og ikke minst det tilhørende bildegalleriet. 
Den eksterne fysiske forskjellen er altså kun fargen, N73 ME er som nevnt sort - se bildene over. 

I denne omgangen har vi hovedsakelig sett nærmere på musikkfunksjonene, siden det er den funksjonen som nå er satt i sentrum. 
Likevel, vi skal heller ikke glemme foto- og filmdelen. 
Kamerafunksjoner som selvutløser, eksponeringskompensasjon, lysfølsomhet (ISO) og hvitbalanse skiller det fra det gjengse mobilkamera. 

I tillegg har den "scenemodi" - for sport eller nærbilder for eksempel, selvutløser, blits med anti-røde-øyne-funksjon, instilling av fargetone og muligheter for å ta flere bilder etter hverandre i sekvens. 
Selv om det også skal nevnes at sistnevnte funksjon ikke akkurat kan måle seg med med det samme i et dedikert lommekamera. 
For øvrig kan du også la kameraet styre alle innstillingene selv, og det er kanskje like greit i de fleste tilfellene. 

Under finner du bilder tatt med telefonen. 
Et par ekstra bilder i fullt format finner du forøvrig i den "gamle" testen. 
Der kan du også lese om andre aspekter ved N73. 

En 15 sekunders lang/kort filmsnutt av Oslos eminente transportsystem kan også sees under. 
Klippet er tatt direkte ut av telefonen og ikke konvertert på noen måte. 

Får du ikke spilt av klippet, kan du for eksempel bruke GOM Player. 

Upåklagelig musikkdel 

N73 (ME) har samme musikkspiller som vi finner på musikkmobilen N91, og ved siden av tastaturet er det en snarveisknapp som tar deg rett til spilleren. 
Her kan du sortere etter sanger, album, artister og så videre, og det en fem-bånds equalizer du kan lage forhåndsstillinger til for forskjellig typer musikk. 

Overføring av musikk fra PCen er greiest med Nokia PC Suite, som også kan konvertere musikken til det langt mer plassbesparende AAC-formatet (MP3 og WMA støttes også) dersom du vil ha mest mulig musikk inn på mobilen. 
Mobilen kan kobles til PCen via blåtann, infrarød eller den medfølgende USB-kabelen. 

Holder du deg unna lydinnstillinger som "stereoutvidelse" og "lydstyrke" (ikke å forveksle med volum) er lyden faktisk også slett ikke dum. 
Den spiller ikke like høyt som for eksempel N91 - men vil i de fleste tilfeller gi nok trøkk. 
Når det gjelder lyden i det medfølgende musikk-headsettet (HS-28) er ikke akkurat det noe som rocker så veldig, akkurat som tilfellet pleier å være for slikt medfølgende utstyr. 
Heldigvis kan du også bruke andre øreplugger/-klokker dersom du ønsker det. 

Den interne høyttaleren er ikke av de beste vi har hørt, men holder i nødsituasjoner. 
FM-radioen er langt mer dugelig, og dersom du skulle slippe opp for interessant musikk har du et alternativ der. 

Vurdering 

Nokia N73 Music Edition er en liten, men ikke ubetydelig oppgradering fra standard N73. 
Om den gjennomførte sorte stilen er nok til å få de på utkikk etter en ny telefon til å kaste seg over den vet vi ikke, men dersom det er noe som teller her må det være støtten for miniSD-kort på 2 GB, mot (i følge spesifikasjonene) kun 1 GB for den "gamle" modellen. 
Det at faktisk også Nokia har vært spandable nok til å legge ved et minnekort på denne størrelsen teller også positivt. 
Plutselig fikk vi plass til over to og et halvt tusen bilder i beste kvalitet på telefonen vår! 

Men dersom du vil fylle opp minnekortet med musikk i stedet (jada, du kan selvfølgelig ha flere kort også...), kan N73 med sin 2 GB kapasitet og radiodel ikke hamle opp med en harddiskbasert MP3-spiller med langt større lagringsplass. 
Men men den kan være et godt alternativ til de mindre, flashbaserte spillerne. 
Du slipper i så fall å ha med deg to enheter, og for en gangs skyld hører du at mobilen ringer. 
Bare pass på batterikapasiteten. 

Føler du at du trenger å lese mer om Nokia N73 finner du altså den originale testen her! 

Konklusjon 

Med støtte for 3G og EDGE har du i N73 ME en fin følgesvenn til din bærbare datamaskin, musikkdelen er meget god med akseptabel kapasitet, radiodelen holder mål, og så er det kameraet da: ingen erstatning for de dedikerte lommekameraene, men gjør N73 så avgjort en av de beste kameramobilene på markedet. 

Men i fotomodus opplevde vi også ved et par anledninger at telefonen hang seg og krevde omstart, noe som ganske enkelt ikke bør skje - spesielt med en telefon som i realiteten har vært på markedet et halvt år. 
Men nå hadde heller ikke vårt testeksemplar den aller siste telefonprogramvaren, så det er jo en mulighet for at det har blitt fikset. 

Alt i alt er N73 fremdeles en flott telefon, og på tross av våre små problemer har vi ingen betenkeligheter ved å anbefale denne Nokia-modellen. 
Men har du det ikke så veldig travelt så kan det kanskje lønne seg å ha litt is i magen - forhåpentligvis er det ikke så lenge til vi får noen av de nye Sony Ericsson-modellene inn til test - og der finner vi også noe for både foto- og musikkentusiastene. 

Eller let opp en annen mobiltelefon med vår Mobilvelger! 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
