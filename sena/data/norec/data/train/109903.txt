Tragediens gleder
«Albert Nobbs» er egentlig historien om en bunnløs tragedie. 
Men den er så gjennomført i alt sitt vesen, at den blir en grandios oppvisning av filmdyktighet. 

Vi er tilbake vel 100 år i tid. 
Alert Nobbs er en underlig, liten, uklanderlig og perfekt butler på et litt vidløftig hotell i Dublin. 
Han går tilsynelatende i ett med tapetet, har nesten ikke mimikk. 
Eksentrisk? 
Et misfoster? 

Vel: 
Nokså snart kommer det frem at Albert Nobbs har all mulig grunn til å gjemme seg bak seg selv: 
Han er kvinne. 
Og kvinner er utenkelige som butlere. 
Han har dertil bygget seg et liv opp fra ingenting. 
Så han har alt å miste om han blir avslørt. 

Men han har en drøm om en bedre fremtid, en selvstendig fremtid med kone og butikk og et rikere liv. 
Problemet er bare at bortsett fra butlerlivet og dets små innkomster er Albert uvitende, uerfaren og uoppløst om alt. 

«Albert Nobbs» er egentlig en novelle, som ble teater - som Glenn Close spilte i for over 30 år siden. 
I de siste 25 årene har hun forsøkt å få laget film av stoffet - og lykkes nå; det brakte henne Oscar-nominasjon sist vinter. 

Dette er en oppvisning av en film! 
Det handler om dype klasseskiller, overklassens dekadanse, underklassens desperasjon, forfengelighet, tapt uskyld, tragedie og kjønnsforvirring i en frodig blanding - alt i scenografiske rammer på linje med de aller beste britiske kostymedramaene. 

Min eneste innvending mot denne filmen er at den i all sin gjennomførte flinkhet, alt i alt blir lettere å beundre enn å leve seg inn i. 
