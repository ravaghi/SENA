Spillanmeldelse:«Homefront» 

(VG Nett) 
«Homefront» er som den actionfilmen som går på TV Norge. 
Litt gammeldags, men litt kul også, selv du har sett den ti ganger før. 

Året er 2027. 
Kim Jong Il er for lengst død, og hans sønn Kim Jong 
Un har tatt over makten i Nord-Korea. 
Han har effektivt bygget opp et forent koreansk rike som er blitt en av verdens stormakter - og nå vil han ha USA. 

Her venter altså en krig på amerikansk jord, langs hyllekantene i gigantiske kjøpesenter og i idylliske forsteder. 
Fullt så idyllisk blir det imidlertid ikke når du får se den nådeløse okkupasjonsmakten henrette sivile foran øynene dine. 
Og det tar ikke lang tid før dette er en krig jeg virkelig har lyst til å utkjempe. 
En krig jeg føler noe for - i motsetning til veldig mange andre spill. 

Og det smeller bra i gang. 
Det første håndvåpenet jeg får er en hissig liten sak, og jeg hygger meg allerede. 
Jeg tenker på «Half-life»-serien, og hvordan det effektivt fortalte historien gjennom veltimede skriptede sekvenser. 
«Homefront» forsøker seg på det samme, og får det delvis til også. 
Jeg koser meg. 

Noen timer senere har fått kjøre en slags fjernstyrt tanks, flydd helikopter, vært snikskytteren i toppen av kirkespiret og skutt ned fiendtlige soldater i hopetall. 

«Homefront» er imidlertid et litt gammeldags actionspill. 
Det er ekstremt lineært, og holder deg i hånda fra start til slutt . 
Det samme kan jo for så vidt sies om de siste «Call of Duty»-spillene - men det skinner litt igjennom at utvikleren her bare har fulgt oppskriften, uten å sette sitt eget preg på det hele. 

Dessuten går de narrative virkemidlene litt langt noen ganger, bare for å sjokkere. 
Da man skal trykke X for å hoppe ned i en massegrav, sitter jeg med en følelse av at det blir litt i overkant eksplisitt. 

Flerspillerdelen skiller seg ikke markant fra de andre store onlinespillene, men byr på noen egne detaljer. 
Her tjener du poeng i kampens hete, og disse brukes til å kjøpe ulike fordeler på slagmarken. 
Kjøretøy, luftstøtte og droner er bare noe av det som kan veksles inn mot god spill. 

VGD-bruker Justice 96: 
Crappy spill. 
Har gitt det endel timer i helga og det suger kamelballe. 
Anbefales ikke. 
Diskuter Homefront her! 

Når sant skal være sagt, er «Homefront» helt åpenbart utdatert både grafisk og spillmekanisk, og «Crysis 2» er en klart bedre investering for actionsultne gamere. 
Likevel kan jeg ikke nekte for at jeg har kost meg både med enspillerdelen og flerspillerdelen i timevis, og liker både settingen, og avbrekket onlinedelen gir det knallharde fokuset på individuelle ferdigheter. 

Hadde «Homefront» kommet for fem år siden, hadde det vært en mer åpenbar anbefaling. 
Nå er det fortsatt et helt ok actionspill, som mangler det unike. 

PS: 
Spillet er testet til Xbox 360 

HOMEFRONT Plattform: PC, PS3, Xbox 360 Genre: 
Action Alder: 18 Utvikler: 
Kaos Studios 
Utgiver: 
THQ 
Mer info 
