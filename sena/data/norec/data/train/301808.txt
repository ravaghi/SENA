Denne plata er viktig - men bare i Bergen
Byens egen «superdupergruppe» synger «Evig din for alltid». 

ALBUM: 
Det burde være en god idé i utgangspunktet: 
Apollon Records får nytt liv 30 år etter - og gir ut ei lokalt sammensatt gruppe som synger på bergensk (spilt inn i Duper Studio). 

Men det slår meg fort at denne utgivelsen nok er viktigere i Bergen enn noe annet sted. 

Platebutikk 
Det er bare Bergen som har et forhold til Apollon (visstnok Norges eldste uavhengige plateforretning, og trolig den eneste med bar) og deres plateselskap, som ga ut plater med Elektrisk Regn og Alle Tiders Duster, samt et samlealbum, for 31 år siden. 

Første utgivelse på det gjenoppståtte plateselskapet er «Evig din for alltid», inspirert av en Fleksnes-episode fra 1972. 

Lokale helter Medlemmene i bandet med samme navn er lokale helter: 
Frank Hammersland (Pogo Pops / Popium), Petter Folkedal alias Sergeant Petter, Per Arne «Piddi» Fjeldstad (Pompel & The Pilts) og Harald Frode Unneland (Pompel & The Pilts / Unge Frustrerte Menn / Chocolate Overdose / Savoy). 

De synger om «Nygårdsbroen» og Møhlenpris og Kronstadtunnelen og andre ting på bergensk, og det er når det kommer til stykket mest interessant om du er fra Bergen. 

John Olav Nilsen Piddis «En god grunn» og «Bedøvelse» minner dessuten veldig - på flere måter - om John Olav Nilsen og Gjengen, og det er ikke nødvendigvis positivt. 

Sersjanten på bergensk Stilmessig er «Evig din for alltid» enkel poprock/indierock med enkelte fine detaljer - som produsent Yngve Leidulf Sætres velproposjonerte synth. 

Og - det dette albumet mest av alt beviser er at Sergeant Petter bør synge på norsk/bergensk! 

Tekstene hans står fram her. 
Hans «Herremannfobi», med hissige gitarer, har dessuten et vanvittig trøkk, og er sammen med «Dovenpeis» og Unnelands «Den som venter» høydepunkter på dette albumet. 

Hammerslands «Sukkerspinn og lykkehjul» fortjener dessuten positiv omtale, på et album som lider under den ujevnheten som kan oppstå når fire ganske forskjellige artister skal dele både låtskriving og vokal. 
