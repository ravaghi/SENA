Den villeste hyllevare du kan kjøpe
Du tror det ikke før du får testet den. 
Det gjorde ikke vi heller. 

Før du vurderer engang å prøve en Raptor bør du vite at den låter heftig, noen vil til og med mene den bråker. 
Lyden kommer like mye bakfra som forfra. 
Du merker det i det du vrir om nøkkelen. 

Her snakker vi ikke om eksosanlegget som en gledesdreper, men som en gledesspreder. 

Det brummer kraftig, og det før vi har gitt et snev av gass. 
Om noen trodde skinnet skulle bedra, så kan vi foreløpig stadfeste at, nei da, ikke her. 

Den massive og illsinte grillen med de fire bokstavene ser morsk ut, mens støtfangeren og skliplaten under viser at bilen er laget for tøft bruk. 
Når lyden i tillegg forteller at den ikke bare ser barsk ut, men er det i tillegg, ja da er livet bak et ratt verdt å leve. 

Har du ikke pickup?? 

Det sies at alle bør eie minst én pickup, og er du pickup-entusiast, så vet du definitivt hva en Ford Raptor er. 
Om du ikke er blant entusiastene er det bare å lese videre, så får du vite hva du har gått glipp av. 
For la oss starte med det vesentligste først. 

Ford Raptor har markedets heftigste understell på en standard hyllevare ment til offroadbruk – uansett produsent. 

Når dette blir spritet opp med den heftigste og mest effektive motoren som har kommet fra USA i manns minne, er pakka allerede komplett. 
Resten blir bare innpakning og kjekt å ha. 
Men kan du leve med den? 
Vel, der dukker det opp et par spøkelser som er mindre trivelige. 

Doningen er langt større enn biler folk flest ratter rundt til daglig, men til gjengjeld nyter du godt av god plass og overdådige lastemuligheter. 
Den er høy å komme inn i, men bakkeklaringen gir deg mulighet for å komme dit med bil, som andre må ty til hest for å komme til. 

Vel, vi vet det ikke er lov med motorisert ferdsel i utmark, men til sammenligning – hvor ofte er de med blodsenka BMW på en bane? 

Dessuten, hvilken annen bil kan du med viten og vilje hoppe med, uten å miste garantien? 
Alle med litt livsglede i kroppen fortjener å eie en Raptor, eller i det minste å ha kjørt den. 
Det er rett og slett livsforlengende. 

Det er særdeles lett å finne seg til rette bak rattet i Raptor. 
For det første har du elektrisk justerbare seter. 
Rattet har i tillegg fireveis justering, og når alt dette er gjort har du elektrisk justering av pedalsettet i tillegg. 

Da kan du skyve pedalene lenger unna om du er langbeint, eller enda nærmere om du er stutt-tjukk. 

Selve rattet har fått rødmerking når rattet står i senterstilling. 
Kjekt å ha når det rattes som verst. 
I instrumentpanelet kan du velge oppsett over hva som skal vises av relevant info, alt med enkle tastetrykk. 
Jo da, hele interiøret bærer litt preg av mye hardplast, men samtidig virker det solid, og akkurat i denne er Ford unnskyldt. 
Vi snakker tross alt om en form for arbeidsbil, og den bør derfor være lett å holde rein, fikk vi erfare. 

Lik, men så ulik 

Enhver autofil sjel har antagelig siklet etter nyeste utgave av Ford GT, for øvrig en bil undertegnede måtte reise til Salt Lake City for å få kjøre – først naturligvis, og som en av svært få. 
Mange hevet både ett og to øyenbryn da de fikk høre at verstingen kun skulle få en 3,5 liters V6 under motorlokket. 
Etter å ha kjørt herligheten var de fleste stumme av beundring. 

Og vet dere hva? 
Raptor har samme motor. 
Nei, det er ikke Raptor som har arvet motoren til Ford GT - det er motsatt. 

Og jo da, Ford har naturligvis strukket strikken enda lenger i GT, men du verden som maskinen yter i Raptor også. 
For når brutale 637 
Nm omdannes til 450 hestekrefter ved 5.000 omdreininger er det ikke mangel på noen ting. 

Det spruter fra alle fire når du legger klampen i bånn, og du finner alltid en utveksling som passer de kreftene du ber om. 
Det kan du takke en 10-trinns automat for. 

Flere utgaver 

Det første du må ta hensyn til når du skal velge en Raptor er hvilket karosseri du vil ha. 
Den finnes i tre forskjellige utgaver, som på amerikansk vis er navngitt RegularCab, SuperCab og SuperCrew. 
Forskjellen er plassen i kabinen og antall dører. 

RegularCab har to ordinære dører, mens SuperCab har baksete og halvannen dør på hver side, mens SuperCrew har fullverdige bakseter og fire dører. 

Grunnen til at Ford lager alle disse variantene er at lengden på kabinen spiser av lengden på planet. 
Kort hytte gir langt plan, og motsatt. 
Det er rett og slett valgets kval, men personlig hadde jeg valgt dobbeltkabineren med fire dører. 
Planet er uansett stort nok til det meste – selv i kort versjon. 

Den som heretter klager over dårlig beinplass i baksetet har med andre ord valgt feil versjon. 
Men hvorfor skal du egentlig kjøpe en Raptor i stedet for en Hilux, for eksempel? 
Svar overflødig. 

Duger så det holder 

Vi kjipper girspaken i Drive, og rører lett på gassen. 
Bilen gjør et byks, og viser at den er utålmodig. 
Med sine 203 centimeters bredde tar den stort sett det meste av fila, uansett hva slags vei du befinner deg på, men til gjengjeld går den snorrett til å være en bil av denne typen. 

Vi må nok innse at det er på veien den kommer til å rulle de fleste av sine kilometer, men det er utenfor veien den virkelig får vist frem sitt sanne jeg. 

Det er der bakkeklaringen på heftige 24 centimeter kommer til sin rett, og det er der vi får prøvd Fords nye Terrain Respons system fullt ut. 
Det er der vi kan sjekke fjæringsveien, og det skulle ikke forundre om vi klarer å få litt hjulløft i tillegg – om ikke annet så for moro skyld. 
For offroad-kjøring handler like mye om å ha det gøy, som å komme seg opp til hytta. 

På eller utenfor veien? 

Jeg skal likevel ikke påstå at du må til skogs for å ha det gøy med Raptor, men du verden som det hjelper. 
Vi tok derfor med bilen til landets tøffeste testløype, og ga gass. 

Etter to sekunder var gliset på plass, og etter to minutter var fotografen inntulla i gjørme. 
Etter to timer var tanken nesten tom. 
Alt i mellom var bare pur glede. 

Skogsveiene gikk opp og ned som en sinuskurve, og med litt fart kunne vi hoppa fra topp til topp. 

Demperne er saftige 3-tommere fra Fox Racing med ekstra reservoar for enda lengre slaglengde, 13 tommer foran og 14 bak. 
Ikke på noe tidspunkt klarer vi å bånne dem. 
Det går silkemykt uansett hvor hardt vi satser. 

Sist jeg opplevde tilsvarende var i ørkenen utenfor San Diego, der vi hoppet rundt med en Baja-racer. 
Raptor er på mange måter gateversjonen av disse Baja-bilene. 

Raptor stiller for øvrig med full uavhengig fjæring foran, og selvfølgelig stiv bakaksel bak. 
Typisk amerikansk stil. 
Firehjulsdriften kan leveres automatisk ved hjelp av en separat totrinns transferkasse, og senterdifferensialen kan låses mekanisk ved behov. 

For best mulig grep til moder jord har Ford satt på et sett BF Goodrich All-Terrain KO2 i dimmensjon 315/70 R17. 
De er akkurat så passe grove at de drenerer på de fleste underlag. 
Skulle det utelukkende være gjørme og våte forhold man kjører i, så er Mud-Terrain å anbefale i stedet, men til sammenligning er de langt dårligere på vanlig vei. 

Så hva blir det til? 

La oss bare blåse resultatet med en gang. 
Raptor er den feteste firehjulstrekkeren til denne type bruk du kan kjøpe som standard hyllevare. 
Drivverket, i form av motor og gir, stammer nesten fra en annen planet. 

Når også understellet leverer så til de grader opp til forventningene, blir resten bare krydder. 

Designen er også i en klasse for seg. 
Den oser muskler, selv når den står stille. 
Man ser ikke på en Raptor og lurer på om den inneholder det lille ekstra. 
Den inneholder alt – alt en offroadentusiast drømmer om, og litt til. 
Da gjenstår bare det vesentlige. 

Hva koster herligheten, og når kommer den? 

Svaret er enkelt. 
Bilen er ikke homologert for Europa, og er derfor ikke priset gjennom offisielle kanaler. 

Men det er flust av biler der den kommer fra, og alt er mulig for den kreative. 

Noen har oppdaget det allerede. 
