Netgear WNDR3700
Det er mulig, men det er et men... 

Vi har testet trådløst nett helt siden det dukket opp, og mange signaler har blitt sendt ut i eteren siden 1999. 
Til tider har vi oppnådd imponerende hastigheter, men etter som utbredelsen har blitt stadig større har kampen om båndbredde ført til at ytelsen har gått vesentlig ned. 

Årsaken til dette er at de mest populære løsningene bruker det samme frekvensområdet, fordelt rundt 2,4 GHz. 
Både 802.11b, 802.11g og 802.11n ligger her, dessuten må de dele med Bluetooth, mikrobølgeovner og alt mulig annet - dette er et vidåpent frekvensområde. 

Teknikken har blitt så bra at ingen ting sperrer totalt for hverandre, det er bygget inn en viss "høflighet" i systemene, slik at alle slipper til etter hvert. 
Men hastighet og stabilitet i overføringene lider under dette. 

5 GHz - en ekstra fil 

En annen variant av trådløst nett som har fått liten utbredelse var 802.11a. 
Den sender på 5 GHz og har flere kanaler, og ble tatt i bruk først og fremst i større bedriftsinterne løsninger. 
Du finner svært få trådløse nett av denne typen på kaféer og hoteller, og de er vanligvis ikke støttet i innebygd maskinvare i bærbare PC-er. 

Men den nyeste standarden 802.11n opererer både på 2,4 GHz og 5 GHz, og stadig flere bærbare støtter dette på begge frekvenser. 
I tillegg finnes det eksterne løsninger for USB som kan kobles til. 

Vi tester Netgear RangeMax 

For å få maks hastighet på det trådløse nettet i heimen trenger du da en ruter med støtte for 2,4 og 5 GHz 02.11n. 
På testbenken nå har vi hatt Netgear RangeMax eller WNDR3700 som den også heter. 

Og vi kan si det med det samme: 
Forskjellen i ytelse er stor! 

Selve enheten er en liten boks i blank svart plast, uten utvendige antenner som stikker opp. 
Den kan dermed plasseres synlig og gi bedre dekning, og ikke gjemmes bort på grunn av et det noen vil kalle et skjemmende utseende. 

Den kan plasseres liggende, eller settes på foten som følger med og stå oppreist. 

På baksiden finner vi tilkoblingene, med 4 nettverksporter som støtter Gigabit nettverk. 

Det er også en USB-port hvor du kan koble til felles lagring for hele nettverket. 
Det er bare å sette i en USB-minneplugg eller USB-harddisk, så er den tilgjengelig for alle på nettet. 

Installasjon av ruteren er rett fram, i likhet med de fleste andre rutere kan du enten sette i en CD og kjøre et program med en veiviser, eller bare koble den til og gå inn i oppsettet via nettleseren når PC-en din har fått tildelt IP-adresse fra ruteren. 
Det du trenger å vite står da på undersiden av selve ruteren. 

Inne i oppsettet kan du så velge en veiviser eller sette opp alt manuelt. 

Netgear-ruteren oppførte seg eksemplarisk og vi var raskt på nett. 

Overføring av data 

Vi testet - som vi alltid har gjort - overføring av en MPEG-fil på 100 MB. MPEG-filer lar seg ikke komprimere under overføring, det er allerede gjort i selve formatet. 
Derfor ser vi hva ruteren og klienten faktisk klarer å overføre. 
Tekstfiler og andre ukomprimerte datafiler komprimeres før de sendes, dermed oppnår du en mye raskere overføring av datamengden (omtrent som når du zip'er filer). 
Dette er svært nyttig i praktisk bruk, men når man skal sammenligne ytelse må man omgå dette. 

På 2,4 GHz har vi flere andre nett i nærheten, det er noen år siden vi var alene om å ha trådløst i vårt nærområde. 

Men på 5 GHz er vi alene, i hvertfall foreløpig... 

Forskjell i ytelse er ikke til å ta feil av, og den er ikke bare målbar, men høyst merkbar. 
Både under surfing, filkopiering og videoavspilling er forskjellen stor. 

Støtter PC-en din dette? 

Hvis du har en bærbar PC med støtte for 5 GHz 802.11n vil du se nettverket som støtter 5GHz i listen over tilgjengelige nettverk, ellers vil du ikke se det. 

Det finnes som nevnt flere alternative USB-klienter, vi testet med en D-Link DWA-160 som kommer med en USB-fot som kan plasseres der du får best forbindelse. 
Netgear har også en slik adapter som heter WNDA3100. 
