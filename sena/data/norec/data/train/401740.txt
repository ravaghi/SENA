«Making a Murderer» sesong 2:Skuffende oppfølger av tiårets true crime-suksess | 
Anmeldt av Asbjørn Slettemark 

«Making a Murderer» er tilbake, men mangler materialet og historiene til å forsvare 10 timers varighet. 

Det er knapt tre år siden Making a Murderer hadde premiere på Netflix, men det er vanskelig å måle hvor stor innflytelse dokumentarserien har hatt. 

Hadde TV 2 brukt en hel høst på Birgitte Tengs-saken uten at Making a Murderer banet vei for grundige, lange fortellinger om avhør og kronglete rettssaker? 

Hadde Netflix selv brukt millioner av dollar på den ene true crime-serien etter den andre, dersom de ikke drømte om en ny suksess av typen Making a Murderer? 
Neppe. 

Sammen med podkasten Serial fra 2014 og The Jinx skjøv Making a Murderer true crime-sjangeren fremst i offentligheten og gjorde drap og rettssaker fra virkeligheten attraktivt stoff for strømmetjenestene. 
Nå skal den ta opp tråden fra seg selv. 

Averys nye advokat spesialiserer seg i å få feilaktige dommer annullert 

I motsetning til Serial, som skifter sak fra sesong til sesong, handler Making a Murderer fremdeles om livstidsdømte Steven Avery, nevøen Brendan Dassey og drapsofferet Theresa Halbach. 

Avery har fått seg en terrier av en advokat hvis spesialitet er å få feilaktige dommer annullert, Dasseys idealistiske advokater vil bruke lovens habeas corpus til å få den tilbakestående mannens tilståelse kjent ugyldig, og Halbachs nærmeste er rasende fordi noen prøver å få de to dømte ut av fengsel. 

Nære og vare portrett av familien 

Selve saken er like interessant som før, men mangler sjokkfaktoren som gjorde Making a Murderer til måse i romjulen 2015. 
Det er også en mye svakere dokumentar. 

Episodene har knapt cliffhangere, de involverte sitter i endeløse møter om små tekniske detaljer, hendelser fra sesong 1 gjentas, media henger og slenger utenfor rettssalen i Manitowoc County mens de venter på Kathleen Zellner, og Avery og Dassey høres stadig mer livstrette ut på telefonlinjen med familien. 

Det beste med sesongen er egentlig de nære og vare portrettene av Avery og Dasseys familie, spesielt Averys stadig mer slitne og syke mor gjør en sterk figur bare ved sin tilstedeværelse. 

Mister muligheten til å si noe interessant 

Sakte tempo og den fraværende handlingen kler på én måte Making a Murderer, men kun som en understreking av den langtekkelige hverdagen det må være å jobbe med slike massive sakskomplekser. 

Mest interessant er det som ikke kommer på skjermen i de fire første episodene, stemningen i Theresa Halbachs familie. 

Flere av episodene hinter om hvor vanskelig det må være for Halbachs familie at de dømte får støtte fra hele verden, men når ingen av hennes nærmeste snakker, fisler sporet ut hver gang det blir presentert. 

Her mister serien en mulighet til å si noe interessant om sakens utvikling, samt muligheten til å svare på kritikk om ensidig blikk på saken. 

Steven Averys nye kjæreste vil gjerne stille opp hos Dr. Phil 

Noen interessante sidespor dukker opp, som at Avery har fått seg ny kjæreste, sminket og klar for å både være gjest Dr. Phil. 
Hun skal også spille birolle i Making a Murderer sesong 2, og her dukker det igjen opp detaljer om Averys ukontrollerbare sinne. 

Intervjuene med aktor Ken Kratz og Dasseys forsvarsadvokat Len Kachinsky, de to som kom dårligst ut av sesong 1, tar også opp tråden fra 2015. 
Men intervjuene gir lite nytt for seeren utover irritasjon hver gang de avvæpnende glisene deres dukker opp. 

Mot slutten av episode 4, når Kathleen Zellner omsider gjør nitid granskning av stedene politiet mener Halbachs lik ble brent, skyves handlingen fremover. 
Men fremdeles med museskrittene som etter hvert er blitt Netflix’ kjennemerke. 

Det har rett og slett ikke skjedd nok i denne saken til å fylle time etter time med strømming på Netflix. 

Et vanskjøttet rettssystem 

Averys advokater fra rettssaken der han blir dømt, Jerry Buting og Dean Strang, leverer seriens kanskje viktigste påstand når de svarer på knallhard kritikk fra Avery og Zellner: at målet med alt dette er å få amerikanerne til å snakke om disse sakene. 
Et vanskjøttet rettssystem kan kun fikses om debatten tvinges frem. 

Foreløpig ser det ut til at både Avery og Dasseys kamp står i stampe, og det reflekteres i denne altfor lange oppfølgeren til den besettende første historien om deres rettsdrama. 

Anmeldelsen er basert på de fire første episodene av sesongen. 
