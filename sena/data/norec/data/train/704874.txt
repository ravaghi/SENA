Melankoli og vakker sang
Det var ingen tvil om at Ane Brun var den alle skulle se på Bylarm. 

Den blonde kvinnen med den varme stemmen sørget for festivalens lengste kø i forkant av sin konsert lørdag kveld. 
Mange måtte skuffet innse at det ikke var plass til dem på Gaffel og Karaffel. 
Er det særlig lurt å la en av de artistene det er absolutt mest interesse for spille på et sted som bare har plass til 250 personer? 
Tja, Ane Brun selv var ihvertfall veldig begeistret. 
— Dette er et sånt fint, stille rom, sa hun etter at hun hadde trollbundet publikum med et par rolige og melodiøse låter. 

Det var i det hele tatt ikke rom for å bråke særlig mye. 
Ane Brun stilte uten band, og volumet ble holdt så lavt som det var mulig å ha det. 
Dette førte til at selv den minste lille samtale i publikum truet med å ødelegge stemningen i konserten. 
Når klokka nærmer seg elleve på en lørdagskveld og gjennomsnittspromillen er som den pleier å være på musikkfestivaler, sier det seg selv at dette ble en utfordring. 
Det var for eksempel ikke alltid så lett å få med seg hva Ane Brun snakket om mellom sangene. 

Det får likevel underordnet betydning når framførelsen av låtene er så bra. 
Denne damen er virkelig i singer-songwriternes elitedivisjon. 
Hun er skikkelig god til å spille gitar, og stemmen hennes er så vakker ar man får frysninger på ryggen. 
Det låter polert og røft på samme tid, og dynamikken er i en klasse for seg selv. 

Låtmaterialet er sterkt, og det virker som om det å bli dumpet av kjærester gir seg utslag i stemningsfull musikk. 
Det er i og for seg ikke noe nytt at melankolsk musikk ofte er biprodukter av kjærlighetssorg, men Ane Brun gjør det bedre enn de fleste. 
Hun blir aldri sytete eller bitter og gir ikke inntrykk av å synes synd på seg selv 
Da hun annonserte at hun skulle spille sin siste sang ble reaksjonen høylydte protester fra publikum. 
En halvtime går fort når man har det kjekt. 
Men på Bylarm har som kjent alle sin tilmålte tid, og sånn må det være hvis over hundre artister og band skal slippe til i løpet av tre korte dager. 
Ane Brun kan trygt vende tilbake til Stavanger snart. 
Forhåpentligvis vil det bli plass til alle som vil se henne neste gang.STEMNINGSFULLT: Ane Brun ga alt og trollbandt publikum på Gaffel og karaffel lørdag kveld. 
