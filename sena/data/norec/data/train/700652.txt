USA kan sågar se bilder av penisen din
Tviler du på at USAs overvåking av vårt privatliv er en trussel og en krenkelse? 
Se den oscarvinnende dokumentaren "Citizenfour" om varsleren Edward Snowden, sjekk så Youtube for John Olivers skeive prat med samme mann. 

Regi: 
Laura Poitras. 
Med: 
Edward Snowden, Glenn Greenwald, William Binney, Ewen Macaskill, Jacob Applebaum, Jeremy Scahill. 
USA/Tyskland 2014. 
1 time 54 minutter. 
Aldersgrense: 
Tillatt for alle. 
Egnethet: Ungdom/Voksen. 

La meg ta det siste først: 
Knapt noen av amerikanerne som programlederen i tv-talkshowet «Last week with John Oliver» traff i en enquete-runde på gata nylig, husket hvem Snowden var (sto han bak Wikileaks, mon tro?). 
Ei eller var de bekymret for overvåking av egen gjøren og laden. 
Først da Oliver spurte hva de syntes om at myndighetene kan se folks "dick pics" – penisbilder – som de har sendt i skjul til utvalgte sjeler, ble mannen i gata forskrekket. 

Nå er det jo sørgelig at Oliver må trekke Snowdens avsløringer inn i undertøyet for at vi virkelig skal føle oss krenket. 
Men varsleren i Moskva er med på Olivers noter. 
Fra sitt eksil i Russland bekrefter han at USAs etterretningsorganisasjon NSA bruker flere programmer (Prism, Upstream og Mystic) slik at de får tak i alt vi sender, også søppelposten. 

Vil du vite om alle de andre data som president Obama gir sin velsignelse til å samle inn, ikke bare om sitt eget lands borgere, men om alle oss andre på kloden, er det bare å løpe på kino og se "Citizenfour" av dokumentaristen Laura Poitras. 

Hvis du trodde at USA overvåker oss utelukkende for å verne seg mot nye terrorangrep, slik de hevder, viser filmen hennes at det er løgn. 
Dataene kan like gjerne brukes i økonomisk spionasje mot det andre lands industriselskaper. 

Den amerikanske filmskaperen, nå bosatt i Berlin, er ingen hvem som helst. 
Snowden-filmen inngår i en trilogi der hun først tok for seg Irak-krigen, dernest fangeleiren på Guantanamo. 
En dag mottar hun krypterte mailer fra en ukjent avsender. 
Det viser seg å være Edward Snowden som inviterer henne til Mira hotell i Hongkong for å formidle det han fra sitt skjulested der skal avdekke for verden ved hjelp av utvalgte journalister. 

Ytre sett kan bildene virke nesten kjedelige, men innholdet er sitrende som en spionthriller, godt akkompagnert av uroskapende musikk av Trent Reznor. 
Poitras fester til sitt kamera en hel ukes samtaler på Mira-hotellet. 
Der intervjues Snowden av journalistene Glenn Greenwald og hans kollega Ewen Macaskill fra The Guardian. 
Det er i denne britiske avisa avsløringene skal komme på trykk, etter hvert også i The Washington Post. 

Etter hvert som verden aner rekkevidden av avsløringene, fletter hun inn reaksjoner i USA, Brasil og Tyskland. 
Som en rød tilleggstråd opptrer William Binney, tidligere NSA-ansatt, som bekrefter hva slags spionasjesystemer USA satte i gang like etter 11. september 2001. 
Teknologien kobler våre elektroniske spor til metadata. 
Brått kan vi bli mistenkt for å være involvert i forhold vi ikke hadde noe med. 
Slik skapes et effektivt våpen for å hindre at mennesker tør å engasjere og organisere seg fritt og uavhengig, idealer som kjennetegner et demokrati. 

Det sterkeste med "Citizenfour" er å høre Snowden argumentere for sine handlinger: 

— Før snakket folk fritt sammen, nå underkaster de seg selvsensur. 
Jeg vil heller ofre meg, ja, gå i fengsel enn å miste min intellektuelle frihet, sier den oppsiktsvekkende modige mannen. 

Sterkt er det også å høre en menneskerettighetsadvokat som vil hjelpe Snowden gratis etter hans reise til Moskva. 
Han viser at USAs spionlov er utformet slik at varsleren uansett kan arresteres selv om hensikten med avsløringen ikke er å spionere, men å oppnå et større gode for sitt eget lands borgere, i dette tilfelle privatlivets frihet. 

Det vil kjennes flaut om NSA ser dine "dick pics". 
Men alt det andre de overvåker, bør bekymre oss mye, mye mer. 
