Pavement:«Wowee Zowee!: Sordid Sentinels Edition» 

(Domino/Playground) 

- og Mott The Hoople & Ian Hunter: 
«The Journey: A Retrospective 
Of Mott The Hoople And Ian Hunter» (Columbia/SonyBMG) 

Ingen mangel på Mott The Hoople og/eller Ian Hunter-samlinger i verden, og alle trenger noe med både Mott - det mest rock'n'roll-orienterte av det tidlige 1970-talets «glamrock»-band - og Hunter solo. 

Den bebrillede krølltoppen, en slags britisk hybrid av Dylan og Springsteen, er fremdeles en undervurdert skikkelse. 

Denne nye trippelvarianten har finfin innpakning, et detaljorientert omslagsessay og et kronologisk presentert låtutvalg som først utpå disk tre begynner å bli alvorlig diskutabelt (ingen «Just Another Night»?). 
Uansett: 
Masse, masse fin musikk her - og både «Angel Of Eight Avenue» og Waterlow» er med! 
Hurra! 

«Wowee Zowee!» var de amerikanske superslackerne Pavements tredje konvensjonelle album, og ble i 1995 kritisert for å være for utflytende. 
Det var jo hele poenget med denne fornøyelig surrealistiske musikkmosaikken, liksom. 
Nå er platen her i dobbeltversjon, komplett med en enorm mengde bonuskutt. 

Og fremdeles med en av 1990-tallets peneste countryballader i hus, «Father To A Sister Of Thought». 
