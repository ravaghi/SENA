Mangler hits
Party-artisten Julie Bergan klarer ikke helt å få stemningen til topps med albumet «Turn On The Lights». 

Julie Bergan skapte et navn for seg selv allerede før sitt første studioalbum. 
Party-låten «Arigato» toppet VG-lista i flere uker i 2016 og førte til nominasjoner til både Spellemann og P3-gull. 
Dessverre er det ingen andre låter på hennes debut som når helt opp med samme kraft. 

Selv om Bergan og produsentene hennes tilsynelatende gjør alt for å skape den perfekte partylåten, er det fraværet av store hits som er mest alarmerende her. 
Åpningssporet «Guilt Trip» og tittelsporet er på god vei, og vil nok være mye spilt på vorspiel rund om i Norge fremover, men ingen av dem skiller seg så ut fra mengden. 

Hun klarer å bevise at stemmen er på plass med den kraftfulle popballaden «Second Hand Love», men det hjelper ikke når produsentene kutter opp strofene hennes som i den masete låten «Mantra». 
Samtidig smører de tykt på med effekter som vocoder og autotune. 

Med låten «Arigato» ble vi kjent med en artist med attityde, og under høydepunktene på dette albumet finner vi også en dose særegenhet. 
Irriterende nok drukner Julie Bergan i et overprodusert lydbilde. 
