Pengelens porno
Pirrende tema, matt resultat når Kevin Smith forsøker seg på ny verdensrekord i f- og b-ord. 

HANDLER OM: 
Zack og Miri er samboere - dog ikke sengekamerater. 
Ingen har drevet det til noe særlig i livet, mildest mulig talt. 
Så regningene hoper seg opp. 
Også dét kan de leve med. 
Men når strømmen og vannet kuttes til deres felles leilighet, griper den oppfinnsomme desperasjonen dem; hva med å lage en pornofilm? 
DOM: 
Jo da, og som allerede nevnt: 
Temaet er pirrende nok - og derfor uhyre salgbart. 
De som kjenner regissør Kevin Smith vet da også hva som er hans yndlingsemne: 
«Vanlige» unge mennesker med «vanlig» språk og «vanlige» vaner. 

Det betyr at anti-heltene, vokabularet og vanene blir forstørret opp til det vanvittige. 
Det er, kort sagt, ikke måte på: 
Slaskete, sammenhengende bannende, møkkete og grovt usjarmerende i all sin menneskelighet. 

Det er faktisk godt skrevet, latterlig utleverende og til dels morsomt. 
Og i bunn og grunn, selvfølgelig, meget romantisk. 

Når filmen ikke fungerer for meg, henger det sammen med fire ting: 
Språkbruken er faktisk ikke helt oversettelig i all sin kloakk- og kjønns-frodighet; når språket ikke er helt tilgjengelig, blir handlingen nokså lam; å (delvis) å bygge en film på at Elisabeth Banks ikke (lett) kan skaffe seg sex, er direkte usannsynlig. 
Dessuten: 
Høyoktant griseprat er vel fortsatt, vil jeg tro, mer anstøtelig i USA enn her hos oss. 
Så sjokkeffektene virker dårligere. 

Men filmen har selvfølgelige sine stunder. 
Samt porno-ikoner som Traci Lords og Katie Morgan. 
Så dette blir nok puppulært. 
