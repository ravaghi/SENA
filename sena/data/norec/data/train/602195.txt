Fra hjerte til hjerte
Etter 30 konserter fra Namsos i nord til Mandal i sør, er Helene Bøksle kommet til Kristiansand, og det er bare en ting å si: 
Hjertelig velkommen hjem! 

KRISTIANSAND: 
Torsdag kveld fylte hun domkirken både med folk og med toner. 
Det ble halvannen time med ro og hjertevarme. 
Ikke å undres over at artist og musikere er så sikre og trygge når de har gjentatt konserten så mange ganger som i dette tilfellet. 

Likevel – Helene Bøksle har en påfallende ro, en utstråling av trygghet og dermed også en overbevisningskraft i sin sceneopptreden. 

Stemmen er fjellstø, enten den nå befinner seg i de høyeste, engleaktige regioner eller når hun nærmest vrenger til med en dåm av fjell-landskap og hauking i de dypere leier. 
Det er en fryd å lytte til henne. 

Sindre Hotvedts arrangementer er utsøkte. 
Han våger å tråkke fremmede stier, lar oss møte harmonikk vi ikke ventet oss i de ellers så velkjente melodiene, og presenterer en instrumentering som mang en gang får tilhøreren til å nikke undrende og anerkjennende samtidig. 

Særlig synes jeg Marie Forr Klåpakken med sin flatfele og sitt folketonepregede spill var et velvalgt grep i arrangementene. 
At hun i tillegg flere ganger la andrestemme på vokalen gjorde jo hennes innsats enda viktigere.Det er stort sett velkjente toner på repertoaret: 
Mitt hjerte alltid vanker, Å kom alle sjele (Adeste fideles), Lys til nattsvart jord, Mitt land, Det hev ei rose sprunge, Julen for meg, O helga natt, Nå vandrer fra hver en verdens krok, Gje meg handa di, Old lang syne – med norsk tekst, og Deilig er jorden. 

De eventuelt mindre kjente titlene her er i alle fall kjent stoff fra Bøksles juleplate. 
Et både hyggelig og populært innslag var Martas sang fra «Like til Betlehem» av Asbjørn Arntsen, der Helene Bøksle sang duett med vesle Mathea Pedersen Kilane fra Flekkerøy – helt sikkert et stort øyeblikk for henne, men også for publikum. 

Til slutt fikk publikum synge med på Deilig er jorden. 

Helene Bøksle er en dyktig tekstformidler og binder konserten sammen med kloke ord. 
Hun fremstår med ekthet i formidlingen, solid plantet både i folketonesjangeren, den klassiske musikken og populærmusikken. 
For å si det veldig enkelt: 
Det var godt å være publikum i domkirken i går kveld. 

Med Helene Bøksle, Sindre Hotvedt (Kapellmester, tangenter, arrangementer), Markus Lillehaug Johnsen (gitarer/kor) og Marie Forr Klåpakken (fele, vokal), Ole Marius Sandberg (kontrabass) og Stein Inge Brækhus (perkusjon). 
