Helt opp i himmelen med Gabrielle
Snakk om bergensk stjerneskudd! 

Gabrielle kan virkelig lage fest. 
På fjorårets Bergenfest fylte hun Bastionen. 
Senere på høsten satte hun et utsolgt hus i Røkeriet på USF i fyr og flamme. 

Det går da heller ikke mange minuttene før hun har alle tilhørerne på Plenen i sin hule hånd. 
En ren hitparade der publikum er med fra første øyeblikk. 

Denne kvelden har hun også en imponerende videoproduksjon i ryggen. 
Komplett med flammekastere, pyro og stjerneskudd fra toppen av scenen. 

Aldri har jeg hørt henne synge bedre og musikerne er så samspilte at det er en fryd. 
Men det er Gabrielle som regjerer. 
For en sjarm. 
For en livsglede. 
Nærbildene på storskjermene lyver ikke. 

Her er ikke et kjedelig øyeblikk. 
Ikke et dødpunkt. 

Når hun avslutter med en halv time over midnatt med «Fem fine frøkner» står alle de 7-8000 på Plenen og hopper begeistret opp og ned med brede smil om munnen. 
Og synger i kor. 

Og kanskje det beste av alt, folkens. 
Hun er fra Bergen. 
