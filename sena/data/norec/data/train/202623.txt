AutoVer - aldri mer tapte filer
Dette lille gratisprogrammet tar automatisk kopi av filene du jobber med, hver gang du trykker lagre-knappen. 

Windows Vista har en smart funksjon som kalles Skyggekopier. 
Hver gang en fil blir overskrevet, for eksempel når et dokument som blir redigert og lagret på ny, sørger funksjonen for at det lagres en skjult kopi av filen. 
Ved å høyreklikke på filen kan du gjenopprette tidligere versjoner på et øyeblikk. 

Les mer om hvordan du bruker Vistas skyggekopier her. 

Men hva om du bruker Windows XP eller en tidligere versjon av Windows? 
Det finnes heldigvis løsninger også for deg, noen av dem er til og med enda mer sofistikerte - og endogtil gratis, slik som AutoVer. 

Bestem selv hvor 

Det lille programmet overvåker kun de mappene du ønsker skal overvåkes, og i motsetning til Vistas skyggekopier kan kopiene legges hvor du skulle ønske, for eksempel på en ekstern harddisk, nettverksstasjon eller minneplugg. 
Skulle harddisken i PCen ta kvelden, er du dermed trygg likevel. 

Du kan også avgjøre om det på ett eller annet tidspunkt skal gjøres noe med revisjonene. 
Skal de for eksempel slettes etter 90 dager? 
Komprimeres til en ZIP-fil? 
Ingenting? 
Du bestemmer, programmet tar seg av resten. 

Hver gang du trykker på lagre-knappen i programmet du jobber med, sørger AutoVer for at det lagres en kopi et annet sted. 
Denne kopien heter det samme som originalen, men har i tillegg fått et "vedheng" av sifre, for eksempel mitt dokument.doc.080319132411.doc. 
Sifrene indikerer år, måned, dag, time, minutter og sekunder. 
Dermed sorteres revisjonene pent og pyntelig i Utforsker. 

Konklusjon 

Hvis du synes sikkerhetskopiering er en smart ting, ønsker full automatikk og samtidig ta vare på historikken, så er AutoVer et genialt verktøy. 
Du finner mer informasjon og kan laste ned programmet på et øyeblikk fra denne siden. 
