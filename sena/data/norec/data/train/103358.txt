Kjartan Salvesen «Kjartan Salvesen»
(BMG) 

Idolvinner Kjartan Salvesen mener at albumet hans er en personlig utgivelse. 
Godt mulig, det. 
I mine ører er det nettopp personlighet og særpreg debuten til 27-åringen fra Sandnes mangler. 
«Kjartan Salvesen» er nemlig i realiteten et album signert låtskriverne og produsentene Espen Lind og Amund Bjørklund, som har hatt mer eller mindre full kontroll over 10 av de 13 sangene. 

Selv er Salvesen kreditert som bidragsyter på tre av sporene: 
«This Is What I Am», «Too Close To The Sun» og «One Day At A Time». 

Salvesen har i sannhetens navn ingen stor stemme, til tross for at hele 59 prosent av stemmene under Idol-finalen tilfalt ham. 
Mannen synger greit, men han er en sanger det går tretten av på dusinet og har ikke all verdens trøkk og register å by på. 

Lind og Bjørklund har pakket Salvesen inn i et streit lydbilde og plasserer ham med andre midt i gata. 
Det låter deretter: 
Trygt og nokså kjedelig. 

Albumet mangler guts, sprut og lekenhet. 
Alt er imidlertid ikke bare sorgen. 

Singlen «Standing Tall» fungerer fortsatt OK. 
Det samme kan sies om spretne «Once In A Lifetime» som er skrevet og produsert av Idol-dommer Douglas Carr, men det beste sporet på albumet er utvilsomt snappy og fengende «Life's A Bitch», hvor Stargate-trioen har bidratt i tillegg til Lind og Bjørklund. 

«Blessed» og «Trust Fate» er også fine sanger som Espen Lind kunne gjort underverker med, om han ikke hadde pensjonert seg som sanger og artist. 

Det kan selvfølgelig hende at Kjartan Salvesen har mer inne som sanger og låtskriver - i så fall er Sandnes-artisten kraftig overkjørt på debutalbumet, det som skulle bevise at han er en verdig Idol-vinner, tross alt. 

ESPEN A. HANSEN 
