Veien til en ny generasjon?
EA Sports er først ute med et fotballbidrag til Xbox 360. 
Men viser dette spillet veien til en ny og revolusjonerende generasjon fotballspill? 

Svaret på det er vel dessverre nei. 
Men jeg lot meg i alle fall underholde og synes elementer i dette spillet er hakket bedre enn versjonen som kom til 

Først og fremst fordi jeg har inntrykk av at det kan skje flere ting ute på banen - deja vu-feelingen fra «FIFA 06» er ikke like sterk. 

Samtidig er ikke det alene nok til at jeg uten forbehold vil anbefale innkjøp av Xbox 360 bare for å få spilt «Road to FIFA World Cup». 

Spillet mangler også veldig mye av «pakka» fra «FIFA 06». 
Her er det ikke noe manager-modus eller ligasystem (du kan spille liga, men da med landslag - klubblag finnes ikke). 
Hovedgreia er å kvalifisere et land til neste sommers VM-sluttspill, og det er bare med drøyt 70 nasjoner i spillet - brorparten europeiske. 

Den mest i øyenfallende forandringen er at det er gjort et forsøk på å løfte grafikken til nye høyder. 
Selv om du får gleden av å studere porer og andre godsaker ned til minste detalj i ansiktet til Wayne Rooney, synes jeg det ser noe underlig og «mekanisk» ut. 

Dessuten er det irriterende at spillerne kan løpe igjennom hverandre og at ballen «treffer» stolpen selv om reprisen viser at den egentlig går en halvmeter utenfor. 
Dessuten blir det ikke helt naturlig når spillerne skinner som blankpussede sølvfigurer i enkelte situasjoner. 
Det samme kan sies om dommerens kort som ofte er gråbrune istedenfor gule. 
Små detaljer som trekker ned helhetsinntrykket. 

Men jeg har egentlig aldri vært spesielt kritisk til grafikken i FIFA-serien, og det ser jeg ingen grunn til å være nå heller. 
Den er mer enn bra nok, men det kan nok stilles større krav til den nye spillkonsollen Xbox 360, som har langt større kapasitet enn sin forgjenger. 

Det som først og fremst demper min begeistring for de seneste FIFA-spillene er mangelen på variasjon og kreativitet når det gjelder dødballer. 

«FIFA 06: Road to FIFA World Cup» er ikke noe unntak i så måte, og der er EA Sports langt unna noen ny generasjon. 
