Effektiv og maksimalistisk elektropop
Men Gabrielle har ikke vondt av å roe ned intensiteten. 

ALBUM: 
Mens vi venter på nytt fra tidligere deltakere i diverse musikk-konkurranser, er X 
Factors Gabrielle Leithaug en av disse som faktisk har klart å stable en levedyktig karriere på beina. 

På «Nattergal - Kap 1», første del av bergenserens andre album, har hun samarbeidet med «Ring meg»-produsent Lars Kåre Hustoft og Thomas Eriksen. 

Med hennes sikre og uttrykksfulle stemme, sterke innlevelse og gode nese for melodier har det resultert i effektiv og maksimalistisk elektropopmusikk med et lydbilde som sklir rett inn på kommersiell radio anno 2013. 

Men det skjer noen rare ting her, som scatten på slutten av «Regn fra blå himmel», rappinga på «Nattergal» og skabandet som bryter ut på ellers fine «#sitterher» (takk og lov er hash tagen i tittelen i det minste stum). 

Og låta som skiller seg mest ut er platas beste: 
«Bislet (typisk natteGal)» er lekker, kjølig myk syntpop med store trommer. 
For Gabrielle har slett ikke vondt av å roe ned intensiteten, som også seigere «Ka ska det bli?» viser. 
Det betyr likevel ikke at «Regn fra blå himmel» er en så sterk og særpreget låt at det trengs en helakustisk pianoversjon som avslutning på en sju låter lang plate. 
