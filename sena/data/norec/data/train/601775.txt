Fortsatt kjøtt på beinet
Nytt album med Meat Loaf. 
Første lytt preges av bange anelser og en stor dose skepsis. 
Så blir det ikke slik som man tror. 
Dette er faktisk ganske bra. 

Mannen bak Meat Loaf, amerikaneren Marvin Lee Aday (64), står bak et av tidenes mestselgende album, ”Bat Out of Hell”, utgitt i 1977. 
Det svulstige og teatralske i "Bat Out of Hell” var med på å utløse og forsterke rockens motstykke, nemlig pønkrocken. 
Etter det har Meat Loaf levert mer eller mindre vellykkede plater i samme stil med ujevne mellomrom. 

Her forsøker han å fornye seg en smule, blant annet ved å la rapperen Chuck D få slippe til. 
Like etter det får vi en litt irriterende og tung versjon av hippie-klassikeren til The Mamas & The Papas, ”California Dreaming”, før Meat Loaf og hans mange medhjelpere rocker i vei med ”Party of One” med god tyngde, form og stil. 

På noen av låtene forsøker Meat Loaf å formidle personlige tekster om hvor vanskelig livet er, og hvordan verden ser ut i vår tid. 
Ambisjonene om å skape og få til noe ekstra er med andre ord store fortsatt. 
Så får vi bare se hvordan dette blir mottatt i 2012. 
Albumet er i alle fall totalt sett overraskende bra. 
