Asus PB278Q
Her snakker vi om armslag på skrivebordet! 

Hvis man kan snakke om folkeoppløsningen på skjermer, så er det full HD 1920 x 1080 punkter vi snakker om. 
Nesten alle TV-er og størstedelen av PC-skjermene kommer med denne oppløsningen, på bærbare er de mer påkostede utgavene også utstyrt med skjermer som takler dette. 

Nettbrett finnes også med denne oppløsningen, til og med på mobiler har denne oppløsningen dukket opp på enkelte eksotiske modeller. 

Men full HD er for snaut for de mest krevende jobbene på PC. 
Da må du ha to skjermer, noe som fyller godt på skrivebordet. 

Et godt alternativ er en 27-tommers skjerm med høy oppløsning, og da snakker vi om 2560 x 1440 punkter. 
Da får du god plass til flere vinduer på skjermen, samtidig som den ikke ruver så voldsomt mye mer enn en 24-tommer. 

Rimeligere 

En god ting er at du nå for tiden får 27-tommere med LCD-paneler av god kvalitet og LED-baklys til en pris som du tidligere måtte ut med for en 24-tommer på 1920 x 1200. 

Grunnen til dette er at det har blitt rimeligere å produsere IPS-skjermer, og Samsungs PLS-skjermer med tilsvarende eller bedre egenskaper bidrar også til utbredelsen. 

Nå finner du en god håndfull 27-tommers skjermer med høy oppløsning i nettbutikkene, med priser fra rundt 4500 kroner og oppover. 

Krever mer grafisk muskel 

Før man handler en høyoppløselig skjerm bør man vite at den krever at maskinen den kobles til klarer å levere et skjermbilde i denne oppløsningen. 
Da kreves det at maskinen enten har et hovedkort med skjermkort som har Dual-DVI tilkobling eller DisplayPort. 
Dette får du fra under 1000-lappen og oppover. 

Noen grafikkort støtter også høyere oppløsning enn full HD via HDMI 1.4, dette gjelder også noen skjermer, blant annet Asus PB278Q som vi har hatt på testbenken. 
Vi testet imidlertid med DisplayPort. 

Asus PB278Q 

Denne skjermen har et PLS-panel, som er en teknikk utviklet av Samsung. 
Det har den samme viktige egenskapen med hensyn til lysgjennomgang i selve matrisen, som gjør at betraktningsvinkelen ikke er kritisk for fargegjengivelsen. 
Oppløsningen er 2560 x 1440 piksler. 

Skjermoverflaten er behagelig silkematt. 

Skjermen har en fot som kan heves og senkes, og skjermen kan også dreies til å stå på høykant. 

På det laveste er skjermkanten 8,5 cm over bordplaten og selve skjermpanelet som viser bildet 11 cm over. 
Da er det nesten 48 cm opp til øverste skjermkant. 
Dette gir kurant ergonomi, selv om vi skulle ønske at det var mulig å senke skjermen enda noen centimeter. 

Tilkoblingene er VGA, DVI, HDMI og DisplayPort samt strøm og analog lyd inn og ut. 
Du kan koble til hodetelefoner hvis du bruker HDMI eller DisplayPort, hvis du bruker DVI må du koble til lydsignal fra lydutgangen på PC med en stereo minijack-kabel. 
Det er også innebygde høyttalere med standard skjermhøyttalerkvalitet. 

Betjeningen skjer med knapper på undersiden av høyre skjermkant, og funksjonene går tydelig fram på skjermkanten. 

Menysystemet er utmerket og gir deg den kontrollen du trenger når du setter opp skjermen. 
Det er også mulig å velge forskjellige fargeprofiler for å tilpasse skjermen til forskjellige bruksområder som spill, film, bilder eller vanlig skjermarbeide. 
Dette kan også gjøres som hurtigvalg direkte med venstre betjeningstast, mens den til høyre justerer lydvolum. 

Bildekvalitet 

Bildekvaliteten er svært god. 
Dynamikken er utmerket og gir en riktig, men fargesterk gjengivelse av både foto og video. 
Betraktningsvinkelen er ypperlig! 
PLS-teknikken har de samme gode egenskapene som IPS og eIPS-skjermene vi har sett tidligere. 

Til vanlig PC-bruk er den også svært behagelig med sin skarphet og stabilitet. 

Etterslep er synlig, men ikke sjenerende i vanlig bruk. 
Til ekstrem spillbruk ville vi valgt andre skjermer med 120Hz oppfriskning, for eksempel Asus VG278H. 

Konklusjon 

Dette er først og fremst en arbeidsskjerm, ikke en underholdningsskjerm, og passer utmerket for de som jobber med mange og/eller store vinduer. 
Bilderedigering, video, musikkproduksjon, regnskap, statistikk og analyser. 

Samtidig fungerer den også til underholdning, og man kan fint lene seg tilbake og se kvalitetsvideo i stort format med ypperlig resultat. 

Les også vår tester av skjermer med tilsvarende størrelse og oppløsning: 
Fujitsu P27T-6 og Dell U2711 Ultrasharp 

Asus PB278Q 
