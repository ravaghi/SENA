Lar riffene snakke for seg
Svenske Graveyard tar psykedeliaen ut av undergrunnen. 

ALBUM: 
Svenskene har slått et heltemodig slag for den psykedeliske rocken de siste årene. 
Witchcraft var det første bandet som fikk merkbar vind i seilene, nå kan det se ut som om det blir Göteborg-kollektivet Graveyard som tar det første skrittet ut av undergrunnen. 

Gjengen har samlet sammen like deler blues, classic rock, doom og psykedelia og kjevlet det ut til en velsmakende leiv som har gode forutsetninger for å skli rett ned både for metalrockere og folk som liker rocken sin med noe eksotisk attåt. 

Fra de hamrende åpningsakkordene i «An Industry of Murder», via de dvelende og melotrondampede tonene i «Slow Motion Countdown», til den bluesrocka finalen «20/20 (Tunnel Vision)», tar kvartetten et effektiv grep om lytteren og forteller at det enkleste ofte er det beste. 

Her handler det om å rendyrke stemningene og la riffene få snakke i fred. 
