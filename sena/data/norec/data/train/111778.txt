Spillanmeldelse:Suveren svensk slagmark 

Den svenske utvikleren Dice balanserer hårfint mellom lek og alvor i «Battlefield 1943», og resultatet er et spill som passer en regntung sensommer perfekt. 

Vi sitter i en tanks, jeg og tre medsoldater, og ruller mot et rødt flagg. 
Det drønner i kanonen, mens han som bemanner maskingeværet holder unna en forfølgende Jeep. 

Vi andre konsentrerer oss om fiendene på flankene. 
Idet vi når flaggstanga, og de kritiske sekundene til overtakelse begynner å telle ned, suser et fientlig fly lavt over oss. 
Troppen må mobilisere. 
Raskt. 

Vi skriker i mikrofonene våre: 
«Ta luftvernskanonen!», «Pass høyre!». 
Vi fungerer som et lag. 
Som en enhet. 
Og vi holder fienden unna. 
Sammen. 

Det røde flagget blir blått, vi kaster oss tilbake i tanksen, og jakten på neste flagg er i gang. 

Battlefield 1943 er intenst, hektisk, hardt taktisk, og veldig, veldig moro. 
Men det krever litt omstilling - i hvert fall om du er vant til å spille Gears of War- og Call of Duty-spillene online. 

Det handler nemlig ikke bare om å finsikte seg inn på en fiendeskalle, og fyre av. 
Dette er i stor grad et taktisk spill - mye mer enn for eksempel Modern Warfare - og du kan helt fint være lagets viktigste spiller uten å ha drept en eneste fiende. 
For de store poengene får du når du sikrer laget en ny posisjon på kartet. 

VG Nett-leser: 
- Et lurt kjøp, ikke bare fordi det er billig, men også fordi det er møkkult online. 
Si din mening om Battlefield 1943 her! 

Banene her er enorme, og du kan fort ende opp med å løpe rundt i fem-seks minutter uten å se en eneste motspiller. 
Løsningen er å bruke kjøretøyene effektivt, og utnytte de kaprede startpunktene godt. 
Klarer du det, er du sikret et liv på frontlinjen. 
Der vi trives best. 

Og skulle du bli lei den vanlige «Battlefield»-modusen, kan du prøve deg på «Air Superiority». 
Dette er en modus dedikert til luftkamper, og byr på svært enkel, men avhengighetsskapende og engasjerende luftkrig. 

Denne lille godbiten smaker av gode, gamle Crimson Skies - det beste flerspiller-flyspillet i nyere tid - men den begrenser seg selv litt, med bare én bane. 
Perfekt avveksling fra slagmarken, men vi håper på flere nedlastbare baner i fremtiden. 

«Battlefield 1943» - som alle andre «Battlefield»-spill - nytes best med et par kompiser på øret og en viss taktisk koordinasjon. 
Når man spiller alene har man liten eller ingen mulighet til å gjennomføre smarte angrep og gjøre taktiske manøvre, og spillopplevelsen mister noe av dybden. 

Det er for øvrig også friskt å se et seriøst krigsspill som slår til med skikkelig fargerik og tiltalende grafikk. 
Brungrå og «skitne» nyanser er byttet ut med tropisk blått hav og friske, grønne stillehavsøyer. 
Og det er deilig. 

Det hele dras avsted av Dices egen Frostbite-motor, og det betyr at husene, trærne, lagerbyggene og andre bygninger kommer til å ende opp som utbombede plankehauger innen dette er over. 

Oppsummert er dette et solid håndverk fra et av nordens aller beste spillhus. 
«Battlefield 1943» er det beste i serien til konsoll, og omtrent så morsomt du får det for en hundrings nå for tida. 

PS: 
«Battlefield 1943» er kun tilgjengelig for kjøp og nedlasting over Internett. 
Kommer også på PC i september. 

PPS: 
«Battlefield 1943» er kun et flerspillerspill, og du må være koblet til Internett (og ha Gull-abonnement på Xbox 360) for å spille. 
