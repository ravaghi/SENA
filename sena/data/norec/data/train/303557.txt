Bill Fay er en crooner med kosmos som konsertsal
Kulthelt ut av skyggenes dal. 

ALBUM: 
Møt Bill Fay, en kultpreget overlever i britisk musikkliv, kjent for en innerkrets av musikkdyrkere, ukjent eller glemt av det store flertallet. 
Han ble skjøvet ut av rampelyset allerede i 1971, etter å ha spilt inn to LP-er, «Bill Fay» (1970) og «Time of the Last Persecution» (1971), plater som har levd sitt skyggeliv blant folk som har oppdaget skjønnheten i musikken hans. 

Blant dem er Wilcos Jeff Tweedy, som har hatt Fay med seg på scenen de siste åra, og som deltar med vokal på denne plata, som inkluderer Wilco-sangen «Jesus Etc.». 

Dette er altså Fays første studioalbum på 41 år, ei plate med deltakelse fra vidkjente instrumentalister i britisk rock, iblant også med et stemningsfullt kor, et comeback som allerede har sikret ham stort oppslåtte anmeldelser i britisk presse. 

En form for alvor og høytid preget plata; mektige arrangementer til sanger som (i likhet med Fays første plater) handler om en verden som har gått av ledd, om drømmer og utopier, om indre fred og ytre uro. 

I tekstene møtes filosofi, politikk og religion, arrangementene er storfelte uten å bli verken patostynget eller banale, melodiene er medrivende og umiddelbart fengende. 

I sentrum for det hele glimter den sterke, ydmyke stemmen til Bill Fay, som en blanding av rust og gull, og hans traktering av orgel eller piano. 
En crooner, med kosmos som konsertsal. 
