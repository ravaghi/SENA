Svart og hvitt og alt i mellom
Regi og manus: 
Mike Binder 

Skuespillere: 
Kevin Costner, Octavia Spencer, Anthony Mackie, Andre Holland, Bill Burr, Mpho Koaho, Gillian Jacobs, Jennifer Ehle, Jillian Estell 

Musikk: 
Terence Blanchard 

Aldersgrense ikke oppgitt 

Like etter at han er blitt enkemann , kastes Elliot (Kevin Costner) ut i en bitter rettssak om foreldreansvaret for sitt syv år gamle barnebarn Eloise (Jillian Estell). 
Eloises avdøde mor var hvit, faren hennes er svart. 
Striden står om barnet skal vokse opp hos den velstående Elliot eller farmor Rowena (Octavia Spencer) og hennes store, brokete familie i et av Los Angeles' mindre bemidlede strøk. 

«Black or White» har flere tiltalende trekk . 
Ikke minst er den godt spilt. 
Costners Elliot — en velmenende fyr som undergraver saken sin ved å bælme whisky dagen lang - ulmer med en blanding av uforbeholden kjærlighet til Eloise og et undertrykt sinne. 
Spencer er karismatisk i rollen som driftig, men ikke alltid like klartenkt matriark. 
Filmen finner en hel del humor i dragkampen mellom disse to. 

Men fremfor alt er «Black or White» et veldig amerikansk melodrama. 
Den nøyer seg ikke med å forklare noe hvis den også kan overforklare. 
Den er helt skamløs i bruken av følelsesmanipulerende musikk. 
Og selv om poenget åpenbart er å fortelle oss at ingenting er enten svart eller hvitt her i verden - heller ikke i rasespørsmål - er den alt for rund i kantene til å formidle noe ut over akkurat dét. 
