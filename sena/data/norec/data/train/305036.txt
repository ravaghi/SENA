Melodisterk ekstrem-metal
Svenske Arch Enemy er tilbake etter en kreativ pause. 

ALBUM: 
Det begynner å bli noen år siden Arch Enemy har spilt inn nye sanger. 

Brødreparet Amott har brukt mye av de seinere årene på Carcass´ etterlengtede gjenforening. 
Ingenting er hyggeligere enn det, men det er selvsagt fint at svenskene produserer nytt materiale også, selv om det ikke funkler like blendende som de beste sporene på forrige langspiller, «Rise of the Tyrant». 

Ingrediensene er inntakt, Michaels melodisterke gitarspill er alltid en fryd for øret og det opprettholder fortsatt en av moderne ekstremmetal sterkeste signaturer. 

Produksjonen trøkker som den skal og det svinger tungt og godt, men det er et eller annet med riffparken denne gangen som ikke er helt inntakt. 

Låtene mangler litt av den umiddelbarheten som har preget bandets beste låter tidligere. 
Fansen vil nok få metta si, selv om «Khaos Legions» mangler et par nesestyvere. 
