Doven eleganse
Sade danker ut det meste av voksenvennlig soulpop. 
Men hun danker ikke ut seg selv. 

||| 
ALBUM: 
Kanskje var forventningene litt for høye etter å ha gjenoppdaget Sades «Lovers Rock» i forbindelse med de ørten listene over 2000-tallets beste album som florerte rundt nyttår? 

Og kanskje gjorde den briljante førstesingelen, tittelsporet fra «Soldier of Love», oss litt for sitrende i spenning? 
Dette måtte jo bare bli stort! 

Lista ligger høytMen det er dessverre med en viss skuffelse vi lytter oss igjennom den britiske artistens sjette album siden debuten i 1984. 

Ikke misforstå: 
Lista har ligget høyt i heimen denne gang, og dette er selvfølgelig ingen svak plate. 

Den danker ut det meste av voksenvennlig soulpop du kommer over i dag, og samtidig bør den appellere til den mer alvorstunge fløyen av det yngre R&B-publikummet.; 

«Soldier Of Love» funker dessuten fint både som dus bakgrunnsmusikk og til granskende nærlytting. 

Mykt og doventGår man for det siste alternativet, vil detaljer - i både tekster og tekstur - tre tydeligere fram, slik at man til en grad overvinner noe av albumets nesten i overkant velproduserte lydbilde. 

For det er nok her problemet ligger: 
Selv om instrumenteringen varierer mellom kassegitar, kjølig elektronikk, reggaeblås og orgelsoul, høres det likevel veldig likt ut hele veien, skrudd til med millimeterpresisjon i Peter Gabriels studio. 

Dramatiske «The Moon and the Sky», den nevnte singelen og poplåta «Babyfather» skiller seg tydelig ut fra albumets varme, myke og dessverre til tider noe dovne stemningsbilder. 

Sistnevnte sang virker forøvrig spesialskrevet til en kommende britisk romantisk komedie - «Notting Hill 2»? - og man kan formelig se for seg Hugh Grant tumle gjennom London-gater, klumsete og høy på forelskelse. 

Så får du selv vurdere om du synes det høres ut som et kvalitetstrekk. 
Det kommer litt an på dagsformen, tror jeg. 

Fortryllende stemmeEllers er tekstmaterialet sentrert rundt de mer kompliserte aspektene ved Den store kjærligheten, og ordene og tankene er enkle å leve seg inn i, elegant kledd i Sades rent ut fortryllende stemme. 

Likevel er altså ikke «Soldier of Love» blitt en ny «Lovers Rock». 
Men så skulle det til gjengjeld noe til for å toppe den. 
