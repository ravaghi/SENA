Upolert behagelig
Hanne Hukkelberg: 
Blood from a stone 

Behagelige sanger om stein, jord og salt. 

Hanne Hukkelbergs sanger gir meg gjerne følelsen av at fortelleren sitter rett ved siden av meg. 
Hun har en unik tilstedeværelse i stemmen. 
Også denne gangen har Hanne laget musikk med mening - men med varierende evne til å fange. 

Hukkelberg og produsent Kåre Chr. Vestrheim er gode til å la enkeltelementer stå upolerte. 
Stemninga kan minne om den i indierocken ved overgangen til 90-tallet, som hos Lisa Germano, PJ Harvey og damer som utforska kunstrockens grenseland før dem igjen. 

De spesielle hukkelbergske vokalharmoniene kles i en stor, jordlig lyd - blant annet fra Hurra Torpedos røffe omgang med ovn og fryser. 
Dette speiler titler som "Salt Of The Earth" og tittelkuttet godt. 
Stein, jord, salt. 
Men det er symptomatisk at det sporet som virkelig får meg til å tenke, er platas eneste norskspråklige spor. 
"Bygd til by" inviterer til å utforske hemmelighetene i teksten. 

Hemmelighetene er tilstede i godt monn også i de andre sangene, men uten å kreve den samme oppmerksomheten. 
Dermed setter ikke alle sangene like sterke avtrykk. 
