Acer Aspire S7 (Haswell)
Forgjengeren hadde dårligere batteritid og fikk terningkast 6. 
Hva sier vi så etter å ha testet den nye S7-generasjonen? 

Acer er ett av PC-merkene som har overbevist oss med mange gode modeller i år. 
Spesielt i økonomisegmentet er de etter vår oppfatning blant produsentene som gir deg desidert mest utstyr og kvalitet for pengene. 

Les for eksempel vår test av Acer Aspire E1. 

Etterfølger en av våre favoritter 

Men Acer er også godt representert i premium-segmentet, og Acer Aspire S7 hører definitivt hjemme her. 
Det er en meget slank og elegant ultrabook som finnes med skjermer på 11,6 og 13,3 tommer. 

Vi har sett nærmere på sistnevnte, som nylig kom i ny utgave basert på Intels Haswell-prosessor og integrert grafikk. 
Forgjengeren var en av våre klare favoritter før sommerferien, og ble kronet med terningkast 6. 

Før vi går inn på brukeropplevelsen på Haswell-utgaven skal vi se litt nærmere på de tekniske egenskapene. 

Skjerm: 13,3" blank berøringsfølsom IPS-skjerm, oppløsning på 2560 x 1440 piksler Prosessor: 
Intel Core i7-4500U på 1,8 GHz RAM: 
8 gigabyte (er også maks) Grafikkort: 
Intel HD 4400 Lagring: 256 GB (2 x 128 GB SSD i RAID0) 
Optisk drev: 
Nei Skjermutganger: 
HDMI og VGA via adapter USB-porter: USB 3.0 x 2 Webkamera: 
Ja Kortleser: 
SD/SDHC/SDXC Trådløst nett: 
Intel Wireless-N 7260 (a/b/g/n) 
Kablet nett: via USB-adapter Annet: 
Bluetooth 4.0, Intel Wireless Display OS: 
Windows 8.1 norsk Størrelse: 
323,3 × 12,9 × 223,5 millimeter Vekt: 
1,3 kg Pris: 
13.990,- (Prisjakt.no 19.11.2013) 

PC-en har et såkalt "unibody design", som innebærer at chassiset er frest ut av massiv aluminium, som gir en stiv og stabil konstruksjon. 
Samtidig skal den være mindre energikrevende og mer miljøvennlig enn andre produksjonsmetoder. 

Ved første øyekast ser den identisk ut med forgjengeren, men det er gjort en del endringer også på eksteriøret. 
Viktigst er at det har kommet en fullstørrelses HDMI-utgang og en mini-VGA-Port for ekstern skjermtilkobling, der forgjengeren kun hadde micro-HDMI. 

Høy oppløsning ikke alltid optimalt 

Åpner du lokket blir du møtt av en meget god skjerm som har enda høyere oppløsning enn full HD-skjermen på forgjengeren, nærmere bestemt 2560 x 1440 piksler. 

Om en slik oppløsningen er nødvendig på en 13,3" skjerm er naturligvis diskutabelt, men det gir i hvertfall svært skarpe bilder og tekst helt uten synlige raster. 
Det nye, vektorbaserte Modern UI-grensesnittet og tilhørende apper skalerer alt helt uproblematisk, men det klassiske Windows-skrivebordet er langt fra optimalt for små, høyoppløste skjermer. 

Derfor er det nærmest påkrevd å skalere opp tekst, ikoner og grafiske elementer i klassisk skrivebordsmodus til minst 150 prosent. 
Heldigvis skalerer Windows 8.1 bedre enn eldre Windows-versjoner, men dessverre langt fra perfekt. 

Fiffig detalj 

Skjermen kan registrere inntil ti fingerbevegelser samtidig, er basert på et IPS-panel fra LG/Philips, og har en innsynsvinkel på maks 170 grader. 
Betrakter du den fra skråere hold, enten fra toppen eller siden, kan du oppleve at fargene blir inverterte. 

Det er imidlertid et svært lite problem på denne fine skjermen. 
Refleksjoner vil nok mange oppleve som vel så sjenerende. 

En fiffig detalj ved skjermen er at den har en hengsling som byr på ekstra motstand når den står i en naturlig 110 graders vinkel, for å ikke gi etter når man bruker berøringsskjermen. 
Dessuten kan den brettes helt ned i liggende posisjon, og ved hjelp av FN-tasten + O kan du snu bildet 180 grader. 
Dermed kan en person på andre siden av bordet bruke skjermen. 
Dette er sjelden kost i klassen! 

På undersiden sitter det to høyttalere på hver side, og lyden er slett ikke verst med tanke på at dette er en meget slank PC. 
Helt greit til lav bakgrunnsmusikk og radio, for eksempel. 

Fortsatt tastatur-trøbbel 

En av våre største innvendinger mot forgjengeren var tastaturet. 
Det er blitt gjort noen forbedringer her, men Acer er fortsatt ikke helt i mål, mener vi. 
Det er for så vidt bra å skrive på, med unntak av mellomromstasten, som stadig ikke oppfatter trykkene våre. 

Etter nærmere kontroll viser det seg at den har et dødpunkt nederst til høyre, nøyaktig der undertegnede har for vane å trykke med tommelen. 
Her må det altså en ny innlæring til for å beherske tastaturet optimalt. 

Vi har også opplevd at enkelte tastetrykk resultererer i dobbel respons, somm forr eksemmpel sllik (satt veldig på spissen). 
Kan det løses med oppdaterte drivere? 
Muligens, men slett ikke sikkert. 

Og vi er dessverre ikke helt ferdige med kritikken. 
Bakgrunnslyset lager lyd. 
Jo sterkere lys, dess høyere og ensformig pipelyd. 
Du hører den riktig nok kun når det er stille i rommet du sitter og jobber i. 
For min egen del har jeg skrudd baklyset helt av på grunn av dette. 

Vi merker oss imidlertid med glede at Acer har fått på plass «ALT GR»-tasten, som av komplett uforståelige grunner var utelatt på forrige generasjon. 
Fortsatt er det få taster på denne platen, og enkelte tasteplasseringer er ulogiske i forhold til vanlige tastaturer. 
Hvorfor Acer ikke heller har utstyrt S7 med et mer standard tastatatur forstår vi ikke, for her er mer enn god nok plass til det. 

Pekeplaten er stor, og selv om den er følsom for flerberøring er alle utfordringene borte etter litt tilvenning. 

Meget god ytelse 

Ytelsesmessig er det lite å utsette på denne PC-en. 
Den reagerer lynraskt, og Core i7-prosessoren er kraftig nok til å få selv småtunge oppgaver unnagjort raskere. 
Våre målinger viser at grafikkytelsen er 20-30 prosent høyere enn på forgjengeren, noe som blant annet sørger for at du kan spille av video i inntil 4K-oppløsning uten problemer. 

Noen spillmaskin er dette imidlertid fortsatt ikke. 

Med unntak av pipelyden som baklyset i tastaturet står for, er maskinen musestille 98 prosent av tiden. 
Det er imidlertid i ferd med å bli malen i denne klassen. 

Det er imidlertid SSD og batteriytelsen som imponerer oss mest. 
RAID-oppsettet sørger for en lese- og skriveytelse på henholdsvis inntil 750 MB og 353 MB per sekund. 
Det er helt i toppen av hva du kan forvente i toppsegmentet i dag, og flere ganger raskere enn selv de raskeste harddiskene beregnet for stasjonær bruk. 

Hvis du vil se en detaljert oversikt over våre ytelsesmålinger, klikk her. 

Ny batterirekord ved lav belastning 

Og så var det batteritiden da. 
Acer antyder rundt sju timer med variert bruk, noe som er et par timer bedre enn forgjengeren (det var et av våre ankepunkter). 
Våre målinger viser at dette ikke bør være noe problem. 
Med minimal belastning klarte vi faktisk å tyne batteriet til å holde ut i 945 minutter, eller 15 timer og 45 minutter! 

Det er den beste målingen vi har gjort noensinne, og er faktisk et par timer bedre enn nye MacBook Air. 
Ved kontinuerlig videoavspilling gjennom Windows Media Player var det slutt etter seks timer, noe som er oppsiktsvekkende mye lavere. 
Ved å bruke den nye Metro-videoavspilleren klarte den nesten en time ekstra. 

Uansett er det mer enn sannsynlig at du kan bruke PC-en en hel arbeidsdag uten å være i nærheten av en ladekabel, og det er meget bra. 

Konklusjon 

Acer Aspire S7 er en lekker PC som oser av kvalitet. 
Den har etter vår mening like mye wow-faktor ved seg som mye omtalte Apple-produkter, og det meste ved den skriker etter terningkast 6. 
At vi likevel ender på en femmer på terningen (en særdeles sterk en), beror på at vi ikke er helt fornøyde med tastaturet. 

Det er en så sentral del av PC-opplevelsen, og har et så klart forbedringspotensial. 
Når prisen er så høy som 13.995 kroner skal man forvente at alt er tipp topp, mener vi. 

Bruker du ikke touch-metoden når du skriver, og ikke bryr deg om at det piper litt i det baklyste tastaturet, er det imidlertid svært lite å trekke. 
For at dette er en meget god maskin på nær sagt alle andre punkter er hevet over enhver tvil. 

Acer Aspire S7-392-74508G25tws (NX.MBKED.020) 
