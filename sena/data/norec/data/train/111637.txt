Spillanmeldelse:Bunnsolid hockey 

«NHL 10» bygger vel mye på fjorårets utgave, og tilbyr ikke de helt store forandringene. 
Likevel leverer EA et bunnsolid hockeyspill. 

Forventningene etter fjorårets monstersuksess «NHL 09» kan ikke sies å være annet enn høye. 
EA Canada og EA Sports velger å holde seg til vinneroppskriften fra i fjor og leverer et like bunnsolid spill med en enorm dybde, både på og utenfor banen. 

«NHL 10» har beholdt alle modusene fra i fjor. 
De eneste nyhetene på denne fronten er muligheten til å spille et enkelt sluttspill og en oppdatering av «General Manager»-modusen. 

I tillegg til det store utvalget av moduser har «NHL 10» en mengde lisensierte ligaer og landslag. 
Dette gir deg mange valgmuligheter når du vil spille mot andre online og i sofakroken med kamerater. 

Årets utgave er noe mer fysisk enn forgjengeren. 
Du har fortsatt muligheten til å sette inn knusende kroppstaklinger, men i årets utgave kan du også presse motstanderen din opp mot vantet for å få hjelp av medspillere til å frata ham pucken. 

I tillegg til dette er også slosskampene redefinert. 
Når råtassen på laget ditt bestemmer seg for å kaste hanskene, skifter kameravinkelen til førstepersons vinkel og man står ansikt til ansikt med bølla som man har lyst til å gi juling. 
Dette fungerer utrolig bra, og er innimellom veldig underholdende. 

«Skillstick»-kontrollen fra i fjor er fortsatt med, men det er også mulig å bruke det gamle knappeoppsettet fra tidligere «NHL»-spill. 
Dette gjør det litt enklere for nykommere, men for å få den fulle opplevelsen ut av spillet er det greit å lære seg det nye systemet først som sist. 

«Skillstick»-kontrollen har en forholdsvis bratt læringskurve og man må belage seg på å spille en del kamper før det sitter. 
Men når man først får det i fingrene tilfører det spillet mye mer underholdning. 

VG Nett-leser: 
Gameplayet er mye mer variert enn i 09 og lagkameratene er definitivt blitt langt smartere. 
Diskuter NHL 10 her! 

Den største forskjellen på isen fra tidligere spill er at den kunstige intelligensen på motspillerne har blitt litt oppdatert. 
I tillegg har fysikkmotoren fått en liten oppussing, og dette gjør at pasningspillet er mer presist, i tillegg til at spillere kan slå pucken mens den er i luften. 

Dette er igjen med på å gi muligheten til å score utrolige mål, men er såpass balansert at slike sjanser ikke vokser på trær. 

I årets utgave gir EA oss også en forbedret atmosfære rundt kampene. 
Publikum reagerer veldig bra på hva som skjer på isen og er med på å øke følelsen av å spille en virkelig kamp. 

For eksempel får hjemmelaget kjenne publikums vrede om de spiller dårlig eller ligger under med stygge sifre. 
Det å spille et spill der publikum reagerer så interaktivt på det som skjer på isen er forfriskende, og er noe jeg veldig gjerne vil se i andre sportspill, som for eksempel «FIFA» og «PES». 

Selv om «NHL 10» kan tilby timesvis med underholdning når man spiller alene er det først når man spiller med eller mot andre at det virkelig blir moro. 
Som i de fleste sportspill er det knivingen med venner hjemme i stua som er mest gøy, og «NHL 10» fungerer utmerket som et spill man kan ta frem når man vil konkurrere mot kamerater. 

Det har ikke skjedd de store forandringene fra i fjor, og EA har valgt å holde seg til det sikre. 
Det er vanskelig å fornye en serie som har utgivelser hvert år, og det er fullt forståelig at EA velger å finpusse det solide spillet de leverte i 2008. 
Men for de som har fulgt serien hvert år vil denne utgivelsen virke som en liten oppdatering fra fjorårets. 

«NHL 10» er en god investering om det skal være ditt første hockeyspill, men om du har «NHL 09» stående må du selv vurdere om det er verdt det for den lille finpussen som EA byr på. 
