Ny lo-fi-perle fra Iron & Wine
Tilbake omtrent der han startet for 15 år siden. 
Et lurt grep. 

ALBUM: 
Det er ikke mye «beist» over det første albumet til Iron & Wine på fire år, «Beast Epic». 
«Bandet» er i praksis Sam Beam - pluss dem han føler for å samarbeide med. 
I dette tilfellet er det de gamle våpendragerne Rob Burger (tangenter), Joe Adamik (perkusjon) og Jim Becker (gitar, banjo, fiolin, mandolin) samt Sebastian Steinberg (bass) og Teddy Ranik Parker (cello). 
Sjøl synger Beam med en stemme som konkurrerer om tittelen «verdens vennligste». 

Albumet er for øvrig spilt inn i Wilcos egen lekegrind, The Loft, i Chicago. 
Der er det mye godlyd i veggene. 

Sub Pop 

«Beast Epic» markerer også Beams retur til plateselskapet Sub Pop, som hadde rom for Iron & Wine til tross for at selskapet startet som fødselshjelper for grønsjen, med både Nirvana, Soundgarden og Mudhoney i stallen. 

Kjennere av Sam Beam vet at han er langt unna grønsjen, sjøl om han for noen år siden tok en litt mer rocka retning enn den tilbakelente folk-pop-stilen han er kjent for - og som han gjennomfører med bravur på særlig «Our Endless Numbered Days» (2004). 

Lo-fi 

«Ghost on Ghost» (2013) nærmet seg den gamle stilen, med en liten pop- og jazz-feeling, mens et album med coverlåter med Ben Bridwell fra Band of Horses i 2015, «Sing Into My Mouth», også det utmerket, er country. 

På «Beast Epic» er han altså tilbake der han startet i 2002 - lo-fi i den beste DIY-tradisjonen (en sjanger der også fyrer som Howe Gelb / Giant Sand, Devendra Banhart, M. Ward og Mark Kozelek huserer). 
Den er bare blitt mer fokusert, finslepet og organisert med åra. 

Produserer sjøl 

Albumet er stort sett spilt rett inn med minimalt med overdubs. 
Det er akkurat så tilbakelent som du skulle tro. 
Sam Beam har sjøl et godt grep om produksjonen denne gang, og tilfører akkurat nok gjødsel til at plata holder deg i fast grep til elleve låter er unnagjort. 
Låter å starte med er «Thomas County Law», countryinspirerte «Bitter Truth», «About A Bruise» og den «rørete» «Last Night» (med litt sur fiolin som «bonus»). 
Det er lo-fi for deg, det! 

Iron & Wine spiller på Sentrum Scene i Oslo 19. januar. 
