Kunne like gjerne hett Clash of the Special Effects
«Clash of the Titans» er et optisk mareritt sendt fra gudene for å straffe oss. 

||| 
Persevs (Sam Worthington) er den eneste med hygienisk fornuftig hårklipp, resten ser ut som de klør etter å tenne fyr på en stavkirke: 
Hades (Ralph Fiennes) er en blodskutt death metal-musiker med ryggproblemer, mens broren Zevs er mer glam, pakket inn i skinnende matfolie. 

Du lurer kanskje på hvem disse gutta er? 
De er greske guder og har herjet rundt i vår vestlige kulturkrets siden antikken. 
I dag er de færreste redde for dem. 
Til og med grekerne frykter finanskrisas rystelser mer enn Zevs and the Chipmunks. 
Men selv om du ikke er på fornavn med disse typene, fortvil ikke. 
De fleste introduseres med navn og CV i høytidelige vendinger. 

Hologrammer Persevs er forresten en halvgud, sønn av Zevs. 
Han vil helst være menneske, men må slåss som en gud for å hindre at Hades, han med ryggen, tilintetgjør menneskeheten. 
Derfor legger Persevs ut på en reise sammen med Mads Mikkelsen og hans sverdsvingende trupp. 
De møter mange hindre på sin vei: filmen kunne gjerne hett Clash of the Special Effects. 
Zevs kommer iblant ned fra Olympen for en liten pep-talk med Persevs. 

Nevnte jeg at alt dette foregår i 3D? 
Jo da, sett de dumme brillene på nesa og bli med inn i en dyster og konstant overskyet verden. 
Den svindyre konverteringen fra to til tre dimensjoner ble foretatt i all hast, like før premieren og resultatet gir meg lyst til å sitere Zevs: 
Release the Krakan! 
Ansiktene i close-up-scenene framstår som hologrammer mot et tåkelagt sceneteppe og ser bedre ut hvis du tar av deg brillene, mens actionsekvensene er et optisk kaos. 
Kraken er forresten et sjømonster fra norrøn mytologi. 

Gudene må vite hvorfor man har valgt å nyinnspille denne beskjeggete lapskausen fra 1981. 
Hva er anledningen? 
Hadde regissør Louis Leterrier vært mer løssluppen, kunne han latt Per Edgar Kokkvold fly inn på Pegasus og slå et sverdslag for ytringsfriheten: 
Skal vi ikke kunne skjelle ut gudene og velte en femti meter høy statue av Zevs uten å risikere total utslettelse? 
Kødd med gjengen på Lompa og du får en skyllebøtte, det vil si en flodbølge, i 3D. 
