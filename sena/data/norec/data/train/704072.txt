Nytt liv i gamle glør
"All 
I see is dollar signs", synger Rihanna på "Pour it up". 

Det kan sikkert stemme for en som har solgt 25 millioner album på sju år. 
Magasinet "Forbes" anslår inntekten hennes fra mai 2011 til mai 2012 til å ligge på over 300 millioner kroner. 

Det er ikke helt ufortjent. 
Mens dagens artister gjerne lar det gå både to og tre og fire og fem år mellom platene, har Rihanna med unntak av 2008 levert et nytt studioalbum hvert år siden debuten i 2005. 
Og de har alle passert millionen. 
Ingen grunn til å regne med noen gedigen nedtur denne gangen heller, selv om det er betydelig mer fyllmasse her enn man kunne håpet på.2008 var for øvrig året da det begynte å gå alvorlig galt mellom henne og sangerkjæresten Chris Brown. 
I mars 2009 ble han tauet inn av politiet for mishandling og trusler, mens bildet av en forslått Rihanna gikk verden over. 
Nå er forholdet lappet sammen, og Brown er med på kjærlighetsduetten "Nobody's business": 

You'll always be mine 

sing it to the world 

Always be my boy 

I'll always be your girl 

Ain't nobody's business 

Siste setning er kanskje et spark til Kate Perry som mener at Rihanna gjør et alvorlig feilgrep og har brutt vennskapet med henne. 
Men som paret sier, er det ikke vår sak hva de foretar seg – selv om vi har Whitney Houston/Bobby Brown litt for friskt i minne. 
Kryper det inn en litt ekkel følelse? 
Så absolutt. 

"Loveeeeeee song" er enda en kjærlighetsduett, denne gang med rapperen Nayvadius Cash, alias Future, som partner. 
Teksten har kanskje noe å gjøre med Chris Brown likevel: 

We both grown 

so how we feel 

we can let it show 

De nevnte duettene er som man kunne regne med, og det er Eminem som står for det nyskapende i "Numb". 
Den starter omtrent så avmålt som tittelen sier, før en sedvanlig aggressiv Eminem bryter inn. 
Mer av ham hadde gjort låten enda bedre. 

Klubblåten "Right now" med crossoverspesialisten David Guetta tilhører det som allerede begynner å bli et utbrent fenomen. 
Stemmeøvelsen "What now" er bedre med sitt intime piano og sine skiftende partier, om enn temmelig overprodusert. 
Titler som "Stay" og "Love without tragedy/Mother Mary" understreker den nytente flammen. 

Forholdet mellom Rihanna og Chris Brown skaper i det minste litt liv og røre. 
Mikkel Eriksen og Tor Hermansen i Stargate er hyppig til stede som låtskrivere og produsenter, og det er ikke alltid en god ting – annet enn for norsk flaggvaiing. 

I was flying 

'til you knocked me 

to the floor 

synger Rihanna i reggae-baserte "No love allowed". 
Kanskje hun ikke har glemt alt likevel. 

Beste spor: 
"Pour it up", "Jump", "Stay". 
