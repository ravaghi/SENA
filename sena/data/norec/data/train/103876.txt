Christina Bjordal Band:«Where Dreams Begin» 

(Universal) 

Smakfull vokaldebut. 

En styrke ved Christina Bjordal Band er at de nettopp fremstår som et band og ikke sanger pluss komp. 
Sjelden høres så kollektivt og samspilt musikk som her. 
Låtene er tett arrangert og fokuserte, hver melodi har sitt eget univers, sitt eget nøye avstemte uttrykk. 
Ikke en tone er til overs. 
Det gjør at platen aldri blir kjedelig, men makter å holde interessen oppe tvers igjennom. 
En stor del av æren for dette tilhører nok pianist Svein Olav Herstad, som også har signert de fleste låtene. 
Bare Ray Charles' «Light Out Of Darkness» og «Small Day Tomorrow» signert Bob Dorough og Fran Landesman er lånt materiale. 
Christina Bjordal synger presist og lekent med en tiltalende stemme. 
Kvartetten er forøket med en liten strykerseksjon, som bidrar med en god porsjon vellyd og eleganse. 

CARL PETTER OPSAHL 
