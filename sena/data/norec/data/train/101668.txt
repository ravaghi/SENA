Låtanmeldelse:Kanthem - «Wake Da Fuck Up» 

Bombastisk vekkerklokke. 

«Wake Da Fuck Up» 

19 år gamle Kaveh har lenge hatt ord på seg for å være en av landets beste unge rappere. 
I 2014 betyr ikke dét nødvendigvis at han trenger å gi ut et vanlig album for å markere seg. 

Spørsmålet er likevel om han ikke sper ut sin egen påvirkningskraft ved å spre seg selv utover; kort tid etter OL-låtflausen og samarbeidet med Stargate og CC Cowboys er han klar med enda et «prosjekt», som halvparten av duoen Kanthem, sammen med elektronikaprodusent Kent «AutoLaser» Tonning. 

Resultatet er heldigvis ikke så ille som hva den blodharry tittelen (og for den saks skyld bandnavnet) hinter om. 

Det er en tung, seig låt for dansing i slow motion, med dub i bassen, pirrende rave-oppbygninger og et iltert synth-tema som rød tråd – sistnevnte så hektende at det er vanskelig å bli kvitt når det først har limt seg fast. 

Kavehs rapdebut på engelsk setter ham ikke i førersetet av låten; «Wake Da Fuck Up» er fremfor alt en produksjonstriumf. 
Lekker, mørk og med masse ooomph. 

Kombinasjonen av kommandorap og elektro for store scener er ikke akkurat ny; det er tydelig Prodigy-ekko her. 
Men det forringer ikke låtens ubestridelige festfaktor. 
