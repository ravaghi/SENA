Et intenst, skrekkelig feriemareritt
Om hensikten bare er å gi oss følelsen av panisk klaustrofobi med haier og desperat kamp mot klokka, er «47 meters down» en ekstremt vellykket film. 

47 Meters Down 

Sjanger: 
Skrekkfilm. 
Nasjonalitet: USA 2017. 
Regi: 
Johannes Roberts. 
Manus: 
Johannes Roberts og Ernest Riera. 
Skuespillere: Mandy Moore, Claire Holt, Chris Johnson, Santiago Segura, Matthew Modine. 
Lengde: 
1 time 29 min. 
Aldersgrense: 15 år. 

Hvithaien og havet. 
Den ekle følelsen av at noe farlig skjuler seg der i dypet, er et velbrukt grep i monster- og skrekkfilmer. 
Og når sjangeren også er et naturlig sted for å vise fram vakre kropper i minimalt badetøy, er det ikke rart at den er blitt ganske så forslitt etter «Haisommer»-feberen på midten av 70-tallet. 

«47 meters down» greier faktisk å overraske i virvaret av haifilmer. 
Fordi haien bare er én av flere ting som gir en skrekkelig, klaustrofobisk opplevelse. 

Dykker med hvithai 

De to søstrene Kate og Liza er på badeferie i Mexico, og blir overtalt av ferieflørtene til å prøve den nye, store trenden i opplevelser å sende Instagram-bilder hjem fra: å dykke med hvithaier mens man sitter trygt inne i et nedsenket bur og nyter synet av beistene. 
Kate er den tøffe som kan litt dykking fra før. 
Liza er uerfaren og redd. 

Alt er herlig, helt til burets feste ryker. 
Fra å være fem meter under overflaten med sollyset som en varm venn, synker buret ned til 47 meters dyp og mørke. 
Kampen mot klokka, tom lufttank, panikk, dykkersyke og sultne haier starter. 

Og vi blir værende der nede på dypet med jentene, får kjenne på hvordan det føles. 
For dette blir nervepirrende! 

Ødelegger markedet 

Selve krisesituasjonen virker troverdig nok for en som langt fra er noen dykkerekspert. 
Like stilig er ikke forhistorien fra badeferien fram til katastrofen skjer: den er både forutsigbar og krampaktig. 
Heldigvis varer den ikke så lenge. 

Men får denne filmen et stort publikum, kommer nok markedet for dem som senker turister ned i bur for å svømme med haier til å tørke voldsomt inn. 
