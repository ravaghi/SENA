Lavmælt hverdagsdrama
Regi: Juan Pablo Rebella, Pablo Stoll. 
Med: 
Andrés Pazos, Jorge Bolani, Mirella Pascual. 
Drama fra Uruguay. 
Tillatt for alle. 

Paret vi møter i «Whisky» hadde absolutt trengt opptil flere drinker, men det unner de seg ikke. 

Filmen handler om to ensomme mennesker, Jacobo og Marta, som har arbeidet sammen i en årrekke. 
De er like samkjørte som et gammelt ektepar og de har sterke følelser for hverandre. 
Men dette forties og de snakker nesten ikke sammen. 

Jacobo har arvet en sokkefabrikk som gir et magert utkomme. 
Hans liv har dreid seg om arbeid og om ansvaret for en pleietrengende mor. 
Så dør moren, og en bror han ikke har sett på mange år, skal komme hjem. 
Jacobo vil at broren skal få inntrykk av at Jacobos liv er bedre enn det faktisk er og Marta går med på å spille hans kone da broren kommer på besøk. 
Sammen forsøker de tre å nærme seg hverandre. 

«Whisky» er en var og stillfarende beretning om voksne mennesker som ikke har våget å leve ut sine følelser og som forsiktig åpner dører som har vært stengt lenge. 
