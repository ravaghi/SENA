Bli med Ola Glomstulen på Spania-besøk
Vindrosa følger opp knalldebuten med mer norsk verdensmusikk. 

ALBUM: 
Med «Østenfor sol» skapte Vindrosa et eksotisk eventyr av et album. 
Vel to år seinere følger det Stavanger-baserte bandet opp med «Bakom berget det blå». 

Og der er det mye å finne, kan dere tro! 

Verdensmusikk Vindrosas prosjekt er å kle opp tradisjonell norsk folkemusikk og folkesanger i nye gevanter og gjøre den om til verdensmusikk. 
De tar dem rett og slett med rundt i verden til de finner et sted de passer inn, og får norsk musikk og andre musikktradisjoner til å snakke sammen. 

Dermed blir «Ola Glomstulen» flamenco - og et heftig høydepunkt på dette albumet. 
Jens Gundersens vuggevise «Vinden rider» strander på Cuba og «Per Spelemann» danser i karnevalet i Rio. 

Sangene får nytt liv, men beholder identiteten. 

Eksotisk Arkitekten er bassist og produsent Sverre Erik Henriksen, mens marokkanske Karem Ben Ali er det mest «eksotiske» innslaget på afrikanske trommer og arabisk sang. 

På debuten delte Stina Sivesindtajet Kjelstad vokalen med Dag Sindre Vagle, men denne gang er det Kjelstad som tar vokalansvar aleine. 

Det fikser hun utmerket. 

Kjelstad, opprinnelig fra Toten, bærer mye av dette albumet med sin sang. 
I tillegg bidrar hun på gitar, ukulele, kalimba og indisk harmonium, og har dermed fått en mer sentral rolle. 

Nøkken og September When Øvrige medlemmer i Vindrosa er Henriksens Nøkken-kollega og medprodusent Bjørn Vassnes (diverse strenger), nykommeren Stene Osmundsen (trommer, perkusjon) fra The September When og Ingenting og den allsidige jazzmannen Vidar Kenneth Johansen (klarinett, fløyte, saksofon). 

Folkesangen «Den svalande vind» er gjort av mange, fra Finn Kalvik til Helene Bøksle, men den er neppe noen gang blitt dratt lenger bort fra opprinnelsen - før den etter fem minutter lander trygt og godt igjen. 

Musikalske møter 
Men aller best på dette albumet er den avsluttende tittellåten, signert Henriksen. 
Den er på mange måter Vindrosa i et nøtteskall, og neste gang vil vi ha flere originalkomposisjoner! 

Sangen tar utgangspunkt i bandets idé om å reise rundt på leting etter musikalske møter - langt der borte bakom berget det blå. 
Glimrende utført, nydelig lyd og deilig feelgood! 
