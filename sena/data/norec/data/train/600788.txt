Meget sterk dokumentarfilm
Regi: 
Andrzej Fidyk 

Manus: Andrzej Fidyk, Torstein Grude 

Sensur: 
11 år 

”Yodok” inngår i en filmserie om totalitære og autoritære regimer, initiert av Rafto-stiftelsen i Bergen. 
Alle filmen er produsert av det Stavanger-baserte Piraya Films. 

Filmen tar for seg konsentrasjonsleiren Yodor i Nord-Korea. 
Det fortelles i denne dokumentarfilmen at det i Nord-Korea pr. i dag finnes 12-15 konsentrasjonsleire. 
Yodor, sies det, er den eneste der mennesker kan slippe ut fra etter diverse år. 
I de øvrige er hele fangestokken dømt til livsvarig fengsel. 

Det er — selvfølgelig - aldri blitt filmet inne i denne enorme leiren. 
Det unike her er at en regissør som har rømt via Kina til Sør-Korea, har skrevet en musikal om årsaksforhold, kår, vilkår, hele strukturen hvorved en slik leir fungerer og opprettholdes. 
Samtidig som at alt vedrørende leiren gir meget tydelige signaler om Nord-Koreas styre, dets tankesett, deres menneskesyn. 
Musikalen er skrevet på grunnlag av fanger og fangevokteres vitnesbyrd fra leiren, alle har rømt til Sør-Korea. 
Filmen baserer seg på utsnitt av disse samtalene, pluss sekvenser fra selve musikalen. 

”Yodok” er en meget sterk opplevelse. 
Den belyser, den opplyser, den utvider ens viten. 
Og anser du deg for å være et medmenneske, vil den også ryste og opprøre deg. 
En viktig og vesentlig film. 

Se den, hvor du nå enn står politisk. 
Og: 
Filmen må være et glimrende utgangspunkt for en debatt. 
