Rødhette og varulven
En mishandling av det originale eventyret! 

Det begynner å bli et vant grep fra min side å anklage en varulvfilm for å være blodfattig, men jeg må gjøre det igjen. 

Rødhette og varulven er ikke bare blodfattig, men mangler også de andre elementene den later som den har, nemlig et opprivende trekantdrama, en slem prest, en truet landsby og et stort mysterium. 

Pene bilder gjør det nesten verre, ikke bedre. 

Varulv dreper 

Valerie (Amanda Seyfried) er forelsket i Peter (Shiloh Fernandez), men er bortlovet til rikmannssønnen Henry (Max Irons). 

Samtidig herjes middelalderlandsbyen av en varulv, som har begynt å drepe etter mange års fred. 

Hvorfor skjer dette nå, og hvem av beilerne kan beskytte Valerie mot faren som truer? 
Og har bestemora noe med saken å gjøre? 
Skal jeg stille flere spørsmål nå? 

Lite eventyrfølelse 

Rødhette og varulven tar et vagt utgangspunkt i det kjente eventyret, men når Rødhette drømmer de berømte ordene om så store ører, øyne og tenner bestemor har, virker det fryktelig malplassert. 

Det er i det hele tatt lite eventyrfølelse over historien. 
Den handler altså om ei jente som rives mellom to kjekke menn med en varulv luskende i skogen under en blodrød måne. 

Høres dette kanskje litt kjent ut? 
Det er ikke tilfeldig. 
Regissør Catherine Hardwicke sto også bak den første Twilight-filmen. 

Enkelt mysterium 

Filmens romanse er iskald. 
Skuespillerne er søte og kjekke, men er satt i en ramme av plastikk. 

Filmens mysterium er pinlig enkelt å finne ut av. 
Det er bare å titte på rollelista, og se hvem av dem som tilsynelatende spiller en uviktig birolle. 
Løsningen er klar lenge før den presenteres, og da kommer det ikke akkurat som noe sjokk. 

Jeg får heller ikke ståpels av spesialeffektene. 
Varulven er den mest åpenbart digitale skapningen jeg har sett på film på lenge, og en gedigen skuffelse. 

Og ikke få meg til å forklare hva Gary Oldman gjør i denne filmen. 
Jeg aner det simpelthen ikke! 

Dette er lureri 

Rødhette og varulven føles som en mishandling av det originale eventyret. 

Ikke at det er verdens beste historie i utgangspunktet, men her har man tatt ut noen kjente figurer fra populærkulturen, og spunnet en helt ugjenkjennelig historie ut av det. 
Som til alt overmål er dårlig. 

Det handler om å selge billetter til et publikum som assosierer filmens tittel med noe helt annet. 
Lureri, er det! 
