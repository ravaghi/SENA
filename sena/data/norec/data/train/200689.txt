Lenovo Yoga Tablet 2 Pro
Stort nettbrett som er godt egnet for filmelskere – med innebygd projektor! 

Lenovos Yoga-produkter har fått dette navnet nettopp fordi de er fleksible; akkurat som en yoga-utøver. 

Forleden dag testet vi selskapets siste Yoga-PC, som vi likte godt – om enn ikke like godt som forgjengeren. 

Og så har det projektor 

Hybrid-PC-en var imidlertid ikke det eneste produktet Lenovo lanserte denne høsten. 
I tillegg kom nemlig en liten håndfull nettbrett, og det kanskje mest spennende av dem, Yoga Tablet 2 Pro, er nettopp produktet vi har hatt på testbenken de siste dagene. 

Blant de mest attraktive mulighetene med dette Android-nettbrettet er at det har en innebygd projektor, slik at du kan vise bildet på en vegg i stedet for på den 13 tommer store skjermen. 

13 tommer, ja – det er ganske stort til et nettbrett å være. 
Yoga Tablet 2 Pro er dermed ikke nødvendigvis nettbrettet som er laget for å være med deg på tur overalt, men som er stort og fint når du sitter i sofaen, på jobb (der du kan vise presentasjonen på veggen på møterommet) eller lignende. 

Med projektoren kan du, på to meters avstand fra veggen, lage et bilde tilsvarende 50 tommer i størrelse. 

Den har også en skyvebryter for å korrigere fokus, samt programvare på nettbrettet for automatisk keystone-korrigering dersom du projiserer bildet ikke-vinkelrett på veggen. 

Og det fungerer faktisk ganske bra, så lenge veggen er lys, jevn og rommet du sitter i er mørkt. 
Selv om Lenovo oppgir 50" størrelse på bildet, er vi godt fornøyde om vi trekker den enda lenger vekk fra veggen også, slik at størrelsen kommer opp i rundt 65 tommer. 

Bildet kan på ingen måte måle seg med det du får fra en dedikert projektor – oppløsningen er begrenset (ikke oppgitt, men vi antar at den er toppen 1280x720), den er som nevnt ikke spesielt lyssterk og lyset «lekker» langt utenfor bildekantene. 

Tro derfor på ingen måte at denne kan være et alternativ til en projektor, men den er allikevel kjekk å ha med på hytta, på et møterom eller på soverommet når TV-en i stua er opptatt. 

Men merk, altså – det må være svært mørkt i rommet. 
Lysstyrken er på ingen måte god nok til å se film i et normalt belyst rom på dagtid uten at lystette gardiner er trukket helt for. 
Vi skulle også helst ha sett at skyvebryteren for å justere fokus ikke var fullt så hard, men en fordel er at du både kan bruke skjermen og projektoren samtidig (dog med samme bilde). 

Brukes i 15 timer 

Mens mange går langt for å lage nettbrettene så tynne og lette som mulig, har dette ikke vært fokus for Lenovo, og nettbrettet veier nesten én kilo. 

Langs hele den ene langsiden finner du en sylinder, som gjør at du har et godt sted å holde fast i når du holder det i én hånd. 
Inni finner man selvsagt projektoren, men også batterier. 

På denne enheten mener Lenovo at du skal klare å hygge deg i 15 timer før du må plugge i laderen igjen (tre timer om du bruker projektoren). 

Smart stativ 

Sylinder-innretningen fungerer også som stativ, og ved å trykke på en knapp på baksiden, løsner det fra resten av nettbrettet slik at du kan vri det rundt. 

Dermed er det uproblematisk å sette det i akkurat den vinkelen du vil ha det på bordet, og her føles konstruksjonen svært god, med høy treghet slik at nettbrettet står støtt. 

Dessuten – det er heller ingenting i veien for at du kan henge opp nettbrettet på en krok, spiker eller lignende, siden stativet også har et hull til den slags. 

Så hva med skjermen? 

Skjermen på Lenovo Yoga Tablet 2 Pro har QHD-oppløsning, altså 4x «vanlig» HD-oppløsning, eller da 2560x1440 punkter. 
For et par år siden hadde vi syntes det var svært høyt, men i en verden der du får denne oppløsningen på langt mindre telefoner, er dette en oppløsning vi forventer på et såpass stort nettbrett til den prisen i dag. 

(Telefoner med denne oppløsningen inkluderer LG G3, Oppo Find 7 og Samsung Galaxy Note 4.) 

Skjermen for øvrig er av god kvalitet, med IPS-panel som sikrer en god innsynsvinkel både fra sidene og over og under. 
En bemerkning er imidlertid at den automatiske lysstyrken er alt for defensiv og i praksis en funksjon vi har slått av – i en normal opplyst stue er bildet på skjermen alt for mørkt. 

Sjeldent god lyd 

Mens du som regel finner reativt fislete høyttalere på nettbrett og mobiltelefoner, har JBL stått for lyddelen av dette Yoga-nettbrettet, og dermed har man to høyttalere i front, pluss en «subwoofer» på baksiden. 

Tro på ingen måte at den dunker ut like mye bass som subwooferen du har bak sofaen – som vi pleier å presisere er alt relativt her, men faktum er at vi ikke kan huske å ha hørt så god lyd fra et nettbrett noen gang. 

Til filmbruk er nettbrettet velegnet på lydfronten, med godt hørbart volum og klar og fin lyd. 
Til musikk føles det ikke like mye å juble for. 
Ed Sheerans tette vokal på «Thinking out loud» kommer fint til sin rett fra disse høyttalerne, men til mer basstungt materiale klarer selvsagt ikke subwooferen på størrelsen med en femkroning å gjøre det helt store. 

Android-tilpasninger 

Lenovo-nettbrettet kjører Android v4.4.2 (KitKat) og har derfor støtte blant annet for flere brukerprofiler, slik at flere i familien kan logge på med ulike konti. 

Noen endringer har de gjort i forhold til Googles rene Android-versjon også. 
For det første finnes det ingen app-skuff, slik at alle apper som installeres er å finne på hjemskjermen (altså på samme måte som på iPad). 
Du kan lett administrere hjemskjermene (flytte, slette, legge til nye) ved å gjøre en klypebevegelse, der du også kan angi hvilken skjerm som skal være standard når du låser opp enheten. 

Et irritasjonsmoment er at det kommer noen mapper ferdig installert (shopping, travel osv), som det ikke går an å fjerne. 

Kjekt er imidlertid at du blir spurt når du laster ned en app fra Google Play om hvilken mappe du vil putte den i (eller la være), så slipper du å flytte den senere. 

I tillegg finner du en snarvei ved å dra hjem-ikonet oppover, som ser slik ut: 

Som du ser er det her du finner snarveier for å slå av/på WiFi, GPS, Bluetooth og lignende, samt lysstyrkeinnstillinger og den slags. 
Dette er i tråd med hva vi finner på iPad, men ikke på øvrige Android-brett, der disse innstillingene som regel er å finne fra varslingsmenyen (som man trekker ned fra toppen). 

Dermed holdes varslingsmenyen ren og pen fra ekstra snarveier og annet dilldall – her finner du kun klokke/dato i tillegg til varslingene. 

Medfølgende apper 

Når vi tester Windows-maskiner pleier vi å være negative til medfølgende sikkerhetsprogrammer, siden de ofte maser om oppgradering (som koster penger) og stort sett er et resultat av at produsenten får betalt fra sikkerhetsselskapet. 

På Lenovo-nettbrettet finner vi en sikkerhetsapp som allerede ligger i varselfeltet når vi starter første gang, og som heter Security HD. 
Vi kjenner skepsisen med en gang, men faktisk er den ikke så verst. 

Den er laget av Lenovo selv, og vi har ikke hørt noe mas fra den mens vi har testet, men det ser ut til at den vil si i fra om vi finner en luguber app vi ikke burde ha lastet ned. 

Går du inn i appen finnes det flere muligheter. 
Det er delte meninger om det er nødvendig å stenge åpne apper med Android, men den muligheten finnes i hvert fall med ett trykk. 

Dernest har den en funksjon som kan blokkere reklame i apper. 
Den fungerer tilsynelatende ikke med alle annonsesystemer (ikke med Google sitt, ser det ut til), men med noen. 
Uansett er dette selvsagt et litt tveegget sverd – kjekt for deg som bruker på kort sikt, men en ulempe for utviklere som gir bort appene mot at du heller ser annonser. 

Vi må innrømme at synes det er noe useriøst av Lenovo å legge ved en funksjon som fjerner inntekstgrunnlaget for små app-utviklere og ha den aktivert som standard. 

Grunnen til vår begeistring er imidlertid at appen gir deg full kontroll på rettighetene til Android-appene. 
Dermed kan du fint forhindre Facebook å lese SMS-ene dine eller at et gratis spill skal ha tilgang til anropsloggen din. 

I tillegg får du med programvare for å overføre kontakter, bilder og den slags fra en annen Android-enhet, samt ta backup av viktige data til Lenovos nettsky. 

Ytelse 

På innsiden av Lenovo-nettbrettet sitter en Intel Atom-prosessor, 2GB RAM og 32GB lagringsplass med støtte for utvidelse via minnekort (se tekniske spesifikasjoner for flere detaljer). 

I ytelsestestene scorer Lenovo-nettbrettet ganske godt, men ikke helt på høyde med Samsung Galaxy Tab NotePro 12.2, som vil være en naturlig sammenligning både størrelsesmessig og med tanke på skjermoppløsning. 
Hverken prosessor eller grafikkbrikke ser ut til å være like rask som på Samsung-nettbrettet, der NotePro er 15-20 prosent raskere i alle ytelsestestene vi har kjørt. 

I daglig bruk føles Lenovo-brettet greit nok ytelsesmessig, men skrolling av nettsider går veldig hakkete. 
Ikke at det lugger – det føles heller som om skjermen kjører på 15-20Hz med en jevn, hakkete bevegelse når man skroller. 

Batteri Lenovo oppgir altså 15 timers batteritid på dette nettbrettet (tre ved bruk av projektor), og på innsiden sitter det et batteri med 9600mAh kapasitet. 

Vi noterer oss at batteriet belastes svært lite når nettbrettet ikke er i bruk. 

I løpet av en 12-timers periode der vi først hadde ladet opp til 100 prosent og trukket ut ledningen, hadde ikke batteriet falt mer enn én prosent, selv om det var koblet til WiFi og mottok varsler fra Facebook og Googles tjenester. 

Dernest kjørte vi en test som simulerer surfing på nettet i én time med moderat lysstyrke, hvorpå vi deretter spilte video i én time. 
Til sammen har disse to trukket 17 prosent batteri, og vi anslår derfor at du vil få cirka 12 timers batteritid på én ladning ved normal bruk på relativt moderat (men ikke minimal) lysstyrke. 

Kamera 

Hvor viktig du synes det er med kamera på en 13-tommers enhet som veier nesten en kilo må du nesten vurdere selv – for vår del ser vi på det som en bonusfunksjon. 

Når det er sagt, tar Yoga Tablet 2 Pro helt greie bilder til et nettbrett å være, men sannsynligvis vil det være bedre å ta frem telefonen sin. 
Lettere er den også. 

Under får du et par eksempelbilder: 

Konklusjon 

Den største funksjonen med Lenovo Yoga Tablet 2 Pro er utvilsomt at nettbrettet har innebygd projektor, og så lenge du bruker den i et mørkt rom, fungerer den overraskende bra. 
De interne høyttalerne er også svært gode til nettbrett å være, så å se på film enten med eller uten projektor er noe Lenovo-nettbrettet leverer med glans. 

Den fleksible foten gjør at nettbrettet står støtt av seg selv, og har du lyst til å henge det på veggen (f.eks. når du lager mat på kjøkkenet), lar det seg også gjøre. 
Som med øvrige Yoga-produkter fra Lenovo er også dette nettbrettet en svært fleksibel enhet. 

Som rent Android-brett har Lenovo litt å gå på hva gjelder ytelse i nettleseren spesielt. 
Det finnes en del Android-apper som ikke er tilpasset så store skjermer, og de ser ekstra rare ut på en 13,3-tommer. 
Til og med Facebook-appen. 

Allikevel – om du er glad i å se film og er av dem som bruker nettbrett i sofaen snarere enn på tur, bør Lenovo Tablet 2 Pro være et høyaktuelt valg. 
Muligheten til å sende bildet til veggen via en innebygd projektor er ganske fiffig om du synes det høres ut som et fristende bruksområde. 

Merk at nettbrettet også kommer i 4G-utgave til cirka 500 kroner ekstra. 

Lenovo Yoga Tablet 2 Pro 13 32GB 
