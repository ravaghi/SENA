Spillanmeldelse:«Bakugan: 
Battle Trainer» 

«Bakugan: 
Battle Trainer» virker vanedannende, men blir kjedelig etter hvert. 

Dette er nummer to i rekken av Bakugan-spill. 
Både forgjengeren, Bakugan Battle Brawlers, og dette spillet er basert på en japansk animert tegneserie. 

Serien omhandler livene til de såkalt Bakugaene og menneskene som trener dem. 
Det finnes også strategispill med figurer og kort. 
Veldig likt Pokemon, med andre ord. 

Du starter spillet med en Bakugan. 
Denne skal du bruke for å slåss mot en annen bakugan. 
Hvis du klarer å vinne, får du en bakugan til. 
Denne kan du ha med deg i neste kamp, og flere bakugans kan slåss mot hverandre samtidig. 

Alt i alt kan du ha opptil tretti bakugans i stallen din. 
Så er det bare å velge hvem du vil sende ut i ilden og når. 
Selvfølgelig er det en masse trening mellom kampene, der du skal bygge opp ferdigheter. 

Treningen foregår ved hjelp av minispill, for eksempel et tetrislignende spill og et der du skal styre en ball for å hente poeng. 
Innimellom, når du vinner kamper mot andre bakugans, går du opp i ferdighetsnivå. 
Jo høyere nivå du kommer til, jo vanskeligere blir minispillene. 

Hele konseptet minner altså mye om Pokemon. 
Jeg synes likevel Pokemon har noe mer sjarmerende og særpreget ved seg. 
Dette blir litt kaldt, glatt og personlighetsløst. 

Spillet virker vanedannende i begynnelsen. 
Men når alt bare gjentar seg hele tiden og det ikke virker som om det er noe mål ved det hele, går man fort lei. 
