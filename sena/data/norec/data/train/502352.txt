Konseptuell plate frå psykiatrisk avdeling
Eit vellydande album, som er litt for melodisvakt til at det verkeleg festar seg. 

Den bergensbusette harstadværingen Marthe Valle skyr ikkje vanskelege tema. 
Som artist har ho ved fleire høve gått aktivt ut mot krigen på Gaza, til støtte for Palestina. 

Dei svake i samfunnet får meir plass på hennar nye plate RO/URO. 
Valle arbeidar som sjukepleiar i psykiatrien, der «uro» står oppført som grunnen til å medisinere mange pasientar. 

Valle byrja å forske på kva som ligg i ordet i uro – og korleis det pregar alle menneske. 
Resultatet er blitt ei tematisk plate på ti spor, som alle krinsar rundt uro. 

Trass i tematikken har plata eit lystig driv og er lett å like. 
Både her og i livet elles gir musikken ro i sjela. 

Valle pakkar tematikken inn i ein indiepopestetikk, som er både organisk og elektronisk. 
Det er spor av folk, country og (ørken)blues, som bind Valle til prærievogna i Amerika. 

Produksjonen balanserer dette fint mot eit meir «moderne» lydbilete av synthar og triumferande rytmikk. 

Det er eit rikt, varmt preg over fleire av songane, som får puste og strekkje seg ut. 

Det fingerklimprande opningskuttet «Alarm» er eit godt døme. 
Synth og meir organiske instrument vekslar mellom å ta plass. 
Eg har særleg sans for dei farlege strykarane som står godt til Valles dramatiske vokal. 

Det er fleire lekre produksjonsdetaljar gjennom skiva. 
Dei gnissande strykarane i kombo med subtil steel guitar fører til eit stykke flott pop/americana på «Vei/valg». 

«Voggesang til voksen», skrive av psykiater Anne Kristine Bergem, er ein viktig påminning om behovet for tilknytning og omsorg. 
Diverre er låten for spinkel og lyrisk tam til at han verkeleg gjer inntrykk. 

Valle er best når ho kan stø seg på sterke, meir fartsfylte låtarrangement. 
