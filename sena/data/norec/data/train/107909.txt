Slående vakkert
Regi: Zhang Yimou. 
Med: Zhang Ziyi, Takeshi Kaneshiro, Andy Lau. 
Kinesisk drama. 
15 år. 

Visuelt mesterlig actiondrama om kvinnelig opprørskriger mellom to rivaliserende menn i 800-tallets Kina, signert landets store filmskaper Zhang Yimou. 

Den er vidunderlig vakker, hemningsløst melodramatisk og har kampscener som i fart, presisjon og vektløshet overgår sin filmatiske åndsfrende «Snikende tiger, skjult drage». 

Med «Flygende dolker» er det som om Zhang Yimou (53) - Kinas mest allsidige filmskaper, mannen bak «Ju dou», «Bak den røde lykten» og «Veien hjem» - har satt seg fore å vise hva han kan også i denne brått etterspurte, nypopulære genre. 
Som i fortellerstil har dype røtter i hans hjemlands voldsomme og folkelige tradisjon og legender, men som det var Taiwan-fødte Ang Lee som først omskapte til moderne film og gjorde berømt verden rundt. 

Som underholdning er «Flygende dolker» en oppvisning i perfeksjonisme. 
All energi synes lagt i det visuelle ytre, i melodramaets indre er lite igjen som rører og berører. 

Dramaet er i seg selv en filmatisk ønskedrøm, brukt til siste, gullskimrende silketråd for å overvelde våre sanser: 

Det voldsomme Tang-dynastiet står for fall. 
Keiserens soldater jakter hensynsløst på opprørere som truer det bestående. 
To av dem har funnet samme ledetråd: 
Opprørslederens vakre, unge datter (Zhang Ziyi, «Hero», «Veien hjem»), som skal tvinges til å lede dem til sin fars hovedkvarter. 

La oss bare si: 
Den unge datter er mer enn den luksusdanserinne hun gir inntrykk av å være. 

Nydelig spilt - presist og vektløst som i en dans - er også «Flyvende dolker». 
Som tar sitt melodrama overveldende alvorlig. 

ELLEN MARGRETHE SAND 
