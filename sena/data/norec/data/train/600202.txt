Kvinnen uten ansikt
Aldersgrense: 
11 år 

En historie om identitet , svik og det å starte på nytt, kan neppe få en mer passende setting enn Berlin anno 1945. 
Hit kommer Jenny (Nina Hoss) på leting etter livet hun hadde før krigen. 
Hun har overlevd Auschwitz, men ansiktet hennes er ødelagt. 
Ikke engang ektemannen Johannes (Ronald Zehrfeld) kjenner henne igjen. 

Men han ser at hun minner om Jenny, og det gir ham en idé: 
Hvis denne kvinnen kan gi seg ut for å være hans avdøde kone, vil han kunne innkassere arven etter henne. 
Dermed begynner et underlig spill hvor Johannes skal lære Jenny å utgi seg for sitt gamle selv. 

Den tyske regissøren Christian Petzold («Barbara», 2012) kjenner åpenbart sin Hitchcock. 
I scenene hvor Jenny blir sminket og instruert for å ligne på seg selv, spiller han bevisst på klassikeren «Vertigo» (1958). 
Og akkurat som «Vertigo» krever «Phoenix» at seeren aksepterer et premiss som tøyer grensene for det troverdige. 
Når filmen likevel fungerer, skyldes det Petzolds nøkterne, stilfulle fortellermåte og en fascinerende innsats fra Hoss — liksom bare svart, stirrende blikk og trassig livsvilje - i rollen som Jenny. 

Det hele ender dessuten med en sjeldent sterk sluttscene, en som er garantert å gi frysninger. 
