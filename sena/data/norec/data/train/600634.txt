Strengt på landet
DRAMA 

Nederland/Belgia 2014 

Originaltittel: 
Dorsvloer vol confetti 

Regi: 
Tallulah Hazekamp Schwab 

Skuespillere: 
Hendrikje Nieuwerf, Suzan Boogaerdt, Stevenvan Watermeulen 

Aldersgrense: 
12 år 

Katelijne vokser opp i en strengt religiøst familie på den nederlandske landsbygda. 
Hun har syv søsken og to distanserte foreldre. 
I kirken hører hun presten preke om fristelser og synd, på skolen lærer hun om popmusikkens skjulte sataniske budskap. 
For tenåringen Katelijne, skjønner vi etter hvert, begynner dette livet å føles for trangt. 
Hun er nysjerrig på verden der ute. 

Norsk-nederlandske Tallulah Hazekamp Schwab bruker ikke mye tid på forklaringer i sin debutfilm. 
I stedet viser hun oss en lang rekke små episoder som til sammen gjør det klart hvem Katelijne er og hva det er hun vil bort fra. 
Enkelte av disse episodene — som når Katelijne dikter opp en historie for å trøste bestemoren sin - har et magisk skjær over seg. 
Andre - som når Katelijnes bror kommer opp i sengen til henne og venninnen - er smått foruroligende. 
Det hele bygger seg opp til en sluttsekvens med betydelig poetisk kraft. 

I all sin tilbakeholdenhet er «Confetti Harvest» likevel et stykke unna å bli en skjellsettende filmopplevelse. 
Mest varig inntrykk er det antakelig dens 14 år gamle hovedrolleinnehaver som vil gjøre. 
Med sitt åpne, lure og spill levende ansikt, er Hendrikje Nieuwerf noe av et filmatisk funn. 
