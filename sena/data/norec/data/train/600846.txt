Ikke helt i mål
Regi: 
Tom Gormican 

Manus: 
Tom Gormican 

Skuespillere: Zac Efron, Michael B. Jordan, Miles Teller, Imogen Poots 

Sjanger: 
Romantikk/komedie 

Land: 
USA 2014 

Aldersgrense: 
Tillatt for alle 

Egnethet: 
Ungdom/voksen 

«That Awkward Moment» er en typisk romantisk komedie — noen morsomme scener, og noen scener som er så klissete og klisjéfylte at du får lyst til å vaske deg på hendene. 

Tre bestevenner står med det ene beinet i voksenlivet, og det andre i ungdomstiden. 
For noen er det siste steget forferdelig vanskelig og skummelt. 

Jason (Zac Efron) vil helst henge ut med kompisene, Daniel (Miles Teller) og Mikey (Michael B. Jordan), og med en gang en jente spør: 
«So, where is this going» er det på tide å gjøre det slutt å gå videre. 
Helt til han møter Ellie (Imogen Poots). 

Altså, ikke mye nytt. 
Gutter som er gutter, som sliter med å binde seg, men som likevel kan bli forelsket hvis de bare møter den rette jenta. 
Vi har sett det før, hundre ganger. 
Det som imidlertid er nytt med denne filmen, er at det er et helt tydelig generasjonsskifte. 

«Rom-kom»-eksperter som Matthew McConaughey, Kate Hudson, Julia Roberts og Hugh Grant, er nå byttet ut med yngre utgaver som skal appellere til publikummere i begynnelsen av 20-årene. 
Og de blir nok ikke skuffet - spesielt de kvinnelige fansene til Zac Efron. 

Likevel blir det hele mer kleint enn romantisk, og de har en vei å gå ennå før de når sine forgjengere til knærne. 
