Lekkert, sofistikert og forførende
Til tross for sitt latinamerikanske navn, så er hun norsk. 
Men hun måtte til New York for å få det til å låte så bra som dette. 

Charlotte Dos Santos ble en snakkis under Bylarm i 2016. 
Hun fikk et stipend under denne bransjefestivalen for å være ung og særdeles lovende. 
Deretter ble det litt stille. 
Det skyldes først og fremst at hun dro til New York for å få inspirasjon, og til å lage et så bra debutalbum som mulig. 

Og bra ble det. 
"Cleo" varer bare drøye halvtimen, men det er akkurat lenge nok til å overbevise lytteren om at vi her har med et usedvanlig talent å gjøre. 
Hun begynner herligheten med en middelaldersk sang om sommer og fuglesang, "Sumer Is Icumin In". 
På denne korte låten får vi etter hvert høre gjøken synge ko-ko. 
Humoren og lekenheten er der. 

Etter det blir det litt mer alvor, men ikke mer enn at man får en behagelig sommerfølelse når man hører på "Cleo". 
Tittelkuttet handler for øvrig om en stilsikker, selvstendig og sterk dame som gjerne tar til motmæle når hun føler at noe er urettferdig. 
Teksten handler kanskje om Charlotte Dos Santos selv. 

Musikken og sjangeruttrykket får oss til å tenke på artister som Kate Bush, Sade og Mary J. Blige... 
Pluss mange andre. 
Men Charlotte høres først og fremst ut som seg selv, der hun vandrer og beveger seg gjennom stilarter på en spennende og fortreffelig måte. 
Stemmen er hennes beste våpen. 
Og du verden som hun treffer med den. 
