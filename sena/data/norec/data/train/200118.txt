PRØVEKJØRT:Ford Focus ST 

NICE, Frankrike (DinSide Motor): 
Noe råskinn à la RS er Focus ST ikke, men du verden så effektiv den er! 

For å ta hovedpoenget først: 
Summa summarum er nye Ford Focus ST den hittil - og med god margin - beste bilen som, til en akseptabel pris, både kan tjene som sportsbil og familiebil. 

Ford har i flere år nå vist at det er en rød tråd i produktutviklingen deres, og den gir resultater. 
For å ta det aktuelle eksempelet: 
Nyeste Ford Focus er en meget vellykket bil, og nærmest til å overta Golf-tronen. 
De gode anmeldelsene hagler fra alle kanter og vi har selv latt oss overbevise om kompaktbilens mange gode kvaliteter. 
Les mer om det her. 

Ford imponerer... 

Senest gikk vi så langt som til å erkære oss forbløffet over den imponerende, ultra-kompakte 1.0-bensinmotoren som gjør god figur i Focus, og som nylig ble kåret til International Engine of the Year. 

...og innfrir 

Det betyr naturligvis at høy-ytelsesversjonen ST, som vi nå har fått anledning til å smake på, hadde store forventninger å leve opp til. 
Ambisjonene har også ligget høyt og nye Ford Focus presenteres som Fords første globale høyytelsesbil. 

– "One Ford"-strategien åpnet veien for nye Focus ST. 
Det er den samme bilen over alt, fra motoren til hjuloppheng, fjæring og utseende, sier Dieter Schwarz, leder for Ford Team RS. 

– 
Du vil for eksempel kunne kjøre en Focus ST i Beijing og få den samme dynamiske opplevelsen som i Los Angeles, London eller Oslo. 

Rød stasjonsvogn 

Nå har vi altså kjørt bilen og vi skal ikke holde leserne på pinebenken: 
Nye Ford Focus ST setter utvilsomt ny målestokk på flere måter. 
På noen områder overgår den forventningene, på andre tangerer den dem. 

Vi konsentrerte oss om versjonen som best symboliserer innsatsen Ford har gjort for å gjøre det mulig for familiemødre og -fedre å velge en "ja takk, begge deler" - løsning som gir anledning til å utfolde seg som aktiv fører når det passer og som ansvarlig familiemann/kvinne i andre situasjoner. 
(Puh!) Vi snakker altså om stasjonsvognen - i kledelig "Colorado-rødt", som vi ser på bildene her. 

Første ST (som står for Sports Technologies), dukket opp i 1997. 
Idéen var å kombinere høye ytelser av "GTI-klasse" med praktiske egenskaper og alldagsdugelighet. 
Det er for øvrig i tråd med dette siste kriteriet Ford nå har bestemt seg for igjen å tilby ST som stasjonsvogn. 

Erstatter fem med fire... 

Bilens hjerte er ikke lenger den Volvo-baserte femsylindrede 2,5-litersmotoren fra forrige generasjon med sin uforlignelige lyd og kultiverte karakter. 
Her innrømmer vi at våre forventninger ikke var altfor voldsomme; hvordan skulle en 2.0 turboladet firesylindret motor kunne erstatte den? 

...og lykkes 

Svaret er at ST-folkene har gjort en tilstrekkelig god innsats til at vi godkjenner erstatteren som fullverdig, selv om vi selvsagt kommer til å savne de helt spesifikke egenskapene ved den forrige motoren. 
Her møter vi en meget moderne maskin av EcoBoost-generasjonen og den er utstyrt med siste skrik innen turbolading. 
Maksimal effekt er 250 hestekrefter (bare for få år siden ville det vakt oppstandelse i GTI-miljøene), og dreiemomentet når 340 newtonmeter - 360 med overboost. 

Bra jobbet! 

Dette røsker bra unna og ytelsene er som forventet utfra spesifikasjonene. 
0 til 100 går unna på 6,5 sekunder. 
Toppfarten er 248 kilometer i timen. 
Men det er ikke akselerasjon og topphastighet som er det vesentlige, selv om det selvsagt er viktig for denne typen bil. 
Det er særlig måten man kan bruke kreftene på og måten de "lydsettes" på som gir bilen sin distinkte karakter. 
Lyden er et kapitel for seg, og her visste Ford-ingeiniørene at de hadde en utfordring når det gjaldt å leve opp til referansen som forgjengeren utvilsomt utgjorde i så måte. 

Fyldig, ikke spiss 

Momentkurven er fyldig og gir en god opplevelse av kraft fra man nærmer seg 2.000 omdreininger og til opp mot 6.000 - hvor det er effektkurven som har "tatt over" og gir den siste spruten før fyrverkeriet slukner kort tid etter. 
De mest turtallsglade blant de sportslige sjåførene vil muligens synes det er litt vel tidlig - nylig kjørte vi en annen "sportslig familiebil", riktignok et klart nivå ovenfor, som har nesten motsatt karakter. 
Det dreier seg om Audi RS4, som har en selvpustende V8-motor som ikke gir seg før godt over 8.200 omdreininger. 

Uten sammenligning for øvrig - med unntak av at når det gjelder kjøreglede per tusenlapp, gir vi Ford førstepremien! 

God basis 

Generelt angående den nye generasjon Ford Focus har vi som nevnt tidligere skrytt av kjøreegenskapene, som vi anser som ledende i klassen - samtidig dynamiske, som hos forgjengeren, men også mer sofistikerte. 
Det betyr at bilen har et bedre komfortnivå uten at den sporty eggen er blitt borte. 
Bare relativt sett noe nedtonet. 
Det betyr at totalopplevelsen er mer moden. 

Kjøreopplevelse: 
Kronen på verket 

Dette gjelder også ST, men her er selvsagt kjøredynamikken i... fokus og bedre enn noensinne. 
Inn i svingen, gjennom svingen, ut av svingen - balansen og presisjonen er utmerket hele tiden med hyperkontrollert understyring og gode muligheter for lett, likeledes kontrollert overstyring. 
Stabiliteten rett frem er på samme nivå. 
Også bremsene syntes vi oppførte seg forbilledlig når det gjelder doserbarhet, progressivitet, bitt og utholdenhet på de relativt krevende provençalske veiene vi fikk anledning til å prøve dem på. 

Kort sagt: 
Fords Sports Technologies-team har overgått seg selv. 
Bedre enn dette kan det etter vår mening ikke gjøres med en forhjulsdrevet bil i dag. 

Og kronen på verket er at også Focus ST har fått bevare et helt akseptabelt komfortnivå. 
Man får, tross en fastere og lavere fjæring, bare en diskret og elegant avdempet tilbakemelding om ujevnhetene i veibananen, noe som gjør bilen høyst anvendelig både til hverdags og til kjørefest. 

På hovedkriteriet kjøreglede skårer altså Focus ST full pott, og i tillegg får bilen altså fullt godkjent på komfortsiden. 
Bortimot mesterlig! 

Passe sportslig look 

Den beste kjøreopplevelsen fikk vi i den rødlakkerte stasjonsvognen du kan se på bildene. 
Men bilen vekker unektelig mest oppsikt i den spektakulære oransje lanseringsfargen med det kledelige navnet Tangerine Scream. 
Allikevel: 
Også i mer diskrete farger ser man at denne Focusen er spesiell. 

De allerede i utgangspunktet dynamiske linjene er ytterligere spritet opp. 
Blant annet finner vi en ST-spesifikk tolkning av Fords signatur-trapesformede grill, markante sideskjørt og en dynamisk bakre støtfanger med diffuser i den nedre delen. 
Takspoileren har som oppgave å forbedre stabiliteten ved høye hastigheter og å redusere luftmotstand. 
Spektakulært blir det uansett ikke, og debatten om kinetisk design og hvorvidt det er bra eller ikke kommer nok til å rase videre. 

Også inni 

Det fjerner ikke toppkarakteren vi totalt sett mener bilen fortjener, men alvorlig talt fortsetter vi ikke å være begeistret for det noe rotete og delvis kjipe interiøret, spesielt angående førermiljøet. 
Dashbordkonsollen trenger unødvendig mye inn i kabinen og girspaken er (dermed) plassert for langt tilbake. 

Det godt polstrede dashbordet trekker imidlertid opp, og i ST har man ytterligere noen plusser - blant annet de morsomme instrumentene som er plassert oppå dashbordet. 
Nødvendig? 
Nei. 
Men det koster ikke noe ekstra og ser kult ut. 
Bortsett fra at vi i dag, med fullt sollys ovenfra, ikke greide å lese av instrumentene fra førerplass... 

Focus ST byr interiørmessig på spesialutformede ratt, girspak og pedaler. 
Det mørke taktrekket og trekket på stolpene er en integrert del av ST's designarv og skal øke følelsen av å være i en høyytelsesbil. 
Vår to dagers lange erfaring med den på noen av verdens mest kjørbare veier, underbygger at den trygt kan betegnes som en ekte kjøremaskin. 

Ford arbeidet tett med seteprodusenten Recaro for å gi Focus ST-kundene spesielt tilpasset komfort og støtte, og det merkes. 
Recaro-sportssetene gir en eksklusiv premiumfølelse, og har lengdejustering - som visstnok skal være den første i klassen - samt tilting av seteputen. 
Et helt nytt baksete for denne modellen sørger for at baksetepassasjerene også oppnår optimal komfort. 

Konkurrenter 

Tja, hva har vi? 
Golf GTI: 
"bare" 210 hk, 437.000 kroner - og du må plusse på mye utstyr. 
VW Golf R - 270 hk og firehjulsdrift hvilket gir heftige - 5,7 fra 0-100, men det koster også litt mer enn skjorta, nemlig 663.000 kr. BMW 1-serie stiller foreløpig ikke med noen direkte konkurrent, men en firesylindret rival med omtrent like gode plassforhold som Focus finnes - 328i, 245 hk, 5,9 sek fra 0-100 og en innstegspris på 551.000 kroner. 
Men regn 100.000 mer for å matche Focus-utstyrsnivået!. 
Mer anekdotisk kan vi nevne Audi S3 quattro med sine 265 hk, som bare trenger 5,7 sek fra 0-100 (ja - akkurat i den øvelsen hjelper det med 4x4), men som koster fra741.000 kr... 

Og da kommer en god nyhet: 
Nye Focus ST er nå klar for å kunne bestilles i Norge og prisen på en 5-dørs kombi er 467.100 kroner, mens stasjonsvognen koster 478.100 kroner. 
Og det inkluderer høyeste utstyrsnivå! 

Forberedelse til konklusjon 

En enda bedre nyhet er nemlig at den norske Ford-importøren har valgt å ta inn den mest velutstyrte versjonen - ST3 - og da snakker vi eksempelvis bi-Xenon og skinninteriør som standard. 
Pluss ganske mye mer. 
I Norge er nye Focus ST faktisk et meget godt kjøp i dag. 
Vår anbefaling hvis du vil ha en meget potent gateracer som også kan tjene som familiebil med helt grei komfort: 
Gå for nye Ford Focus ST! 

Konklusjon 

Når vi oppsummerer bilens egenskaper samt vår subjektive opplevelse av testkjøringen og setter det hele opp mot det som finnes av konkurranse i dag, ender vi med følgende konklusjon: 

Ford Focus er i dag klart best i sin klasse, utgjør et mesterlig kompromiss mellom pris/ytelser/kjøreglede og hverdagsbrukbarhet - og fortjener dermed vårt terningkast seks. 
