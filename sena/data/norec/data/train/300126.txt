«Kan bli NRKs beste kulturmagasin hittil»
«Nasjonalgalleriet» er god tv-kunst. 

||| 
TV: 
Ei stripe kan både tegnes, rånes på og sniffes, og NRK2s såkalte storsatsing «Kulturstripa» («Nasjonalgalleriet», «Bokprogrammet», «Filmbonanza» og «Lydverket») har flere perspektiv på kulturfeltet. 

«Nasjonalgalleriet» gir håp om ei horisontal gullrekke. 

Visuell kultur «Nasjonalgalleriet» behandler først og fremst kunst, mote og design, med siktet rettet mot alt som kan tenkes inn i den fremvoksende rammen «visuell kultur». 

Halvtimen trianguleres gjennom intervjuer med kinoaktuelle Tilda Swinton («I Am Love»), den norske musikkvideoskaperen RayKay — med suksess i Hollywood — og den franske kunstneren Sophie Calle. 

Dryppvis gir småinnslag under vignettene «Fetisj» (om en skoelsker) og «Observerer» (et essay om menns fargevalg) og korte intervjuer med musikkartisten M.I.A., Astrup Fearnley-aktuelle Ernesto Neto, kritikeren og kunstneren Tommy Olsson (i rollen som «husprofessor») og kunstneren Pushwagner (i rollen som «mentor») hovedsakene god dynamikk. 

Leken kritikk Programmet finner samtidskulturen ved å grave der vi alle står. 

Det tør nærme seg sine objekt, som da programleder Helle Vaagland (kjent fra «Safari») lekent kritisererer RayKays «kommerse kunst» eller presenterer kimer til analyser av hans uttrykk, eller da videoreporter Charlotte Thiis Evensen banker oppgitt, men leende i bordet foran en patetisk selvopptatt Calle. 

Men å være et vanskelig intervjuobjekt hindrer ikke at Calles videoverk «Souci» (2009), om morens dødsøyeblikk, framstår sterkt. 

Kulturjournalistikk kan logre og bjeffe samtidig. 

Over den journalistiske dybden ligger en lekkert designet, nærmest erotisk overflate, med vakker vignett, delikat dekor og kilende kamerabevegelser og klipp. 

Den øyeåpnende televisuelle stilen vil treffe sansende seere. 

Tv-kunst «Nasjonalgalleriet» er et underholdende og folkeopplysende program av ypperste merke (tenk SVTs «Kobra»), som tegner til å kunne bli NRKs beste kulturmagasin hittil. 

Redaksjonen forstår at tv er både et medium og en mangfoldig kunstform. 

«Nasjonalgalleriet» er god tv-kunst, som vil kunne bidra til økt visuell kyndighet i et samfunn som kan lese og skrive, men som stadig må lære seg å se. 

Og kanskje best av alt: 
Vi kan gjøre det i et galleri som er åpent mandager. 

Jon Inge Faldalen er universitetslektor ved Institutt for medier og kommunikasjon på Universitetet i Oslo. 
