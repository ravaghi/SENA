Synology DiskStation DS213+
Ikke så stor forskjell utvendig, det er inni det skjer. 

NAS, eller enheter for nettverkslagring, er den mest nærliggende løsningen når flere skal dele data. 
Om det er familiens bilder, musikk og filmer eller felles data i en forening eller annen mindre virksomhet, en NAS er den enkleste og mest effektive løsningen. 

Det har dukket opp mange andre lagringsalternativer i form av tjenster på nett. 
Her betaler du en sum for en viss kapasitet som du får tilgang til via nettleseren eller egen programvare. 
Dette er utmerkede løsninger, men erstatter ikke nødvendigvis en NAS. 
Som tilleggstjeneste er det imidlertid topp. 

Synology DiskStation DS 213+ 

Synology har en rekke forskjellige modeller med plass til varierende antall og formater av disker. 
De minste har plass til en eneste disk, men den vanligste løsningen for hjemmebruk har to diskplasser. 

DS213+ har plass til to 3,5-tommers disker som sitter på braketter som er lette å ta ut og inn av selve enheten. 
Brakettene har også skruehull for 2,5-tommers disker, her kan du også montere SSD-enheter hvis du vil ha en lydløs løsning. 

Maskinvaren i DS213+ er en to-kjerners Freescale P1022 prosessor på 1.067 GHz. 
I tillegg til å ta hånd om de to interne diskene pluss 2 USB 3.0 porter og en eSATA port, kjører den også Synologys DSM programvare som byr på en rekke praktiske tjenester. 

Installasjon 

Installasjon av diskene gjøres ganske enkelt ved å fjerne frontdekselet, ta ut brakettene, skru fast diskene i brakettene og sette dem inn i kabinettet. 

Installasjon av hele systemet er litt mer omfattende, og kan ta lang tid avhengig av hvor store disker du har satt inn. 

Selve installasjonen av DSM-programvaren er rimelig rask. 
Du kobler DS213+ til nettverket, slår den på. 
Så starter du opp konfigureringsprogrammet som finner enheten, så kan du velge om du vil bruke den DSM-programversjonen som ligger på CD eller laste ned nyeste versjon fra nett. 

Deretter er den en veiviser som hjelper deg i gang fram til det siste leddet, som er å sjekke diskene og gjøre dem klar til bruk. 
Det er dette som er tidkrevende. 
Har du satt i et par 3 TB disker tar det noen timer, vi testet med en 240GB SSD og det tok ca 40 minutter. 
Her er det ikke snakk om noen "quick format", men det er jo ganske viktig at lagringsenheter er sjekket grundig før den tas i bruk. 

Det er forøvrig smartest å sette i én disk og klargjøre hovedinstallasjonen først. 
Når du så setter i en ekstra disk vil denne formateres i bakgrunnen, mens du bruker NAS-en som normalt. 

I bildeserien under ser du skjermdumper fra veiviseren ved opprettelse av delt lagring - på norsk! 

Ytelse 

I tillegg til stabilitet er ytelse den viktigste egenskapen hos en NAS. 
For å få optimal ytelse er det viktig at den kobles til et Gigabit nettverk og at lagringsenhetene som monteres inn kan levere. 

For at ikke disken skulle være noen flaskehals testet vi med en SSD, selv om alle moderne roterende disker har høyere overføringshastighet enn selve NAS-en. 
De datatypene som typisk lagres på en NAS er større filer som krever høy sekvensiell overføringshastighet hos lagringsenheten. 
Man jobber ikke med tung bilderedigering eller flerspors lydredigering og mix mot en NAS, men man henter datamaterialet derfra før jobb og legger det tilbake når man er ferdig. 

Og ytelsen er meget bra. 
Fra å bla i store bildefiler i original størrelse til overføringer av filer på flere gigabyte, DS213+ leverer på linje med overføringer direkte mellom andre PC-er på nettverket - rundt 80 MB pr sekund bør altså være mulig. 

Stor fleksibilitet 

I tillegg til ren lagring og filoverføring støtter DSM en rekke nettverkstjenester. 
Det er et helt operativsystem som du betjener gjennom nettleseren, hvor du kan laste ned apps for det meste, fra felles iTunes-server til MailStation, WordPress, CRM, nettbutikker. 

Du finner oversikten over alle mulighetene hos Synology. 

Konklusjon 

DS213+ er en rask og svært fleksibel løsning for nettlagring. 
Kapasiteten er enorm, med plass til 2x4 TB internt og en eSATA og to eksterne USB 3.0 lagringsenheter i tillegg. 

Med alle programvaremulighetene i tillegg er det fritt fram for selv den mest krevende bruker. 

Prisen er slett ikke blant de laveste, men sammenlignet med å sette en PC til å gjøre jobben får du en vel så kraftig enhet i langt mer kompakt og brukervennlig format. 

Synology DiskStation DS213+ 
