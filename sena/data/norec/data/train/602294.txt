Eidsvåg i storform
Det var en fullsatt Kilden konsertsal som møtte Bjørn Eidsvåg da han inviterte til storslått festkonsert sammen med Kristiansand Symfoniorkester torsdag kveld. 

**Når: 
Torsdag kveld 

Hvor: 
Kilden 

Publikum: ca 1000 
** 

I fjor fylte Eidsvåg 60 år og feiret seg selv med et samarbeid med landets ledende symfoniorkestre. 
Denne gangen var det Kristiansand Symfoniorkester og Kilden som sto for tur, og for å toppe det hele har han fått med seg Elvira Nikolaisen, Marte Wulff og Thom Hell. 
Det var tid for en storslagen mimringsstund fra karrieren til en av Norges fremste musikere.Samspillet mellom klassiske og rytmiske musikere kan fort komme i konflikt med hverandre og skape et dårlig samspill totalt sett. 
Dette skjedde ikke i kveld. 
Arrangementene til symfoniorkesteret var nydelige og lå som et fargeleggende bakteppe som ga ekstra liv i de nokså enkle låtene til Eidsvåg. 
I tillegg var det ingen pleksiglass-skillevegger å skimte på scenen, og musikerne ble forent som et stort, sammensveiset orkester. 

Men denne kvelden bød også på noen problemer for den rutinerte musikeren. 
Under «Stillheten» ble det kluss både i tekst og form, noe som resulterte i en ekstra lang versjon av sangen. 
Heldigvis klarte orkesteret med god ledelse fra dirigent Torodd Wigum å tilpasse seg situasjonen uten pinlige stopp.Gjesteartistene hadde heldigvis ingen problemer og fremførte sine låter godt. 
Elvira Nicolaisen ble selvfølgelig med på duetten «Floden» mens Marthe Wulff sang Lisa Nilssons stemme på «Mysteriet deg». 
Deretter ble vi ført inn i konsertens rene rytmiske del med låten «Songen» fremført av Wulff og Eidsvåg, samt «Eg vil ikkje dø» med Thom Hell. 
Her må også Kjetil Steensnæs på gitar, Bjørn Holm på bass, David Wallumrød på tangenter og Anders Engen på trommer berømmes for perfekt spill og gode soloer. 

Konserten hadde et rolig og til tider melankolsk preg med både kjente og ukjente sanger, men låten «To små planeter» får opp tempo mot slutten av repertoaret og tittelen rockepresten kommer til sin rett. 
Selv om Eidsvåg nå kaller seg selv en tviler, snakker han fortsatt som en prest og forteller historier så hele salen runger av latter. 

Eidsvåg vet hvordan man skaper god stemning og en helhetlig fin konsert både med musikk og humor. 
Fredag og lørdag holder han også utsolgte konserter, og publikum kan bare glede seg. 

Se video fra konserten: 
