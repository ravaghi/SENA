Drømmende debut fra dansk band
Det er ikke hverdagskost at et dansk band slipper til hos 4AD. 
Det britiske plateselskapet var blant 80-tallets mest spennende og gir i dag ut plater med Bon Iver, Deerhunter og Iron & Wine. 
Indians glir fint inn i stallen. 
Bandet begynte som et soloprosjekt for Søren Løkke Juul og preges av svevende vokal og drømmende melodier. 
Dansker har en svakhet for dette, men Indians er mer visepreget enn Mew. 
Hadde du byttet ut synthen med kassegitar, ville "Magic kids" vært en følsom folksang. 
"Lips lips lips" har på sin side mye 60-tall i seg. 
Synthbruken skaper likevel en distanse til det folkelige, som på "Reality sublime". 

Heller ikke kassegitaren på "Cakelakers" klarer å forankre musikken. 
Sangene svever oppunder taket, på leting etter en åpning mot himmelen. 

Beste spor: 
"Bird", "Magic kids". 
