Elisabeth Andreassen:«Spellemann» 

(Grappa) 

Fra country til folkemusikk, i popdrakt. 

Her blander Bettan både kjente norske og svenske folkemusikkmelodier, samt noen nye sanger. 
Björn Ulvaeus og Benny Andersson har signert tre av sangene på denne varierte platen, og en er skrevet av Rolf Løvland, for å nevne noen. 

Andreassen synger både på svensk, norsk og nynorsk, med innlevelse, og hun har plukket melodier som burde ha et stort nedslagsfelt hos et voksent publikum som liker popmusikk i folketonedrakt. 
Dette er sanger hun tydelig har et forhold til, og hun tolker de fleste av sangene med stor innlevelse og variert musikalsk innpakning. 

Vår folkekjære artist er langt fra alene på albumet: 
Hun synger blant duett med Sven Nordin («Det är vi ändå»), med Bjarte Hjelmeland («Nu mår jag mycket bättre») og med datteren Anna i Henrik Wergelands «Sommerfuglen». 
I tillegg har hun med et stjernelag av norske kvinnelige sangere på «Klinga mina klockor», et av platens høydepunkter. 

ANBEFALTE KJØP: 
«Nu mår jag mycket bättre», «Klinga mina klockor», «Gabriellas sång» 
