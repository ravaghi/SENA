Solid PSP-vinner
Aaaaah, endelig. 
Da PSP ble presentert for første gang, var det dette jeg så for meg. 

Spillopplevelser skreddersydd for Sonys håndholdte spillkonsoll, spill som både er mobile, unike og så avanserte som den digre, nydelige skjermen og den kraftige maskinvaren hintet om. 

I steden har PSP blitt en arena for konverterte PS2-spill, eller i det minste spill som oppleves som underlegne håndholdte versjoner av kjente PS2-spill. 
Spill som i utgangspunktet helst nytes fra sofaen. 

Listen over hederlige unntak, som inkluderer blant annet «Locoroco», «Daxter» og «Lumines», toppes fra og med nå av «Metal Gear Solid: 
Portable Ops». 

Vi snakker om et PSP-spill som utnytter maskinvaren på en bortimot perfekt måte: 

* Den herlige historien, som foregår noen år etter begivenhetene i «Metal Gear Solid 3», fortelles i små, oppdragsbaserte snutter. 

* Spillbarheten er relativt lik som i «Metal Gear Solid»-serien til TV-skjermer, men kameraet, synsvinkelen og navigeringen er tilpasset PSP-formatet. 
Vi snakker altså om et helt annet type spill enn strategiserien «Metal Gear Acid». 

* Best av alt: 
Du kan rekruttere medsoldater ved å scanne etter trådløse nett der du er (og via GPS, som ikke er tilgjengelig til PSP i Europa ennå). 
Hvert trådløst nett kan gi en unik soldat, du bør altså komme deg ut av sofaen for å jakte på friskt, virtuelt blod. 

* Sakte men sikkert bygger du opp flere tropper som både hjelper deg i enspillerdelen, og som du kan bruke når du kriger mot andre virkelige spillere (inntil seks personer kan spille mot hverandre). 
Du kan også rekruttere direkte i spillet, eller ved å vinne andres soldater i multiplayer. 

* Rent grafisk, snakker vi om en skikkelig lekkerbisken. 

Dermed blander spillet den klassiske, historiedrevne og allerede unike actionopplevelsen du kjenner fra PS2 og PS1 med unik spillbarhet spesiallaget for PSP spesielt og en håndholdt spillplattform generelt. 

Spennende, morsomt, heftig, annerledes, ekstremt engasjerende og udiskutabelt håndholdt. 
Sånn kan det altså gjøres. 

PS: 
I salg fra fredag 11. mai. 

Metal Gear Solid: 
Portable Ops er det ultimate Playstation Portable-spillet. 
