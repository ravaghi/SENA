Fengslende fra virkeligheten
Den prisbelønte manusforfatteren Aaron Sorkin («Moneyball», «A Few Good Men»), gjør sin debut som regissør med «Molly’s Game», og får nesten fullt hus. 

Molly's Game 

USA 2017 

Drama/thriller 

Regi: 
Aaron Sorkin 

Manus: Aaron Sorkin, basert på boken «Molly's Game: 
From Hollywood's Elite to Wall Street's Billionaire Boys Club, My High-Stakes Adventure in the World of Underground Poker'» av Molly Bloom 

Skuespillere: Jessica Chastain, Idris Elba, Michael Cera, Kevin Costner, Chris O'Dowd 

Aldersgrense: 
12 år 

Han har riktignok gode skuespillere med på laget, og den sanne historien om Molly Bloom (Jessica Chastain) inneholder nesten mer dramatikk enn han kunne klart å dikte opp. 
Det skal likevel sys sammen og videreformidles, og Sorkin viser igjen hvorfor han er en Oscar-vinnende manusforfatter. 

Molly Bloom deltok i OL i freestyle, men hadde en alvorlig ulykke og måtte legge skiene på hylla. 
Ved en tilfeldighet får hun innpass i Hollywoods hemmelige pokermiljø med alt fra kjente skuespillere til rike forretningsmenn rundt bordet. 
Hun har kontroll en stund, men da det tetter seg til rundt henne og hun blir arrestert av FBI, tvinges hun til å gå «all in». 

Jessica Chastain er strålende, og leverer en fabelaktig tolkning av en iskald pokerdronning og samtidig en redd og sårbar kvinne. 
Samspillet med Idris Alba som spiller Mollys advokat er også bra, men de mest rørende scenene er mellom Chastain og Kevin Costner som spiller Mollys far. 
Til tider blir det litt mye monolog, nesten oppramsing, og dialogen er også noe heseblesende innimellom, men totalt sett er filmen vellaget og velspilt, og forteller en fengslende historie. 
