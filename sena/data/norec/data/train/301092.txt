Vil du la deg irritere av naiv, skotsk tregrepsrock?
Biffy Clyro med sjarmoffensiv på sin femte plate. 

||| 
ALBUM: 
Skotske Biffy Clyro har gjennom sine fire album rukket å sjarmere store kvanta med rockfans verden over. 
I alle fall de som liker sine fuzzmarinerte tregrepslåter passe møre og lett fordøyelige. 

Disse og flere til vil juble over kapittel nummer fem. 

Det er nemlig ikke gjort noen forsøk på å kvesse knivene. 

«The Captain» ruller taktfast framover, godt hjulpet av en fyldig blåserrekke i refrengene og oppsummerer trioens evne til å lage forførende melodier som verken biter for hardt eller tipper over i det kleine. 

Gjengen har mye til felles med den storslagne popestetikken til band som Jimmy Eat World, mens i de roligere stundene («Many of Horror») kan vokalist Simon Neil minne om Band of Horses-sjef Ben Bridwell. 

Tekstene er et kapittel for seg. 
Betegnelser som naivistisk blir ikke dekkende i denne runden. 

Den gode nyheten er at det er fullt mulig å smile av det — i stedet for å la seg irritere. 
