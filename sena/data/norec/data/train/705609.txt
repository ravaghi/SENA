Colonel Roger:Gitardrevet americana 

Stavangerband med hyllest til St. Thomas på debuten. 

Colonel Roger: 
"Colonel Roger" 

I spissen for Colonel Roger finner vi Roger Haaland, og bandnavnet får meg til å tenke på Conor Oberst. 
De befinner seg heller ikke milevidt unna det Oberst driver med, selv om preget er et annet. 

Produksjonen er lo-fi, altså ikke like finpusset som det man vanligvis gjør i et studio. 
Pavement var blant dem som sverget til dette, og Colonel Roger har i likhet med dem en svakhet for gitarer. 

De åpner med "Instrumental state", før vokalen slipper til i "Magic Mountain". 
Bandet oppgir Motorpsycho og Grateful Dead som forbilder, og det skinner gjennom. 

De har en stram ramme på de 12 kuttene, men det er ikke vanskelig å se for seg bandet i lange jammer. 
Musikken passer, og de har garantert evnen til å gjennomføre det. 
Hva med å slippe seg skikkelig løs i siste kutt på neste plate? 

Den kommer forhåpentlig om ikke så lenge. 
Roger Haaland har brukt mange år på å komme fram til debuten, men nå vet han tydeligvis hvor han vil med bandet. 

Et annet forbilde er St. Thomas. 
Thomas Hansen var en flott artist, men slet med psykiske problemer. 
Det kunne resultere i merkelige opptredener og en viss harselering i pressen. 
Han døde i 2007, 31 år gammel. 

Colonel Roger hyller ham med "Got a shirt from Saint Thomas", en skjør sang om en artist som levde et skjørt liv. 
Selv mottok jeg en t-skjorte med David Bowie i posten, sendt av plateselskapet i forbindelse med hans siste plate. 
Den ankom én dag etter meldingen om hans død. 

St. 
Thomas-sangen skiller seg ut, men du har også myke "Safely stored away". 

Miksingen står trollmannen Asley Stubbert bak, mens mastringen er gjort av Ed Brooks, en fyr som har tatt seg av både Pearl Jam, Death Cab For Cutie, Walkabouts og Fleet Foxes. 

Det har var vært en nesten overveldende strøm av sterke, lokale plater i høst. 
Dette er enda en. 

Beste spor: 
"Magic mountain", "Can't relate", "Got a shirt from Saint Thomas", "Safely stored away", "Burning feeling". 
