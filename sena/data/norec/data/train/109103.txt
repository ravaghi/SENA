Film:Velspilt mareritt 

Intenst og uhyre velspilt klaustrofisk mareritt med logiske brister. 

Det er som en strindbergsk dødsdans når Tjelta og Rubeck utkjemper en kamp på liv og død; alene på en øy - uten båt (og sannsynligvis uten internett). 
Angst, smerte, sinne og sterke følelser veves i et nett der kjærlighet og maktsyke nærmest frontkolliderer. 

I rollene som forfatterparet Kathrine og Thomas veksler styrkeforholdet dem imellom med intensitet og en gnagende uro som smitter over på tilskueren. 
Det hele kompromissløst ivaretatt i Bull Robsahms stramme regi. 

Men det velspilte visuelle og emosjonelle grepet greier ikke å skjule en del logiske brister. 
Kort fortalt så mister Thomas hukommelsen etter et fall på verandaen. 
Før det har han bedrevet psykisk voldtekt av sin kjæreste. 

Når hun skjønner at han ikke aner hvem han er, eller hvem hun er, griper hun et halmstrå; kan denne «nye» mannen vise seg som en mer sympatisk person? 
I så fall er det kanskje en grunn til ikke å røpe hans bakgrunn. 

Spillet som utløses er fascinerende og pirrende, men det er enkelte scener og avgjørelser som er nesten irriterende skurrende - og det til tross for Tjeltas og Rubecks overbevisende spill; nakent, hudløst uten overdrivelser. 

Manusforfatter Bull Robsahm er ikke like stringent som regissør Bull Robsahm. 
I tillegg til de logiske brister, stusser jeg over noe lettvint omgang med faktiske forhold. 

Dialogen er absolutt grei nok. 
Det er snarere det hun unngår, som kan virke noe lettvint. 
Vi får for eksempel ikke vite om Kathrine har opplevd Thomas' psykopatiske voldsomhet tidligere. 
I så fall er det vel en smule underlig at hun blir med ham til en øde øy som i dagevis er uten båtforbindelse. 

Det er også detaljer i måten Kathrine skjuler hans identitet på, som er litt overfladisk håndtert. 

Men Bull Robsahm er god til å dekke over disse manglene med vital kameraføring, et pulserende lydbilde og to skuespillere som gir alt de har. 
