Staut:Styrer etter sin egen stjerne 

Folkrockerne fra Valdres starter det nye året med å si ja til livet. 

Staut: 
"Ja" (Grammofon) 

Det er et greit budskap, akkurat som når de i "Kardemommelov" ber deg feie for egen dør før du snakker stygt om andre. 
Både "Ja" og "Kardemommelov" er låter det svinger av, og det skader slett ikke at de bruker dialekten. 

En dose ømhet er det også blitt plass til, som på "Født på ny" der piano og fele farger melodien. 
"Følgje hjarta" er allerede snappet opp av TV2s "Jakten på kjærligheten". 

Seksmannsgjengen debuterte med "Sjå sole" i 2010 og har siden hatt det travelt. 
Denne gang har de fått med seg Dire Straits' Guy Fletcher på orgel, mens Seljord-sangeren Marie Tveiten er med på "E vil". 

På sitt femte album føles Staut fortsatt som et friskt pust, kanskje fordi de stort sett styrer unna det vanlige, norske countrysporet (unntaket er "Fliken e syne") og heller dyrker sin egen miks av folkemusikk og rock. 
De følger sin egen ledestjerne, som det kan sies mens jula ennå henger igjen. 

Beste spor: 
"Ja", "Kardemommelov", "Født på ny", "E vil". 
