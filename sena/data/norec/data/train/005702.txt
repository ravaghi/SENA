Astrids stemningsskifte
Interessant vending av trønderen. 

Det har faktisk gått nesten halvannet år siden Astrid S lanserte debut-ep-en Party’s Over. 
En samling stort sett tåkete pop- og r&b-kutt - nærliggende å tenke The Weeknds mørke og sexy urbantoner som inspirasjon - som traff tidsånden som videoer av slim på Instagram. 
Ep-åpneren “Breathe” har definitivt sine pop-kvaliteter, og jeg blir fortsatt imponert og glad når jeg hører refrenget på “Such A Boy” da det er en tilnærmet perfekt pastisj av 00-talls-r&b. 

“Emotion” tar et steg unna lydbildet til ep-en. 
Interessante pianoakkorder a la Avicii innleder med følge av smittsom plystring og Astrid S sin dugende stemme som gjør oss obs på at hun har følelser. 
Så hører vi at både trommer, basslinje og synthhorn er innstilt på “schvært” - og det funker. 
Pop-singelen gjør et hederlig forsøk på å være grandios, og den treffer målskiva. 

Astrid S sier selv om låten at hun ønsker at lytterne skal få en verden de kan forsvinne inn i. 
Det føles ikke så langt unna sannheten når "Emotion" får nok runder på ørene, heller. 
Du merker at kind-of-a-big-deal-produsent Ali Payani har jobbet bra med å oppfylle wow-faktoren på “Emotion”. 
Det er generøse porsjoner av det meste her og låten gror. 

I grunn er singelen en positiv overraskelse. 
Det blir interessant å høre om dette er en ny retning for Astrid S i tiden som kommer, fordi denne sounden kler henne. 
