«Gordon & Paddy:»Nostalgiske streker for de minste 

Sjarmerende for de aller minste barna. 

Noe er på ferde. 
Et skummelt vesen stjeler alle de flotte nøttene til ekornet Valdemar. 
Slikt går da bare ikke an! 

Politimester Gordon hyrer inn musen Paddy som assistent. 
Hun er effektiv og har en utmerket luktesans. 
Padden Gordon begynner å dra på årene og er mest opptatt av at kjeksboksene inneholder både frokost, lunsj og middag! 
Paddy er klar for eventyr. 

Billedbok i bevegelse 

Handlingen i Gordon & Paddy – nøttemysteriet i skogen er slett ikke så komplisert. 
Det skal den heller ikke være. 
Dette er en yndig film myntet på de aller minste barna. 
Med sine 65 minutter er den ikke lengre enn at de små bør greie å holde konsentrasjonen så noenlunde. 

Filmen er basert på bøkene til Ulf Nilsson, illustrert av Gitte Spee. 
Animasjonen er langt fra Pixars verden og skapt av Dockhus Animation. 
Bildene ser ut som en billedbok i langsom bevegelse. 
Noen kommer kanskje til å mene at filmen har et for rolig tempo, men av og til er det godt å la øynene hvile på vakre og stemningsfulle bilder. 

Feministisk 

Gode kjønnsrollemønstre er morsomt ivaretatt av at herrekaninen er den som lager middagen, og at ekornet Valdemar er den som passer på i barnehagen. 
Paddy selv er et aldri så lite feministisk symbol, aktiv og uredd som hun er. 
Det hele er oppbyggelig og koselig. 

Filmen har et klart nostalgisk preg. 
Intrigen er som sagt enkel, men også litt skummel og spennende for de aller minste barna. 
Filmen er bygd opp rundt et ekte nøttemysterium. 
Gordon & Paddy er et sjarmerende og harmløst eventyr. 
