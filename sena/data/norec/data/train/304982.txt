Eufori på repeat - og med vindmaskin på full guffe
Variasjoner over veltygd tema for MGP-vinner Loreen. 

ALBUM: 
Ingen ble vel spesielt overrasket da svenske Loreen utklasserte syngende bestemødre og andre snurrepiperier i årets Eurovision, og megahiten «Euphoria» står også sentralt plassert på debuten «Heal», som et stødig midtpunkt i en ellers brokete samling eurotrancelåter. 

Best i neonlys med vindmaskin 
Det enkle er ikke nødvendigvis det beste for Loreen, det er i roligere øyeblikk som «If She's The One» at manglene - særlig på tekstfronten - vanskelig kan overses. 

På massivt synthmettede låter - med flagrende gevanter og hår blafrende i neonlyset fra vindmaskinen - flyter ting bedre for svensken, og av en god håndfull «Euphoria»-kloninger er det et par bidrag som vil kunne gjøre seg godt på et folkelig dansegulv når vi snart sjangler inn i julebordsesongen. 

Flyktig moro 
Det er likevel lite ved «Heal» det er verdt å bite seg merke i utover meget flyktig underholdning. 
Men litt god gammeldags moro har vel aldri skadet noen. 
Bare ikke tråkk over på dansegulvet. 
