Vellykket krigsepos
Endelig klarer et digitalt «Warhammer»-spill å fange essensen av det populære bordspillet. 

«Warhammer» er et av de mest populære bordspillene i verden. 
Nei, det er ikke snakk om Couronne, men om et strategispill med hundrevis av fantasifulle tinnsoldater malt i kraftige farger og med mikroskopiske detaljer. 

«Warhammer»-universet er skapt av Games Workshop, en av verdens største spillprodusenter. 
Og det er derfor ikke uten andakt man tar på seg oppgaven å lage et dataspill basert på bordspillet. 
Det har vært flere forsøk på å få til gode spill i dette universet, men ingen har lykkes. 
Før nå. 

Relic Entertainment, kjent for kvalitetsspillene «Homeworld» og «Impossible Creatures», klarer med «Warhammer 40.000: Dawn of War» å ta pulsen på «Warhammer 40.000»-universet og fange essensen fra bordspillet. 

Inspirert av klassikerne «Warcraft» og «Starcraft» (som igjen var inspirert av «Warhammer»), tilpasser Relic «Dawn of War» slik at det fungerer i sanntidsjangeren. 

Konseptet er ikke revolusjonerende eller innovativt, men det fungerer meget godt når det vellaget. 
Alle figurer i spillet er flott detaljerte og har vakre bevegelser, og det er flust av animasjoner som gjør spillopplevelsen levende. 

For eksempel har «Space Orks», eller «Da boyZ» som de kaller seg selv, britisk cockney-aksent, og er en av de morsomste rasene du kan spille i «Dawn of War». 
Når de tilkaller bygninger dundrer det ned en søppelhaug fra ytre rom med et smell. 
Små gobliner bygger så alle de forskjellige bygninger til orkene ut i fra skraphaugkratrene. 

Som i andre sanntidsstrategispill, går «Dawn of War» ut på å bygge en base for å tilkalle styrker, som man bruker for å nedkjempe motstanderne. 
Når motstanderen er nedkjempet eller gir seg, har man vunnet. 

I «Dawn of War» får man poeng for å kontrollere strategiske punkter på kartet, og disse poengene kan man bruke for å tilkalle nye styrker. 
Dette er med på tvinge spillerne tidlig ut i kamp for å kapre slike punkter. 

Men alt er ikke bare rosenrødt. 
Dessverre skorter det på enspiller siden av spillet. 
Med 11 oppdrag har man raskt spilt igjennom spillet, og man blir etterlatt med en følelse av at man har fått forrett og dessert men mangler middagen. 
11 enspiller oppdrag er ikke bare fint lite. 
Det er minstemål og godt under det man forventer seg av dagens spill. 

Det hjelper at oppdragene er varierte og den gjennomgående historien er god. 
Men det hjelper ikke at du kun får spille den fra «Space Marines» sin side og ikke fra de tre andre spennende spillbare rasene som, «Eldar», «Chaos» og «Space Ork». 
Dette er hastverksarbeid og kan bare rettferdiggjøres dersom de i fremtiden tilbyr gratis nedlastbar tilleggspakke. 

Oppdragene er på kort tid gjort unna og etter det kan du bare spille enkeltbrett mot datamaskinen eller mot andre i nettverk eller over internett. 
Ekstremt morsomt for de som spiller mye i nettverk, ikke fullt så morsomt for de som ikke liker det. 

Synd, for dette er det eneste som trekker ned i et ellers morsomt spill det kan være vel verdt å få med seg. 
