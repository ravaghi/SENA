En nasjon av krigsprofitører
SAKPROSA: 
Norge motsto britenes forsøk på å trekke oss inn i første verdenskrig, men ikke lysten til å spekulere i dens grusomheter. 

Roy Andersen: 
I britenes klør. 
Sakprosa. 
Aschehoug. 

Mens Roy Andersens forrige bok, ”1914. 
Inn i katastrofen”, handlet om de mange allianser som til slutt styrtet Europa ut i en krig som formet hele det 20. århundre, viser oppfølgeren hvor lite en avtale er verdt når det virkelig blir alvor. 

Selv om både de krigførende parter og de nøytrale regjeringene hele tiden viste til folkeretten og internasjonale avtaler de selv hadde undertegnet, trumfer krigens lov alt. 
Var det noe å tjene på å bryte høytidelige konvensjoner, så ble de brutt. 
Krigen var et sivilisasjonssammenbrudd på alle områder. 

Den norske nøytraliteten var også frynsete. 
Regjeringen inngikk avtaler, ikke minst med britene, som var klare nøytralitetsbrudd, men skjulte dem bak stråmenn og tilsynelatende private initiativ. 

Britene bestemte seg for å sulte ut tyskerne, og trengte Norges hjelp, siden vi blant annet forsynte Tyskland med fisk. 
Norge vegret seg, både for ikke å bli trukket inn i krigen, men også fordi denne handelen var så viktig. 

Som med boken om 1914, er Roy Andersens styrke også denne gang hans svakhet. 
Kildegrunnlaget er stort og imponerende, men detaljene blir for mange og for ensformige. 
Den kronologiske framstillingen av antallet transporter av kis eller koppertråder skygger etter hvert for det store bildet av hvor sammenvevd økonomiene var også i 1914. 
De krigførende makter trengte varer Norge hadde, og vi trengte forsyninger fra dem. 

Den politiske balansekunsten for å opprettholde nøytraliteten la ingen demper på næringslivets begeistring for mulighetene til grov spekulasjon som lå i massemyrderiene på slagmarken ved Somme eller Verdun. 
Andersen er god når han skriver om jobbetid og prangende forbruk. 
Bør Børson var tidens mann. 

Norsk Hydros grunnlegger, Sam Eyde framstilles også her som en mann som ikke lot humanistiske skrupler stå i veien for profitten. 
Andersen skriver: 
”For ham betydde ikke krigen død og elendighet. 
Den betød muligheter og nye markeder. 
” Eyde solgte gjerne Norsk Hydros dødbringende varer til begge sider, og var ikke alene blant norske næringslivsledere om en slik holdning. 

Bokens underliggende budskap er at i krig, enda mer enn i fred, er enhver nasjon seg selv nok. 
Tittelen ”I britenes klør” beskriver ikke forholdet mellom en uskyldig liten nasjon og en overmakt. 
Klørne er der for å sikre britenes interesser, også den norske regjering tenkte utelukkende på egen tarv. 

Den britiske minister i Stockholm, Esme Howard, skrev i sine memoarer: 
”Målene til de nøytrale landene var å tjene så mye penger de kunne på krigen ved å handle med de krigførende og dermed, bevisst eller ei, bidra til å forlenge krigen så mye som mulig.” 
Norge var mer i grådighetens klør enn i britenes. 

Også i denne boken gir Andersen en fascinerende framstilling av forholdet mellom kong Haakon og regjeringen. 
Basert på dagbøkene til kongen og den britiske minister i Norge, Mansfeldt de Cardonell Findlay, viser han hvor sterkt Haakon var britenes mann, og hvor villig han ville trukket Norge inn i krigen, om ikke regjeringen, og da først og fremst utenriksminister Ihlen, hadde hindret ham. 

Ettersom denne boken stanser ved utgangen av 1916, kommer det sannsynligvis nok en oppfølger. 
Der må Andersen gjerne være litt mindre nøytral. 
Mer av de kommenterende innskuddene som han en sjelden gang krydrer framstillingen med, vil gi teksten høyere temperatur. 
Det faktiske grunnlaget er uansett bunnsolid. 
