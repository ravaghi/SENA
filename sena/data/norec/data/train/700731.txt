Tenårene suger
Mike Mills er musikkvideoregissøren som debuterer som spillefilmregissør i en liten independent-film med skuespillerstørrelser som Tilda Swinton, Keanu Reeves og Vince Vaughn på rollelisten. 

Historien er basert på en roman av Walter Kirn, og kretser først og fremst rundt 17-åringen Justin, som til sin egen og farens store fortvilelse og skam fortsatt suger på tommeltotten. 
Men det er ikke det eneste som er snodig i den ved første øyekast alminnelige kjernefamilien Cobb. 
Moren Audrey er hemmelig forelsket i en tv-stjerne, og faren er fortsatt bitter for at en kneskade satte en stopper for en karriere som proff fotballspiller. 
Forholdet mellom foreldre, søsken og barn, tenåringer imellom og ambisjoner er viktige temaer i den rolige filmen. 

Det er verdt å merke seg navnet og fjeset til Lou Pucci i hovedrollen som Justin. 
Han er et ekstraordinært skuespillertalent med et av disse veike og svært uttrykksfulle fjesene som du aldri får sett nok på. 
16 år gammel fikk han Sølvbjørnen på filmfestivalen i Berlin for denne rolleprestasjonen. 

Ellers er det nesten verd å se filmen utelukkende for å oppleve Vaughn og Reeves i uvanlige roller som henholdsvis lærertørrpinn og new age-tannlege. 
Begge kommer utmerket fra det. 

«Thumbsucker» er den typen amerikansk independentfilm fra sært og småtrist forstadsliv som ikke nødvendigvis underholder og engasjerer så intenst underveis, men som gir en god og tankevekkende totalopplevelse når du har sett hele. 
Men regissøren kunne med hell byttet ut noe av den tause tristessen med litt humor. 
Den ulmer under overflaten, og historien legger opp til smilende øyeblikk, men den forløses aldri skikkelig. 
