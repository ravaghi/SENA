Dyster og kåt Affleck
Alltid skal vennene stå i veien når amerikanere skal oppføre seg fint. 

The Town: 
Amerikansk krimdrama. 
2010. 
2 timer. 
15 år. 
Regi: 
Ben Affleck. 
Med: 
Ben Affleck, Rebecca Hall, Jon Hamm, Jeremy Renner. 

Det står i Grunnloven: 
Alle gode amerikanere skal lage en film som dette: 
To gode kamerater havner på hver sin side av skillet mellom yin og yan — og et sted i brødrekonflikten står det en slags Yoko Ono og misbilliger dem. 

Filmen handler fra Charlestown i Boston, The Town, et område som er kjent for å oppdra ranere. 
Der driver Ben Affleck og hans venn Jon Hamm og planlegger ran. 
En dag tar de banken der Rebecca Hall er sjef, og kidnapper henne en liten stund. 
Men på grunn av det puslete kvinnemenneskets nakne ankler kan ikke den følsomme Affleck glemme dama, så han stalker henne skikkelig opp og blir kjæreste og har så søt forbrytersex med henne at han ombestemmer karrierevalget sitt. 
Men så lett er det ikke å svikte gamle kamerater. 
Ånei. 

Og dermed går vi den pilsblaute gamle lysløypa. 
Jon Hamm klager fælt, den blomsterselgende eklingen Pete Postlethwaite truer med kastrering, og før du vet ordet av det har Affleck fortalt hele den triste historien sin om sportskarrieren som røyk og mamma som ble borte. 
Synd at Oprah gir seg. 

Det blir for pinglete. 
Det er som en Steven Seagal-film med Woody Allen i hovedrollen. 
Paradokset med alvorlige Olsenbanden-filmer er at de ofte skildrer folk som det er umulig å like. 
