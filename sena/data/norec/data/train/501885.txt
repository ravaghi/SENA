Viktig, men småleg av Terje Tvedt
Forfattaren formulerer vesentleg kritikk av multikulturalismen, men er for opp i gamle fiendar. 

Terje Tvedt har store ambisjonar med den siste boka si. 
«Det internasjonale gjennombruddet» er eit forsøk på å skildra framveksten av ein heilt ny epoke i norsk historie, frå 1960-åra og fram til i dag. 
Dei ideologiske, politiske og kulturelle endringane er illustrerte ved overskriftene på dei tre delane i boka: 
«Da Norge møtte verden», «Da verden kom til Norge» og «Det humanitær-politiske kompleks». 

At me snakkar om djuptgåande skifte som fortener kritisk analyse, kan det neppe vera tvil om. 
Få er betre kvalifisert til det enn Bergens-professoren Tvedt, med sine inngåande kunnskapar om internasjonal og norsk historie. 

Derfor er det litt skuffande at ein så stor del av boka blir brukt til nye utfall mot Tvedts velkjende angrepsmål, det han kallar «den humanitær-politiske eliten», som med Tvedts ord har innført eit «godhetstyranni» med seg sjølv i rolla som forvaltarar av den gode moral. 

Sentrale figurar i denne eliten er folk som Jan Egeland, Hilde Frafjord Johnson og Jonas Gahr Støre, støtta opp av frivillige organisasjonar, journalistar, kyrkjefolk og andre, som ifølgje Tvedt har skapt eit «dominerende fromhetsmotiv hvor jomfru Maria som sørgjer over sin sønn Jesus, ble erstattet av en minister eller en kjendis, gjerne på huk, men omgitt av afrikanske barn; helst mange barn, og åpenbart takknemlige barn». 

Det er mangt å seia om Norges rolle som «fredsnasjon» og «humanitær stormakt». 
Me driv jo også og bombar uskikkelege land, mens me sel våpen og laks og pumpar olje i andre, som heller ikkje er menneskerettslege mønsternasjonar. 

Terje Tvedt har gjort ein god jobb i å avsløra slikt hykleri, samtidig som han også har vist kor liten kunnskap som ofte ligg til grunn for engasjementet i fjerne land. 
Her kunne han med fordel også avlagt norsk næringsliv fleire visittar. 

Men kritikken hadde stått seg på ei rausare haldning. 
Å framstilla «den humanitær-politiske eliten» som «kosmopolitiske narsissister» som ser på Fridtjof Nansen som «kroppsliggjøringen av dem sjølv», er ein karikatur. 
Det er også unyansert, for å seia det forsiktig, når Tvedt tillegg Norsk Journalistlag den meining at journalistikken om det fleirkulturelle Norge «ikke først og fremst skulle være opptatt av hva som var sant, men av hva som var positivt for nordmenns syn på integrering». 

I same gate kjem kritikken av ein kronikk i Aftenposten av Arne Johan Vetlesen, Thomas Hylland Eriksen og Sindre Bangstad, som i kjølvatnet av 22. juli-terroren åtvara mot hatefulle ytringar. 
Den blir av Tvedt utlagt som eit krav om at «det skulle bli forbudt å kritisere ideen om det multikulturelle samfunnet». 

Når det er sagt, teiknar Tvedt også eit på mange måtar treffande bilete av det ideologiske universet som var særleg dominerande på 1990-talet, då Vesten hadde vunne den kalde krigen, murar og grenser fall, demokrati og menneskerettar var på frammarsj og det berre var eit tidsspørsmål før alle ville omfamna våre – ikkje «vestlege», men «universelle» – verdiar. 
Det var tankar som var vann fram i heile den vestlege verda, men kanskje, som Tvedt skriv, i «destillert form» i Norge, med vår idealistiske og misjonerande småstatstradisjon. 

I dag er det lettare å sjå naiviteten i tankane frå desse åra. 
Møtet med «dei andre» var ikkje så harmonisk. 
Historia var ikkje slutt. 
Ikkje alle vil bli som oss. 
Også i Vesten har det kome politiske jordskjelv som tvingar oss til å tenkja annleis og djupare om nasjon, religion, globalisering og multikulturalisme. 

Men 1990-talet er for lengst over. 
Debattklimaet er i endring. 
Djevelens advokatar mot multikulturalismen er det ingen mangel på, det som debatten treng er heller ei intellektuell og moralsk anstendig alternativ tenking som set opp grenser mot kommentarfelta og konspirasjonane. 

Med «Det internasjonale gjennombruddet» har Terje Tvedt gitt eit viktig bidrag til ei slik retning, som ikkje treng å få merkelappen «konservativ». 
Enno er han likevel for opptatt av å kjempa gamle slag. 
