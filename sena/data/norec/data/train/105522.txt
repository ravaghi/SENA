From Russia with love, men lite latter
Riktignok hoppet ingen Putin-kopi ned fra himmelen med James Bond, men Russland fikk under åpningsseremonien demonstrert til gangs at de er ekstremt flinke til å styre store grupper med folk. 

Åpningsseremoni, vinter-OL i Sotsji 2014 

I oppkjøringen til OL i Sotsji har vi journalister sutret over halvferdige hotellrom og sviktende logistikk. 
Men under den offisielle åpningen på Fisht stadion fredag kveld klaffet det meste. 

Atletenes inntog løses ved at hvert land går halve banen, til annenhver side, før de ledes opp til seteplasser på tribunen. 
Det oppleves som en mer effektiv måte å få presentert 88 land på enn vi har sett i andre åpningsseremonier. 

For å fyre oss opp igjen, smeller russerne av litt innendørsfyrverkeri, før maskotene i gigantformat kjøres rundt på hvitkamuflerte Batman-biler. 

Når vi legger til en dæsj dansende, oppblåsbare russiske ikoner, et sobert lys og skygge-spill om Peter den stores moderniseringsinnsats, militærmarsj og balldans før gigantmaskiner gjør inntog og viser oss endringene i kjølvannet av den russiske revolusjon, er det stadig imponerende, men mangler noe djervt og overraskende. 

OL-seremonier skal riktignok nå så mange at det må gjøres trygt, men det skader ikke å krydre med litt humor. 

Det hele er storslått, stilrent, vakkert og tradisjonelt. 
Til tross for at noen strofer fra duoen t.A.T.u, som opptrådte på oppvarmingsshowet og er kjent for å flørte med lesbeuttrykk, kan høres gjennom seremonien. 

Og selv om tilsynelatende halvparten av de 330 milliardene 
Ol skal ha kostet svis av på avslutningsfyrverkeriet, mangler Sotsji-åpningen den siste lille gnisten. 

INGVILL DYBFEST DAHL 
