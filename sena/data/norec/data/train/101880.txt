Film:Lunsj med emosjoner 

I en tid da skriftlig kommunikasjon stort sett foregår digitalt, er det befriende å se en hel film der papirlapper med skriftlige betroelser har hovedrollen. 

Denne indiske underfundige fortellingen er krydret med velduftende måltider, ensomme mennesker og emosjoner som vokser seg varme. 
Den dveler seg noe langsomt og repeterende fremover, men den har stemningsfulle og humoristiske detaljer. 

Handlingen er lagt til Mumbai; en by med høy puls, høy temperatur og mange mennesker. 
Rundt en million lunsjbokser fraktes i kortere og lengre distanser daglig. 
Logistikken er finurlig og imponerende. 

En lunsj-boks på avveier får uante følger, både for Ila (Kaur) som lager maten, og for en desillusjonerte regnskapsfører (Khan) som mottar boksen istedenfor Ilas utro ektemann. 

En enkel beskjed på en papirlapp leder gradvis til åpenhjertig og lett flørtende brevveksling; to mennesker våger å ta skrittene videre i sine monotone liv. 
Kontormannen, som kun har ventet på pensjonisttilværelsen, får også øynene opp for sin nye kollega; en ung kar uten familie, men med ukuelig optimisme. 

Dette er de små nyansers film. 
Gjennom glimt i øynene, enkle klesskift, underfundige smil og lysere stemmeleie ser vi hvordan lunsjboksens aromatiske godsaker og brevlappenes små hemmeligheter gjør at persongalleriet endrer karakterer. 

Uten å konkludere med en lettvint romantisk happy ending, løfter filmen de menneskelige relasjonene til et troverdig optimistisk nivå. 
