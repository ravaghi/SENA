TV-anmeldelse«Den som reddast kan»: 
Uspiselig heltinne 

Påskekrim med en kvinnelig krimhelt som ikke er lett å like. 
Heldigvis byr historien på nervepirrende overraskelser. 

«DEN SOM REDDAST KAN» BBC-krim, enkeltepisode NRK 1, torsdag 5. april kl. 21.25 BBC-krimmen basert på Sophie Hannas bok med samme navn, har driv fra første sekund: 

En mor og hennes fem år gamle datter blir funnet døde i badekaret i familiens luksushjem. 
Faren har hemmeligheter, men også et vanntett alibi. 

Politiets teori om at moren skal ha drept sin egen datter for så å ta sitt eget liv, slår raskt sprekker. 
Etterforskerne Charlie Zailer og Simon Waterhouse er likevel ikke enige om hva som har skjedd og har i tillegg store samarbeidsproblemer. 

Olivia Williams (kjent fra filmer som «Sjette sjans» og «An Education») har gitt Zailer dyster og misantropisk karakter. 
Det kan nesten virke som om 2011-produksjonen har ønsket å gjenskape litt av Sofe Gråbøls magi som plaget kvinnelig etterforsker i den danske verdenssuksessen «Forbrytelsen». 

Men der Gråbøls Sarah Lund var umulig ikke å like, til tross sine mange brister, er Zailer rett og slett uspiselig. 
Karakteren smiler aldri og er så touchy i forhold til omgivelsene sine at det er irriterende. 

Dialogen mellom Zailer og kollegaen Waterhouse er dessuten både stiv og lite troverdig. 
Det hjelper heller ikke at skuespillerne har null kjemi. 

Karakterspillet overdøver heldigvis ikke den sterke historien, som faktisk tar seg opp jo lengre inn i «Den som reddast kan» man kommer. 
Takket være et par grøssere av noen vendinger underveis, er dette en fornøyelig seeropplevelse. 

AV CAMILLA BJØRN 
