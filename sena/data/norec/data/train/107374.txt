Ekstrem forvandling
Regi: 
Gregg Araki. 
Med: 
Brady Corbet, Joseph Gordon-Levitt, Bill Sage, Jeff Licon, Elisabeth Shue. 
Am. drama. 
15 år. 

Usentimentalt og ekstremt levende om to unge gutter som skjener ut i kjølvannet av et overgrep. 

De er to komplette motpoler: 
Den ene kyniker, gutteprostituert og vakker som en gud. 
Den andre aseksuell, sengevæter og redd for alt. 

Som åtteåringer er de en sommer sexleketøy for byens baseballtrener. 
Skaden er umiddelbar, uendelig, ugjennomtrengelig. 
Gjennom tenårene skjener de ut i hver sin retning. 
Innerst inne vil de bare forsvinne. 
Fordampe, bli til luft og ingenting. 
De snakker aldri om det. 

Den ene fordi han ikke vil. 
Men han kan aldri slå seg til ro. 
Den andre fordi han ikke kan. 
Blokkeringen er total, han aner ikke hva som rammet ham. 
Han tror han må ha blitt bortført av en UFO. 
Under et forvirret ytre slumrer et voldsomt sinne. 
Gregg Araki er en slags «homsefilmens enfant terrible». 
Provokativ og suveren. 
En stund tror man at han driver med oss, langt på siden av mål. 

Det gjør han ikke. 
Araki åpner lukkede dører og forbudte univers. 
Ubehagelig ekte og ekte involverende. 
Filmatisk oppfinnsomt og med de vanskelige sannheters nyansering. 

Befriende direkte. 
Høyt hevet over de politisk korrekte trender - samt gjengs takt og tone. 

ELLEN MARGRETHE SAND 
