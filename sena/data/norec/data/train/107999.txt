Nostalgisk nedtur
Regi: 
George Lucas, Irvin Kershner, Richard Marquand Med: 
Mark Hamill, Jarrison Ford, Carrie Fisher 

Om du er en mann et sted mellom 30 og 40, er oddsene gode for at du har et halvreligiøst forhold til George Lucas opprinnelige «StarWars»-filmer. 

Sjansene er også til stede for at et gjensyn med disse «klassikerne», omsider tilgjengelige på DVD, fort kan bli noe av en nedturfor selv den mest nostalgiske fan. 

For om man ser bort fra at Luke Skywalkers laservåpen vel må sies å være noe bortimot det definitive guttedrømleketøyet, og at Darth Vaders utseende og stemme gjør ham til en av de mest effektive superskurkene i filmhistorien, er ikke «Star Wars» (1977, nå med undertittelen «A New Hope»), «The Empire Strikes Back» (1980) og «Return Of The Jedi» (1983) stort til filmer. 
Vel har de rent visuelt holdt seg overraskende godt - både den siste halvtimen av den første og de første tjue minuttene av den andre (innspilt på Finse i Norge, og med Arve Juritzen og Se og Hør-redaktør Odd Johan Nelvik blant statistene) kunne vært innspilt i går. 

Stjernekrigssjef Lucas eget THX-lydsystem sørger dessuten for at hjemmekinoanlegget blir satt på en ordentlig prøve. 
Men, altså, den tredelte historien - med dertil hørende moral - er så enkel og så klønete fortalt at man helst bør være enten barn eller amerikaner, eller kanskje helst begge deler, for å kunne ta den særlig alvorlig. 

Greit nok at kampen mellom det onde og gode er selve ur-historien, og greit nok at Lucas gjorde hjemmeleksene for å fundere eposet sitt i klassisk mytologi. 
Han er likevel ingen regissør, og heller ingen manusforfatter. 

Bruken av redigeringstriks hentet fra 50- og 60-tallsTV-seriene han vokste opp med, forsterker inntrykket av at «Star Wars»-trilogien mest av alt er opphøyde B-filmer, og de jevnt over totalt uinvolverende skuespillerprestasjonene får filmene til å føles som TV-spill med levende mennesker. 

Dette sagt: 
Øyeblikk av barnlig søndagsmatiné-magi finnes, og filmene er selvsagt blitt feilfritt overført til DVD-mediet. 
Disken med bonusmateriale er dessuten meget rikholdig, dominert av en drøyt to timer lang nyprodusert dokumentar. 
Denne unngår dessverre å forholde seg til anklagene om at «Star Wars» innebar startskuddet for en permanent forsimpling av amerikansk underholdningsfilm, men er på mange måter vel så medrivende som selve filmene. 

MORTEN STÅLE NILSEN 
