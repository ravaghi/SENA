Fantastiske rytmeagenter
Glem CIA, KGB og MI5. 
I Nintendo DS-spillet «Elite Beat Agents» finner du verdens desidert kuleste hemmelige agenter. 

En forelsket high school-jente. 
En Hollywood-regissør. 
En julaften med et sørgelig skjær. 
En fartsglad taxisjåfør i San Fransisco. 

Erketypisk amerikansk, alt sammen. 
Men i hendene til spillselskapet iNiS forvandles det hele til nydelig og erketypisk japansk pølsevev. 

17 år gamle Jane får sin sportsstjerne. 
Regissør Chris Silverscreen lager sin «Meowzilla»-blockbuster. 
Jack kommer frem til sykehuset med den gravide kvinnen i baksetet og politiet på hjul. 

Og syv år gamle Lucy får et siste møte med sin døde far på selveste julaften. 
Snufs, hulk. 

Alt på grunn av de tre dresskledde kjekkasene i «Elite Beat Agents» - en hemmelig organisasjon som løser hverdagsproblemer ved hjelp av dans. 

Ja, dans. 
De tre agentene vrikker, klapper og snurrer seg gjennom låter som «Let's Dance», «Jumpin' Jack Flash», «Y.M.C.A.» og «Sk8er Boi», mens du klikker og drar på skjermen i bortimot hypnotisk takt med musikken. 

Det er altså snakk om et rytmespill ledsaget av herlig absurde historier og rollefigurer. 
Et spill som kombinerer strålende (om enn noe sær) humor med glimrende design og sterkt vanedannende spillbarhet. 

Med fire vanskelighetsgrader (to av dem låses opp etter at du har klart de to første) og både co-op og multiplayer som toppen av en allerede fullkommen kransekake. 

«Elite Beat Agents» er i det hele tatt en unik spillopplevelse. 
Og på Nintendo DS har spillet funnet sitt perfekte håndholdte hjem. 

PS: 
«Elite Beat Agents» er en vestlig tilpasset versjon av det japanske spillet «Osu! 
Tatakae! 
Ouendan» fra 2005. 
Her var agentene mannlige cheerleaders. 

Rytmespillet Elite Beat Agents på Nintendo DS fenger VG Netts spillanmelder. 
