Bosch ART 26 LI kantklipper
Grei i bruk på gressplenen, men ikke for de mer viltvoksende hagene. 

Har du en stor og viltvoksende hage, eller kun en liten hageflekk? 
DinSide har testet hvor godt gresttrimmeren Bosch ART 26 LI trimmer gresset, og hvor godt den klipper langs kantene. 

Takler plen 

De fleste gresstrimmere og kantklippere har en spole med nylontråd som gjør selve klippejobben. 
Det gjelder ikke for denne oppladbare gresstrimmeren, som derimot har en liten plastkniv festet på undersiden av skjærehodet. 
Når man starter opp gresstrimmeren, går plastkniven rundt. 
Selv om plastkniven ser en smule stusselig ut, gjør den en god jobb på gresset. 

Har man kun en liten plen som skal trimmes i ny og ne, og ønsker en klipper som tar liten plass, kan man fint klare seg med denne. 
Gresstrimmeren fungerer helt greit til slik bruk. 

Det er litt vanskelig å få gresset helt jevnt, men gresstrimmeren er lett å holde og enkel å klippe med. 

Skjøre plastkniver 

Har gresset derimot vokst seg noe lenger, og er iblandet løvetann og andre planter med tykkere stilker, er ikke denne optimal. 
Og det er jo gjerne akkurat i kantene at litt grovere vekster får gro. 
Da vi testet kantklipperen på de mer viltvoksende delene av hagen, slet den langt mer med klippingen, og man kunne høre at den jobbet mye tyngre. 

Under testingen brukte vi gresstrimmeren langs gjerdekanter, inntil busker og rundt trær. 
Bosch skriver selv følgende om produktet: 
"Enten du vil trimme kanter eller klippe busker: 
Den batteridrevne gresstrimmeren fra Bosch har krefter til flere hundre meter med pent klipte kanter." 

Vi har ikke noe å si på kreftene til den batteridrevne gresstrimmeren, men plastknivene sliter likevel med busker og tynne kvister. 
Under testingen opplevde vi å knekke to slike plastkniver, nettopp fordi vi kom borti litt større planter. 

Plastknivene selges som tilbehør til gresstrimmeren, noe man like gjerne bør satse på å kjøpe med seg først som sist. 
For man vil komme til å trenge ekstra kniver. 

Om Bosch art 26 li 

Både lengden på gresstrimmeren, håndtaket og skjærehodet kan justeres, noe som var veldig enkelt å få til. 
Dette gjør det enkelt å komme til der man ønsker å klippe, i tillegg til at det er lett å finne en behagelig arbeidsstiling. 

Plastknivene er meget enkle å skifte ut, men er etter vår mening litt for skjøre - det skulle svært lite til for at de knakk. 
Når det er sagt: 
Det er lettere å se hvor mange plastkniver igjen, i forhold til hvor mye nylontråd du har til rådighet, slik at du ikke trenger å gå tom midt i arbeidet. 

Bosch ART 26 Li 
