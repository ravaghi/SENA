Pineapple Express
Hasjkomedie på tomgang 

Den amerikanske hasjkomedien ”Pineapple Express” har gått rett på Blu-ray og DVD i Norge. 

Det er grunn til å sperre øynene oppe når en film skrevet og produsert av Judd Apatow, Seth Rogen og Evan Goldberg, med Rogen og James Franco i hovedrollene, ikke får kinorelease her i landet. 

Dette er tross alt teamet bak filmer som ”Knocked up” og ”Superbad”. 
Ville ikke dette vært en selvskreven vinner på kino? 
En titt på Blu-ray’en viser at det kanskje var like greit at ”Pineapple Express” gikk rett på disk. 

Blir vitne til mord 

Dale Denton (Seth Rogen) blir vitne til et brutalt mord, begått av en narkobaron og en korrupt politikvinne. 
Han hiver fra seg jointen og rømmer til det eneste stedet han føler han kan dra, nemlig til hasjlangeren Saul (James Franco). 

Men jointen Dale kastet fra seg på åstedet er av den spesielle typen Pineapple Express, som bare Saul selger, og snart må Dale og Saul rømme fra farlige skurker, samtidig som de risikerer å havne i en krig mellom byens rivaliserende narkobander. 

Det prates uten mål og mening 

Dette lille handlingsreferatet høres faktisk ikke så verst ut, og kunne vært et strålende utgangspunkt for en heseblesende og ellevill actionkomedie. 
Problemet er at filmen aldri tar av. 
Stonergutta tilbringer mye av tiden med å prate tull. 
Og det prates og prates uten mål og mening. 

Jeg får inntrykk av at mange av scenene er et resultat av improvisasjon, der regissør David Gordon Green stoler på at det er godt nok å se skuespillerne spille høye. 
Men det er det ikke. 
Komedien går på tomgang, og er altfor lite morsom. 
Historien varer i en time, mens filmen varer i to. 

Kanskje bedre med en joint? 

Innledningsvis taler Dale Denton varmt om hasjens kvaliteter. 
Alt blir bedre med en joint. 
Mat blir bedre. 
Sex blir bedre. 
Musikk blir bedre. 
Film blir bedre. 
Og faktisk kunne ”Pineapple Express” kanskje vært en bedre filmopplevelse med en joint for alt jeg vet, men jeg så den i helt rusfrie omgivelser, og det var en skuffende opplevelse. 

Jeg er fremdeles glad i Seth Rogen, og håper at hans neste film, ”The Green Hornet”, blir bedre. 
Judd Apatow har også prosjekter på gang som det er lov å håpe er morsommere enn ”Pineapple Express”. 
