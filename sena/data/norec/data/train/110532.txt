Tracy Chapman:«Our Bright Future» 

(Atlantic / Warner) 

Med stadig mindre på hjertet 

Tracy Chapman ga i 1988 ut ett av historiens sterkeste debutalbum (selvtitulert) og har med svært vekslende hell fulgt opp denne vellykkede formelen etterpå. 
I uttrykk er «Our Bright Future» temmelig lik debuten, men brodden i spesielt ordene har dalt drastisk i kvalitet på disse årene. 

Det hviler som før en behagelig melankoli over Chapmans karakteristiske stemme, men samtidig har det seget inn en viss tretthet i den som tyder på at sulten og sinnet slett ikke er like tilstedeværende lenger. 
Denne slitasjen kan også spores i både kjærlighetsvisene og de mer politisk pregede kommentarene hennes - kommentarer som tidvis er forbløffende banale til Tracy Chapman å være. 

Skal du høre noe av denne damen bør du heller gå i et antikvariat og kjøpe tyve år gamle «Tracy Chapman». 
Dèn er en naturlig del av moderne populærmusikks kanon - ikke dette her. 

ANBEFALTE KJØP: 
«Save Us All», «Spring» og «Something To See». 
