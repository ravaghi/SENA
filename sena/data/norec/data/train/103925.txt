Steady Steele:«Steady Steele» 

(Bergen Records/Bare Bra Musikk) 

Lett og lekent fra mangslungent Bergens-band. 

Stein Urheim heter drivkraften bak dette prosjektet, og han er som bergensere flest; grenseløst åpen i sitt musikalske sinn. 
Det er uhyre vanskelig å båssette Steady Steele, selv om de har en forkjærlighet for amerikaniserte blå grooves. 
Urheim kan tidvis minne om både Robben Ford og Ry Cooder i stemmen, mens bandet bak ham like gjerne ruller som - akkurat! 
- The Band eller ikler sangene myke bossanova-toner («Simple Guy»), slik hans bysbarn Sondre Lerche og Nathalie Nordnes også er glad i. 
Aller best på dette mildt sagt varierte albumet er likevel voodoo-beatende «Obstinate Lover», som også har tyngden som enkelte deler av platen mangler. 
