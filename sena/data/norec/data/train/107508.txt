Lego-ridderne vender tilbake
Har du ikke råd til å gjenskape hele Star Wars-universet i legobrikker? 
Fortvil ikke. 
Her er den virtuelle Lego-lekegrinden. 

Fansen har allerede lagt seg i kø utenfor Colosseum kino i Oslo. 
De venter i åndeløs spenning på den 19. mai, når filmen «Star Wars: 
Episode III - Sithene tar hevn» har premiere. 

Mange detaljer fra filmen er kjent allerede. 
Og i dag slippes flere. 
Av en gjeng Lego-figurer, av alle ting. 

Spillet «Lego Star Wars» gjenforteller handlingen i de tre første «Star Wars»-episodene, og er noe såpass sært som et spill hvor bygninger, romskip, forskjellige maskiner og mye annet er bygget opp av digitale Lego-brikker. 
Det tar en stund å få hodet til å akseptere det - virtuelle legofigurer med lyssverd altså - men fordelen er åpenbar: 

For å ha råd til alle brikkene som til sammen utgjør «Lego Star Wars», må du være trillionær. 
Minst. 

Dermed skapes det for min egen del en barnslig glede av å leke Jedi-ridder i dette absurde, virtuelle Lego-universet. 
Tenk å ha SÅ mange legobrikker i virkeligheten da! 
O' lykke. 

Basiskonseptet med legobrikkene utnyttes riktignok ikke til det fulle i spillet, du kan ikke rive fra hverandre alt du ser og bygge hva du vil. 

Men det brukes jevnlig til å løse forskjellige puzzles og for å komme deg videre. 
Og det geniale er at det er jedikreftene som får brikkene til å gå fra hverandre og settes sammen til noe nytt. 
Både praktisk og troverdig. 

Selve spillbarheten er i det hele tatt svært god. 
Du får en fin-fin miks av utforsking, action, puzzle-løsing og plattformhopping - alt til de velkjente tonene fra «Star Wars»-filmene og med Lego-versjoner av rollene du kjenner så godt fra før. 

Dessuten har spillet en totalt integrert tospillermulighet - en kompis kan når som helst hoppe inn for å hjelpe deg. 

Min opplevelse heves også av minner fra barndommen og av det lettere absurde i det hele. 
Normal fortellerteknikk brukes ikke her, den minimalistiske innpakningen og mangel på dialog gjenskaper i steden følelsen av å flytte rundt på fysiske legofigurer i gamle dager mens jeg lagde alle lydeffektene selv. 

Det er ikke første gang Lego har dannet utgangspunktet for spill. 
De velkjente figurene har blant annet befolket Harry Potters magiske verden, fotballbaner og racerbiler. 

Men «Lego Star Wars» er det klart mest vellykkede forsøket til nå på å føre de analoge brikkene inn i den digitale tidsalder. 

Det blir ikke helt det samme, jeg ville nok ha foretrukket å eie en milliard trilliard legobrikker og bygge alt selv (i alle fall hvis jeg var liten), men det kommer fryktelig nære. 

Og som et ekstra bonus, skal det bli morsomt å ta turen til Colosseum i helgen for å avsløre hva som skjer i filmen. 
