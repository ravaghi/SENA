Har du savnet «Gilmore Girls»?
Si velkommen til «Bunheads», serieskaperens nye versjon. 

TV-SERIE: 
Med «Bunheads» er «Gilmore Girls»-skaper Amy Sherman-Palladino tilbake på skjermen, fire år etter at hennes forrige serie ble kansellert bare tre episoder gammel. 

Denne gangen er det riktignok ikke fullt og helt hennes eget konsept 
- Sherman ble nemlig hentet inn av tv-selskapet for å piffe opp et eksisterende pilotprosjekt skrevet av Lamar Damon. 
De to deler opphavskrediteringen, men dette er utvilsomt Shermans produksjon. 

For flere generasjoner 

«Bunheads» er oppkalt etter et slangord for ballerinaer, som spiller på deres typiske knute-frisyre. 

Med fire ballettdansende tenåringsjenter i sentrale roller kunne man forventet et intrigemakende tenåringsdrama à la «Gossip Girl», men den gang ei. 

«Bunheads» føyer seg derimot inn i en stolt tradisjon av generasjonsoverskridende dramaserier med perspektiver for både unge og voksne. 

Desillusjonert showdanser 

Hovedpersonen Michelle er en talentfull danser i 30-åra, som etter åtte år i Las Vegas-show innser at mulighetene ikke lenger ligger åpne. 

I et desperat og fuktig øyeblikk gifter hun seg med en beundrer og blir med til den lille hjembyen hans. 
Der oppstår et ufrivillig nært forhold til moren Fanny, en tidligere danser som driver den lokale danseskolen. 

For «Gilmore»-seere er det velkjent tematikk vi møter. 

Det handler om mer eller mindre kompliserte relasjoner mellom mennesker - kvinner, i all hovedsak - og om å finne verdien i det jordnære og sjarmen i det eksentriske, på tross av store personlige ambisjoner. 

Også formen er lett gjenkjennelig, med et stort birollegalleri og et dialogdrevet plott som er tålmodig filmet, men på Shermans Aaron Sorkin-aktige vis skyter sarkastiske spissformuleringer og popkulturelle referanser veggimellom. 

Videreført univers 

Dessuten er Kelly Bishops figur som Fanny påfallende lik den hun i sju år gjorde som Emily Gilmore, uten at det gjør den mindre sterk, underholdende og elskelig. 

Broadway-skuespiller Sutton Foster lykkes ikke alltid like godt med å balansere komedie og menneskelighet i sin rolle som Michelle, og det er disse i stundene «Bunheads» skinner minst. 

Først og fremst er likevel serien en tydelig videreføring av universet Sherman ikke fikk fullført da hun måtte gi seg før siste sesong «Gilmore Girls»: 
Sjarmerende, smart og underfundig, og fullt av humor og hjertevarme. 
