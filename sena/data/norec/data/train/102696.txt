Sandélig lekkert
Hun er ferdig med å skrive for Susan Boyle og Leona Lewis. 
Nå blåser Emeli Sandé støvet av nittitallsklisjéene. 

Emeli Sandé - «Our Version of Events» (Virgin/EMI) 

Adele Emeli Sandé fikk æren og byrden av å bli kåret til årets kritikerfavoritt under BRIT Awards, slik hennes mer berømte navnesøster gjorde fire år tidligere. 
Listen ble ikke lagt lavere da Simon Cowell betegnet Sandé som sin favorittlåtsrkiver. 

Den skotske sangeren har jobbbet bak kulissene for artister som Susan Boyle, Leona Lewis og Cheryl Cole. 
Ikke nødvendigvis noe kvalitetsstempel, men nå griper hun muligheten til å puste ut sine egne ord med dedikert nostalgi og ekteføltheten låtene fortjener. 

Her hjemme ble den storslagne førstesingelen «Heaven» farlig forbisett. 
Et pompøst og strykerbefengt breakbeat-kutt som lengter til lyden av Massive Attacks «Unfinished Sympathy» og '96-versjonen av The Source og Candi Statons episke «You Got The Love». 
Tro til nittitallets estetikk drives låten av trommebrekket fra «Funky Drummer». 
Klisjeen er så gjennomført at det gjør vondt - på den gode måten. 

Og det skjærer i hjertet når Sandé synger «Oh heaven, I wake with good intension/But the day it always lasts too long». 

Bristol-inspirert breakbeat preger de mest cinematiske sporene, men Sandé og produsent Shahid «Naughty Boy» Khan klarer å strippe låtene ned til Evas drakt når det trengs. 

Nyansene i den silkehese stemmen og Sandés beinharde kontroll kommer særskilt godt frem i «Clown» og den fantastiske «River». 
Samarbeidet deres treffer aller best på det obligatoriske «jeg ville reist til jordens ende for deg, baby»- sporet «Mountains», et lavmælt, men intest stykke dramaturgi som når klimaks i det trommene kicker inn i tredje akt. 
Strykerne er en snarvei for å få følelser i sving. 
Men åh, så vidunderlige de er. 

Platen ville hatt godt av en liten omskjæring og blant annet kuttet vekk den overflødige «Suitcase», og til nøds «Hope». 

Tredjesingelen og platens kanskje eneste gladspor, «Next To Me», svømmer i samme vann som «Rolling In The Deep», men viser at Emeli uttrykker sorg bedre enn glede. 

Godt at resten av albumet sitter godt plantet i tristessen. 

BESTE LÅT: 
«Mountains» 

Albumet slippes fredag 10. februar. 
