Fortsatt unge og lovende
Med en ujevn debut viser Sassybeat nok av potensial, men også at de trenger modning. 

ALBUM: 
«I feel so young, I feel so old», synger Sassybeat på «The Mouse and the Bear». 
Nå har det riktignok gått tre år siden de 15 og 16 år gamle var et av by:Larms heteste navn, men Anne Pettersdatter Melkild og Ingrid Rennemo må fortsatt sies å være trygt innenfor kategorien «unge og lovende». 

Uttrykket de lefler med, er derimot ganske voksent. 

Kompetente navn 

Mens låtene så godt som utelukkende er Melkilds verk, har Askerjentene på produksjons- og musikersiden hjelp fra en imponerende liste etablerte og kompetente navn. 
Det høres - på godt og vondt. 

Med jentenes musikalske innsats stort sett begrenset til vokal, har de fått en profesjonell, fyldig og smakfullt balansert innpakning, med mykt rytmekomp, strykerarrangementer og delikate gitar- og pianodetaljer. 

Men det feilfrie soundet matcher bare delvis sangkvalitetene. 

I utforskingsfase 

Ja, når den lyse, trillende klangen er lett og uanstrengt - som i det forsiktige tittelsporet, «Women, Saxophones and Fairytales» eller harmoniene på singelen «Turn Around», låter det strålende. 

Men for ofte blir stemmen anspent og presset, og krafttakene der det høres ut som de er usikre på om de vil synge opera eller fronte et hårrockband, faller i hvert fall ikke på plass i dette musikalske landskapet. 

«Snakes and Ladders» vitner om et band som fortsatt er i en utforskingsfase. 
Stilmessig beveger de seg innom vâr folk og klassisk pop av både svulstig dramatisk og sprettende lekent merke, og et arsenal av sangteknikker. 

Det har gitt et album som har flere flotte øyeblikk og viser nok av potensial, men spriker for mye til helt å komme i mål. 
