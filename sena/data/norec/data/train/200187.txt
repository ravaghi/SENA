18 volts batteridrill fra Clas Ohlson
Drillen er navet i det nye 18-volt systemet. 

Clas Ohlson har hatt mange driller i sortimentet i årenes løp, men ny i høst er batteridrillen i den nye 18-volts serien LXC - Lithium eXchange Connect. 
Serien inneholder i skrivende stund fem produkter i tillegg til drillen: sirkel-, stikk- og bajonettsag, borhammer og arbeidslampe. 

Drillen leveres med 1,5 
Ah batteri og lader, de andre verktøyene leveres uten. 
Serien byr også på et batteri med 3 Ah kapasitet. 
Ytelsen blir ikke bedre, det varer bare lenger. 
Laderen håndterer begge batterivariantene som altså passer til alle verktøyene. 

LXC DD18 

Drillen leveres i pappeske sammen med lader og batteri, ladetiden for 1,5Ah batteriet er oppgitt til 40 minutter. 
I praksis lader man batteriet før det er helt tomt, og stopper ladingen før den har nådd 100%. 
De siste prosentene trenger lengre ladetid hos Lithium-batterier. 

Drillen har som de fleste andre moderne driller en nøkkelfri chuck og det minste boret vi fikk til å sitte var på 1,3mm. 
13mm er det største boret det er plass til, og her er det ingen marginer, vårt 13,5mm bor var det ikke plass til, og12 mm boret satt passe trangt. 

Det er 23 momentinnstillinger i tillegg til bor-modus, og to hastigheter: maks 400 og maks 1100 omdreininger. 

Grepet et behagelig, gir godt feste, og balansen er god både med det lille og det store batteriet. 
Retningsvelger og bryter har god plassering og responsen gir god kontroll, også ved helt lave turtall. 

Det er også indikatorer for batteritilstand og LED-lys på arbeidsstedet. 

Hva klarte den? 

All normal boring i treverk, plater og tynne metallprofiler gikk uten antydning til problemer, som forventet. 
Det klarer fremdeles også vår egen gamle 18 volts Clas Ohlson batteridrill fra mange år tilbake. 

Men hvordan klarte den de hardeste prøvene, som 127 mm hullsag, 38 mm trebor og 16mm spiralbor? 

Selv om den er oppgitt til å bare takle opp til 28 mm i tre hadde den ingen problemer med 38 mm i 2" x 4", det tar bare litt lenger tid å komme seg gjennom. 
Drillen ble litt varm, men ikke sjenerende. 

Også 16mm spiralbor ble håndtert tilfredsstillende, selv om det blir tungt når man skal gjennom flere lag med materialer. 

Stor hullsag på 127mm gjennom baderomspanel gikk også, men her måtte vi ta det litt mer med ro. 
Med for sterkt press stoppet drillen fordi overbelastningssikringen løste ut. 
Etter et par sekunder slår den inn igjen og man kan jobbe videre. 

Konklusjon 

Denne drillen er helt ok for de aller fleste, selv til mer krevende hjemmebruk. 
Den er behagelig i bruk og gir nok kraft til de fleste tenkelige utfordringer. 
En proffdrill til flere ganger prisen vil ha større kraft, men med litt mer tålmodighet klarer du jobben også med denne rimelige drillen fra Clas Ohlson. 
