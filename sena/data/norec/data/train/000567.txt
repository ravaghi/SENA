Deus Ex:Human Revolution 

Et heftig actionrollespill som er vanskelig å legge fra seg. 

Deux Ex: Human Revolution er tredje installasjon i Deus Ex-serien. 
Hvis du er ute etter en god historie vil dette actionrollespillet garantert fange din interesse. 

Ønsker du deg en utfordrende og god spillopplevelse vil du ikke bli skuffet. 
Deux Ex: 
Human Revolution lever helt klart opp til forventningene. 

Supermennesker 

Handlingen i Deus Ex: 
Human Revolution tar oss med til fremtiden, der mann og maskin er blitt til én. 
Har du penger kan du forbedre kroppen din med kybernetiske oppgraderinger, for eksempel i form av en supersterk arm, radarsyn, eller innebygde våpen. 

Militære soldater og hemmelige agenter er blitt til supermennesker som nesten er uovervinnelige. 
Ikke alle er like velvillig innstilt til utviklingen. 

Engasjerende historie 

Deus Ex: 
Human Revolution er et svært spennende spill. 
Handlingen er interessant og engasjerende i så stor grad at det nesten var umulig for meg å legge fra meg kontrolleren og skru av konsollen. 

Du spiller Adam Jensen som jobber med sikkerhet for et av de største bioteknologiske firmaene i verden. 
Adam blir nesten drept i et ødeleggende angrep på firmaets lokaler og får kroppen forsterket med kybernetikk uten hans samtykke. 
Når han våkner er han en ny mann med sterke krefter og egenskaper. 

Plutselig befinner du deg midt i en verdensomspennende konspirasjon, der du ikke vet hvem som er skurkene. 
De antikybernetiske ekstremistene, staten, eller din egen sjef. 

Det er din jobb å sikre firmaets interesser, men du vil også finne svaret på hva som egentlig foregår. 

Interessante sideoppdrag 

Spillverdenen i Deux 
Ex: 
Human Revolution er delt opp i forskjellige byer. 
I hver by har du et hovedoppdrag som bringer historien i spillet videre, men du har også flere sideoppdrag du kan utføre. 

Jeg synes sideoppdragene utfyller spillopplevelsen på en god måte. 
Dette er ikke tilfeldige og tanketomme oppgaver slik sideoppdrag ofte er. 
De gir deg et annet perspektiv på handlingen og gir deg nyttig informasjon du ikke ville fått ellers. 

Variert spillopplevelse 

Spillet har fire forskjellige måter å tilnærme seg spillopplevelsen på. 
De er "kamp", "sniking", "hacking", og "utforskning". 

Når du spiller får du praksispoeng som du kan bruke til å oppgradere og låse opp nye egenskaper. 
Hva du velger å oppgradere kommer an på hvilken spillestil du bruker mest. 

Er du den som raser inn i et rom og plaffer ned alt som er der, så trenger du kanskje å oppgradere både treffsikkerheten og skuddsikkerheten din. 
Er du den som hacker sikkerhetskameraene og sniker deg fra gjemmested til gjemmested uten at noen merker deg, så bør du kanskje forbedre hackeregenskapene dine og skaffe deg føtter som er superstille. 

I Deux Ex: 
Human Revolution er alt mulig, og du må ikke velge én enkelt spillestil. 
Det som er viktig er at du ser an situasjonen for å finne ut hva som lønner seg. 

Det kan for eksempel være fristende å skyte en ensom vakt, men hva om han tilkaller flere? 
Kanskje du heller bør krype stille forbi, eller snike deg innpå ham bakfra og ta ham stille ut. 

Jeg liker godt at det er opp til deg selv hvordan du løser ulike oppgaver og situasjoner på. 
Det er som oftest ikke én enkelt løsning, og det er mange ulike veier å gå for å komme dit du vil. 

Jeg synes en del førstepersons skytespill har en tendens til å bli ensformige i lengden. 
Deus Ex: 
Human Revolution unngår denne fallgruven og er en god og variert spillopplevelse. 
Stort pluss i margen! 

Godt kontrollsystem 

Kontrollsystemet i spillet fungerer bra og gjør det lett å snike seg fra sted til sted, ta dekning og skyte. 
Du starter kun opp med et par skytevåpen, men finner mye forskjellig etterhvert i spillet slik at du får et stort arsenal til rådighet. 

Våpen kan også oppgraderes ved å kombinere dem med ulike ting. 
Hva med å sette et lasersikte på et maskingevær for eksempel? 

Det er enkelt å skifte og lade om våpen, og helse- og energibringende forbruksvarer er lett tilgjengelige i hurtigmenyen. 

Kunne vært ekstraordinært 

Filmsekvensene i Deux Ex: 
Human Revolution ser svært bra ut. 
De virker ikke påtrengende og bringer handlingen i spillet videre på en god måte. 

Likevel må jeg si at det hadde vært flott om filmsekvensene ikke styrte handlingen i like stor grad. 
Spillet gir meg mye frihet i hvordan jeg velger å løse utfordringer på. 

Hadde Deus Ex: 
Human Revolution gitt meg like mye frihet i hvordan handlingen utspiller seg, ville dette ikke bare vært en strålende, men en ekstraordinær spillopplevelse. 

Spillet er testet på Xbox 360. 
