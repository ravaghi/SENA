Diverse artister:«Gods Of Thunder - A Norwegian Tribute To Kiss» 

(VME) 

Som ventet ujevnt, men med flere store øyeblikk. 

Det første høydepunktet er selvfølgelig bare å kaste et blikk på platen, der Kiss' legendariske fantasy-maler, Ken Kelly, har stått for utformingen av coveret med tradisjonell Kiss-mytologi koblet med det typisk norske. 

Sukkertøy for øynene til nye, pur unge generasjoner av drømmende heavy-fans! 
Og på en plate med så vidt forskjellige artister, ser jeg ingen annen grunn til å fremheve selve høydepunktene med størst Kiss-nerve: 

Både Ronni Le Tekrö / Tony Harnells «Detroit Rock City» og Wig Wam / Bruce Kulicks «I Was Made For Loving You» gløder av lojalitet overfor originalene og angriper brutalt med hvinende, bredbente gitarer. 

Kurt Nilsen gjør «Crazy, Crazy Nights» til en overraskende flott ballade, mens Stage Dolls fremfører en nydelig «Beth», og Ulver forvandler «Strange Ways» til industriell tungmetal. 

En overraskende bra tribute-plate! 

(I butikkene 5. september). 
