Lever opp til sitt navn
Oslo-gutta i Herreløse har vært en del av hip hopens undergrunnsmiljø i flere år. 
Trioen har gitt ut mixtape, gratisalbum samt flere singler, og har jobbet med store navn innen norsk hip hop. 
Men det skulle ta nesten ti år før debutalbumet var på plass og klar for trofaste fans. 
Resultatet er en leken plate full av overraskelser, mangfold og det norsk rap er så kjent for – de gode tekstene. 

Mister K , KverulAnton og Apati har tydeligvis mye på hjertet og budskapene varierer stort fra grøftefyll og hedonisme til sosialrealisme og samfunnskritikk. 
Musikalsk sett er variasjonene om mulig enda større – sjangrene har stor spennvidde og strekker seg fra blant annet rock til reggae. 
Dessverre preges produksjonen av et lavbudsjett, og er ikke alltid i toppsjiktet. 

Dette resulterer i et album som lider under mangelen på den beryktede, røde tråden. 
Helhetsinntrykket er rotete og mangler litt troverdighet på tross av gode enkeltlåter og tidvis eksepsjonelle tekster. 
Flere ganger skildrer østkant-gutta problemene i det norske samfunnet skremmende perfekt. 
Det er på dette punktet Herreløse virkelig vinner over lytteren – når de lever opp til navnet sitt. 
