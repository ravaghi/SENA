Redder høstkosen
Mestertyven Sly og vennene hans vender tilbake til PS2 for å redde spillhøsten. 
Gjensynet er både varmt og morsomt. 

PS2-heltene Jak, Ratchet og Sly har de siste årene etablert seg som en uslåelig trio av spillnytelse. 
Herlige kombinasjoner av plattformhopping, action og utforsking, spill som passer for alle. 

I høst har derimot Jak gått over til racing mens Ratchet har fjernet følgesvennen Clank fra ryggen for å konsentrere seg om renspikket skyting og action. 

Dermed blir det opp til Sly og vennene hans å redde kosen. 
Og det er med lettelse og ikke så rent lite glede at jeg kan slå fast at «Sly 3: Honour Among Thieves» står fjellstøtt under det store presset. 

For å få tilgang til familiens hemmelige skattekammer, må Sly og Bentley rekruttere et team av mestertyver med hver sin spesialkompetanse. 
Det starter med Murray, som befinner seg på en sjelransakende vandring verden over, og fortsetter med både nye og kjente fjes. 

Spillbarheten kjenner du godt fra fjorårets «Sly 2: Tyveribanden», med nok nyheter til at det allikevel føles friskt. 
3D-grafikk ved hjelp av de medfølgende brillene og et morsomt politi og røver-konsept for bataljer mot en kompis, for eksempel. 

«Sly 3» er pur spilleglede for både store og små - sistnevnte kan, som sist, til og med velge norsk tekst og tale. 
Historien er kjempegod, spillbarheten er enda bedre og nytelsen sørger for å lyse opp mørke høstkvelder. 

Tusen takk, Sucker Punch. 
