Crooneren slippes løs
Vanligvis er det tubaen i Stavanger Symfoniorkester som er Øyvind Grongs arbeidsoppgave. 

Han spiller også i Athana, Bayou Blue, Leif & Kompisane og Croonerensemblet og har samarbeidet med en rekke navn av nasjonalt kaliber. 
All tubablåsingen gir god lungekapasitet, og det bor en aldri så liten crooner i 43-åringen. 
På solodebuten synger han klassikere som "I've got you under my skin" og "Mack the Knife", i tillegg til to Sting-låter. 
Med Stavanger Brass Band, Reid Gilje, Alf Terje Hana, Allan Vigre og mange flere i ryggen, er lydbildet mektig. 
Grong synger i tillegg bra. 

Det gir også et pluss i margen å hente fram "Compared to what" fra 60-tallsstjernen Eugene McDaniels, og neste gang dukker det kanskje opp en nyskrevet låt eller to? 

Beste spor: 
"Feeling good", "Compared to what". 
