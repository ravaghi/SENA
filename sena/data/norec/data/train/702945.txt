Haisommer i lufta
Unn dere denne. 
Den er rånete og rå og på grensen til det lattervekkende, men sommeren var langvarig dette året og behovet for alvor har sunket til 1973-nivå. 

Filmen starter som en katastrofe-thriller fra syttitallet. 
Bildene er litt kvasse i fargene, fly-borderne har fjernsynsfjes og presenteres på den litt innlatende, lett-intimiserende måten som den gang sjangeren var ung. 
For at vi skal skjønne hvem filmen slekter på, finnes til og med en scene der en slange bukter seg oppover midtgangen med et tilnærma Haisommer-tema bak seg. 

Etter hvert bygger «Snakes on a plane» seg opp til å bli et verktøy for tidstilpasset spenningsskrekk, og fordi starten av et millennium alltid er litt skremmende (du skulle sett hva de gjorde i 1006), inneholder filmen oppskrudde effekter som at slanger angriper inne i øynene til folk og sluker hele peniser. 
De gjorde ikke det før. 
De beit. 

Handlingen følger mellomsjiktets regler om småtjafsete semuljeskurker. 
Eddie Kim kunne vært bror til Li'l Kim, for han er en uanselig kriminell som vil forhindre at surfebomsen Sean (Nathan Phillips) får vitne i LA. 
For å få til det fyller han et rutefly med slanger og utsetter dem for opphissende feromoner. 
Når slanger blir kåte, stivner de ikke, de kryper og krafser og angriper alt som kan fylle et flysete. 
Slakten starter med katten og flytter seg ifølge grøsser-reglene til de som har sex på do. 
Før du vet ordet av det er flykapteinen død — og seinere i filmen ryker annenpiloten også. 
«Er det noen om bord som kan fly denne maskinen?» 

Samuel «Mannen» Jackson spiller FBI-agent med stor tyngde, og jo, det blir spennende. 
