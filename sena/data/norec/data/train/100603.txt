Alejandro Fuentes:«Tomorrow Only Knows» 

(RCA / Sony BMG) 

Ali er i ferd med å finne kjemien. 

Fortsatt purunge 
Fuentes har en gedigen del av landet liggende for sine føtter i kjølvannet av suksessen med «Idol» og «Hallelujah Live». 
Stort salg er nærmest garantert, men de samme merittene vil nok også føre til at hans andre soloalbum får dårligere kritikk enn det fortjener. 

Og dét ville være fordømt synd, for «Tomorrow Only Knows» slår ettertrykkelig fast at gutten ikke trenger å synge coverlåter for å knuse hjerter. 
Platen er en tidvis glitrende oppvisning i sober, smakfull, vestkystmarinert pop som favner bredt ikke bare på grunn av sin lettfordøyelighet, men også på grunn av utsøkte låter. 

Platen er preget av at Fuentes har et solid apparat rundt seg; både sangene, musiseringen og produksjonen er av den hørbart profesjonelle arten. 
Men det slår i hovedsak positivt ut: 
Det lune, levende lydbildet passer nøye på å gi rom til 19-åringens myke, elskelige stemme. 
Og selv om Fuentes opererer i grunnere farvann, er dette antagelig den norske platen som stilmessig ligger nærmest Elvira Nikolaisens debut siden den kom for halvannet år siden. 

Låter som den oppløftende stadionrockeren «Over The Edge», den praktfulle soulballaden «Here With Me» og høstmelankolikeren «All She Wanted» er rett og slett mainstreampop på skyhøyt nivå. 

Dessverre er her også et par-tre lettvektige innslag hvor Alis stemme ikke finner fotfeste nok til å redde situasjonen. 
Men de ødelegger ikke inntrykket av et ungt talent i svært positiv utvikling. 

ANBEFALTE KJØP: 
«Where I Don't Belong», «All She Wanted», «Here With Me», «Over The Edge». 

THOMAS TALSETH 
