For deppe-harryer
Folkeligheten er sterkt undervurdert, særlig i valgtider, da alle mennesker snakker som om de var Petter Nome. 

Men ute i djupet finnes også restene av det vi en gang var. 
Av og til ber de om synlighet. 

Gabriel Byrne har så stygg bomullsgenser at han likner ei vandrende loppemarked-bu, og Laura Linney går rundt i stripete utsalgsfjes og har det ikke godt hun heller. 
Problembarnet Caylin-Calandria savner sin døde mor, Linney kaster opp, bestefar sier at «barnebarnet ditt har nettopp begått sitt første mord» og får til svar «toalettet er tett igjen». 
Dette er australsk landsbygd, og damene røyker innendørs med barn mens de injurierer livet. 

Med andre ord en harryfilm for de som ikke ønsker å le på noen dager. 

Det ytterst folkelige dramaet handler om at en liten gjeng med Deliverance Light-menn drar på fisketur. 
Der finner de nakent damelik, men i stedet for å løpe til lensmannen, fortøyer de det i ei grein og fisker hele helga. 

Den ufølsomme prioriteringen av tid fører til at ikke bare mennene, men hele deres familier, blir lyst i bondelagsbann sånn at de ikke lenger kan kjøpe tennplugger på gatekjøkkenet uten at uglene glor bort. 
En velspilt film, men en nifs handling. 
