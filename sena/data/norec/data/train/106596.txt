Kule spill-biler
På fredag kommer Pixar-storfilmen «Biler» til Norge. 
Men historien er ikke over når du går ut av kinosalen. 

Den fortsetter i spillet, hvor du følger alle de kule bilene i tiden etter den dramatiske avslutningen på racingligaen «Piston Cup». 

Du befinner deg i byen Radiator Springs, og får mulighet til å utforske byen og områdene rundt, løse forskjellige oppdrag for innbyggerne der, kappkjøre mot ivrige konkurrenter, utføre nattlige traktorvelt og delta i en ny sesong av «Piston Cup». 

Mens filmen blir dubbet til norsk, er spillet på engelsk. 
Trist for yngre spillere, men OK for litt eldre spillere som skjønner engelsk - skuespillerne fra filmen bidrar nemlig med stemmene sine i spillet også. 
Inkludert Owen Wilson (Lightning McQueen) og Paul Newman (Doc). 

Faren med denne typen spill, er at de ender opp med å bli like «døde» som plastleker og denslags - et uinspirert og uengasjerende biprodukt av en storfilm, utelukkende laget for å tjene mer penger. 

«Biler» er derimot et bra gjennomført og stort sett underholdende spill, et spill jeg føler meg rimelig sikker på vil slå an blant de som elsker filmen. 

Kjøringen er avansert nok til at den ikke blir kjedelig og variasjonen i oppdragene gjør det morsomt å spille seg videre. 
Dessuten har jeg stor sans for at spillet fortsetter der filmen slutter, i steden for å halte klønete i samme løype. 

PS: 
En versjon av spillet er også ute til PSP og DS, og egne versjoner kommer til Xbox 360 og Nintendo Wii senere i høst. 
Ingen av disse versjonene er testet. 

Disney-filmen «Biler» har naturligvis blitt spillmatisert. 
Her er dommen til VG Netts spillanmelder. 
