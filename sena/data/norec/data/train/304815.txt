Klassisk Turbo-rocker
En frekk liten røver, dette. 

LÅT: 
Her er første smakebit fra den siste utgaven av Turboneger. 

Bandet viser seg å være levedyktig uten vokalist Hans-Erik Dyvik Husby, som sluttet for to år siden. 

Hank von Helvete var aldri noen stor sanger, men han leverte vokale uppercuts og så bedre ut enn en transe på syre. 

Den tidligere Dukes Of Nothing-vokalisten Tony Sylvester kler bandet og snerrer hest og rått. 

Han inntar rollen som frontfigur med naturlig autoritet. 
Selve låta er en melodiøs røver: en frekk og skitten «turboneger» med deilige gitarriff, monoton pumpebass og klassiske verbale oooh-utbrudd. 

«You Give Me Worms» er morsom og medrivende - et stykke solid rockhåndverk i beste Turbo-tradisjon. 
