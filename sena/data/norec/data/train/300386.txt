Popsnekkere av rang
Bittersøtt gjenhør med Jim Stärk. 

ALBUM: 
Fem år har gått siden Jim Stärk sist lot høre fra seg, etter å ha vekket riksdekkende begeistring med sjelfullt popmakeri i fireårsperioden etter debuten i 2002. 

Når bandets femte album nå flyter ut av høsthøytalerne er det en smått bittersøt opplevelse. 

Softpop-strømninger fra den amerikanske vestkysten er fortsatt holdesnor - men nå kanalisert i en mer tempodrevet retning. 

Og selv om det forstsatt lyder solid, organisk og harmonisk har likevel noe av særpreget forsvunnet i kuttingen av de tjukkeste soultrådene som øser slik raus varme over backkatalogen. 

Skyggene over «Rainy Love Sounds» brytes opp av lyspunkt som «In The Long Run» - en låt hvor de nye tendensene fungerer godt - og alt i alt er gleden over å ha noen av Norges dyktigste popsnekkere tilbake stor. 

Jim Stärk må gjerne på nytt få vekke til live myk, nasjonal popglede. 
