Laura Marling - «Alas I Cannot Swim»
Singer/songwriter, (Virgin/EMI) 

Talentfull kvinne i ungpikekropp. 

Det er umulig å lytte til denne platen uten et noenlunde konstant hakeslepp, så lenge du er informert om at det er en 17 år gammel debutant du sitter og vugger til. 
Britiske frk. 
Marling er muligens et resultat av lyssky kloningseksperimenter med Joni Mitchells DNA involvert. 

I hvert fall er hun blant Mitchells bedre arvtagere i senere tid. 
Det er lyrisk begavet, ordrik akustisk rock, og Laura synger og spiller med en behersket bravur det i teorien ikke skal være mulig for noen på hennes alder å få til. 
Produksjonen er også elegant, like strengt alvorlig og ambisiøs som artisten selv. 

Men det er en syltynn linje mellom det gripende og det ansiktsløse innen genren Marling opererer i, og per nå lager hun ikke utelukkende knallåter. 
Men hun kan fort legge verden for sine føtter, kanskje med en opprivende plate om tjueårskrisen. 

ANBEFALTE KJØP: 
«Ghosts», «Tap At My Window», «You're No God», «Cross Your Fingers» 
