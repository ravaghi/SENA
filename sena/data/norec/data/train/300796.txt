Gullhår og sleiken
«To på rømmen» er et godt, gammeldags Disney-eventyr, med sangnumre og en kjekk tyv som forelsker seg i prinsessa. 

FILM: 
«To på rømmen» er verdens nest dyreste film og har kostet Disney halvannen milliard kroner. 
Den har vært gjennom seks år med utvikling av manus, utskifting av regissører og utbytting av tittel. 
Heldigvis har Disney klart å tjene inn utgiftene — det er jo nesten synd på dem, nå som Pixar har overtatt det animerte hegemoniet. 

Filmen het først «Rapunzel», som er jenta med det lange, gylne håret i brødrene Grimms eventyr. 
Imidlertid er mye forandret på ferden mot «Tangled» (Floket?), som filmen i siste liten ble hetende: 
Det barnløse ekteparet er byttet ut med et kongepar og prinsen i eventyret er blitt en til kjekk og sjarmerende tjuvradd. 
Blant annet. 

Magisk blomst 

Så la oss glemme Grimm. 
Filmen starter med at trollkvinnen Gothel har funnet en plante som hindrer henne i å bli gammel. 
Soldater stjeler blomsten for å helbrede den syke, fødende dronningen. 
Trollkvinnen stjeler den nyfødte, som bærer ungdomskilden i seg. 
Rapunzel vokser opp i et tårn og tror trollkvinnen er moren hennes. 
Like før 18-årsdagen bestemmer Rapunzel seg for å oppdage verden, men den dominerende Gothel tar føringen og lite skjer før Flynn Rider, den selvsikre kjekkastyven, dukker opp. 

Psykopatisk stemor 

Regissørene Nathan Greno og Byron Howard har tidligere samarbeidet på «Bolt» og mye av pengene har fått med til å utvikle en digital animasjonsteknologi som gir inntrykk av at 
«To på rømmen» er håndtegnet. 
Dette gjøres delvis for å bevare Disney-arven, men også fordi det er tematisk riktig. 
«To på rømmen» er ikke dynket i ironi, smarte replikker og populærkulturelle referanser, slik mange av de siste års animasjonsfilmer har vært. 
Her er den onde stemora psykopatisk, Rapunzel er vakker som en prinsesse skal være, tyven er god på bunn, mens kompanjongene hans er hevngjerrige tyrenakker — og hesten Maximus er god til å fekte. 

Riktig rørende blir det ikke før mot slutten, men vi får en rekke 3D-vennlige øyeblikk som gir magesug. 
Slik sett passer den norske tittelen ganske bra: 
Et forelsket par på flukt fra onde krefter opplever svimlende eventyr. 
