Snille Sissy
TRONDHEIM(VG) 
Det handler om å bære eller briste i karrieren til Sissy Wish akkurat nå. 
I går brast det mer enn det bar. 

Hvem: 
Sissy Wish Hvor: 
VG-teltet 
Det skyldtes egentlig ikke så mye Sissy Wish selv, men utfordringene hun fikk utlevert fra lydmennene sine. 
Hun var sterk når akkompagnementet var redusert til piano, men samtidig forsvant hun fullstendig når resten av bandet øste ut riffene sine i plenum. 
Da druknet vokalen og hennes trange, japansk-klingende vokal, og da forsvant også hennes store særpreg bak en altfor dominerende vegg av bass og trommer. 

De nye låtene til Sissy Wish - Siri Wåhlberg - tyder på en dame som tenker stort og ambisiøst rundt begrepet pop-komposisjon. 
Derfor er vi fremdeles spent på den nye platen som straks kommer, selv om den har byttet ut spaghetti-western med en nysgjerrig, nærmest progressiv tilnærming til pop-begrepet. 

STEIN ØSTBØ FOTO: 
ØYVIND NORDAHL-NÆSS 
