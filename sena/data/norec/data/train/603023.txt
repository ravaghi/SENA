Mangelfull ungdomsdystopi
«The Darkest Minds» er enda en film basert på en populær bokserie om ungdommer i et dystopisk samfunn. 

Problemet med en sjangertrend er at det er mange andre som lager akkurat det samme. 
Det skal mye til for å tilføre noe nytt og måle seg med de beste som «Hunger Games»-filmene og «Divergent»-serien. 

Filmen finner sted i USA en gang i framtida hvor en sykdom tar livet av nesten alle barna, og de som overlever utvikler spesielle evner. 
Barna ses på en trussel av regjeringen og blir derfor satt i leirer hvor de blir forsket på. 
De blir delt inn i ulike fargekategorier, hvor de røde og oransje ses på som farlige. 
Ruby (Amandla Stenberg) er oransje, og må rømme for å redde livet. 
På veien møter hun noen andre tenåringer som også har klart å rømme, og sammen leter de etter en trygg plass å være. 

Filmens styrke er ungdommene på rømmen. 
Forelskelsen mellom Ruby og Liam, lille Zu med de gule gummihanskene og den nerdete Chubs som alltid har en smart kommentar på lur. 
Filmens svakhet er amatørmessig regi av Jennifer Yuh Nelson, som tidligere bare har hatt regien på animasjonsfilmene «Kung Fu Panda 2 og 3». 
Scenene blir klisjéfylte og forutsigbare, og hun får ikke fram det beste i skuespillerne som ofte blir karikerte. 
Manuset er også irriterende mangelfullt. 
