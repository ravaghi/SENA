Alle hjerter gleder seg
Alt ligger til rette for å glede seg til fortsettelsen fra Hjerteslag. 

I ukene før årets by: 
Larm har ingen fått mer hype enn Hjerteslag. 
Bergenserne var nylig Ukas Urørt, og har fått bred omtale i flere riksdekkende medier. 
De to låtene de så langt har sluppet, har vært gode nok til at dét er høyst fortjent. 
Når de også er blant juryens utvalgte på by: 
Larm er det naturlig å stusse over spillestedene de har blitt satt opp - to konserter på henholdsvis Gamla og Revolver er merkelige valg. 

Sammenlikningene med John Olav Nilsen & Gjengen har vært nevnt i forbindelse med de fleste omtalene av Hjerteslag. 
Begge band har riktignok et bein i postpunk og et i Loddefjord, og en frontfigur med mye armer og bein, men der de nå pensjonerte forgjengerne spilte på livstrøtthet bidrar Hjerteslag til å definere "vitalitet" på nytt. 

Allerede fra øyeblikket før de begynner å spille på Revolver, ser du at det bobler i bandet. 
Spesielt vokalist/gitarist Robbie Lie Eidevik, men også de øvrige, ser ut som barn som har spist for mye sukker allerede før barneselskapet er i gang. 
Når konserten først er i gang er det riktignok i overkant mye fakter hos flere av bandmedlemmene, men energien de besitter, er også blant deres største fordeler. 

Låtmaterialet, og evnen til å gi det en ekstra dimensjon fra scenen, er allikevel, og naturligvis, det viktigste. 
Og her treffer Hjerteslag som et, ja, slag i hjertet. 
Ukas Urørt-låta "Høyblokk" er en sånn låt som bare vokser og vokser, og konsertens påfølgende låt - som antagelig heter noe i nærheten av "Ikkje tenk på det" er høydepunktene under konserten på Revolver. 
Sistnevnte har, i likhet med flere av de hittil ikke utgitt låtene, et så sterkt refreng at en plutselig risikerer å synge med på dem allerede første gang man hører låta. 

Konsertlokalet på Revolver er selvsagt stappfullt under konserten fredag. 
Fortsetter Hjerteslag i samme spor, er nok tida i små kjellerlokaler kjapt et overstått stadie. 
Alt ligger iallfall til rette for å glede seg til fortsettelsen. 
