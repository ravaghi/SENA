Jade Jackson:Tårene vil komme 

For Jade vil forhold alltid ende. 
Spørsmålet er bare hvem som går først. 

Jade Jackson: 
"Gilded" (Anti/Playground) 

Musikkmagasinet "Rolling Stone" har en høyst lesbar, månedelig spalte kalt "10 new country artist you need to know". 
Jade Jackson ble presentert i februar, i god tid før debutalbumet som er ute nå. 
Hun ble kalt "Mazzy Star med en akustisk gitar" og en som "kanaliserer Hank Williams via dyster gothfolk-estetisk". 
Slikt kan vekke nysgjerrigheten, og debuten skuffer ikke. 

Hun er fra småbyen Santa Margarita i California, og Mike Ness kom på banen som produsent etter at kona og sønnen hørte Jackson på en liten kafé. 
Ness spiller vanlig pønk i Social Distortion, men gitt ut to countrypregete soloalbum og funker fint for en ung artist som har ett og annet til felles med Lucinda Williams. 
Stemmen er sårbar, men det er stål i kantene. 

Tøff jente-imaget spikres fast med de første setningene på åpningskuttet "Aden": 
I grew up my father's daughter. 
He said, don't take no shit from noe one. 
You never see my cry. 

Sangen fortsetter med at kjæresten har forlatt henne og at hun aldri vil elske noen igjen. 
Dermed er også temaet for platen satt. 
På "Motorcycle" er det hun som forlater kjæresten: 
Ikke gråt, for det har vært moro, men denne motorsykkelen har bare plass til én. 

"Finish line" er om frihet fra alt og alle: 
I don’t care about things cause they don’t care about me. 

"Troubled end" og "Goodtime gone" omtaler forhold som ikke kan ende godt. 
I ""Salt to sugar" sviktes hun av typen, og denne gangen kommer tårene: 
Wish I could turn salt to sugar in the tears that are flooding my face. 
Then maybe the reason behind you leavin' wouldn't have such a bitter taste. 

Hun ender med "Better off", en sang om at begge vet at han vil ha det bedre uten henne, og at alene vil hun føle seg mindre ensom. 

Countryhimmelen er svart, men en ny stjerne har begynt å funkle. 

Beste spor: 
"Aden", "Finish line", "Salt to sugar", "Gilded". 
