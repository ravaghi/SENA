Sjelden barnefilm
Finsk barne-/familiefilm. 
Tillatt for alle. 
Regi: Kaija Juurikkala. 

Stjerner: 
Vili Järvinen, Joni Kehusmaa, Sara-Maria Juntunen, Eveliina Uusitalo, Alina Sakko, Morten M. Faldaas. 

Handler om: 
Sterke opprørskrefter ulmet i Finland og Russland på tidlig 1900-tall, da Finland fortsatt var underlagt det mektige tsarveldet i øst. 
I denne før-revolusjonens tid blir lille Valo og hans far deportert til en sterkt bevoktet landsby i Karelen. 
Hvert minste tegn på «annerledeshet» blir slått til jorden, også byens skole. 
Men disse barna har fått smaken på bøkenes verden, og tar alle knep i bruk for å overliste overmakten og skape sin egen, illegale skole. 
I bakgrunnen spøker barnefengselet. 
Havner man der, kommer man aldri tilbake. 

Dom: 
Spennende beretning og besnærende tilbakeblikk over en i store trekk sann historie fra en farlig tid, evig relevant. 
Basert på de dagbøker den senere arkitekt, filosof og debattant Aleksanteri Ahola-Valo (1900-1997) skrev allerede fra han var barn. 
Malt med bred pensel, sterke farger og et strøk av litt for gyllent eventyr - og som nettopp derfor kan treffe de små. 
I en film for absolutt alle. 

ELLEN MARGRETHE SAND 
