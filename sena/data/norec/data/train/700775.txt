Småsøtt for de minste
Filmer for de aller minste er mangelvare. 
Her kommer en passe grei historie om den lille piken Cirkeline og hennes musevenner. 

60 år etter at rebelske Pippi Langstrømpe ble født, plasseres likestillingsopprøret hos datteren til tyrkermusa. 

Cirkeline er ikke større enn at hun får plass i en fyrstikkeske. 
Hun ble til en dag tegnerens blyant løp løpsk. 

Dette er det tredje manuset Jannik Hastrup kryster ut av Cirkeline-figuren. 
Det snodige er at jentungen nesten forsvinner fra handlingen. 
Storyen pendler i stedet mellom hennes musevenner i Danmark og en musefamilie i Tyrkia. 

Hastrup er en grand old man innen dansk animasjon. 
Likevel har hans manus ikke altfor mye spenning å fare med. 
Det nærmeste man når en konflikt er at tyrkermusas datter, Öslem, blir så sint over å bli oversett av faren sin at hun rømmer til Danmark. 
Der møter hun mus som behandler henne likeverdig, uten tanke på kjønn. 
På sitt beste gir musejenta filmen et friskt lite pippi-opprør. 

Likevel fylles det meste av filmen av situasjonskomikk (bestefarmus som stadig promper), jaktscener (mus flykter fra katt) og sultne mus som slåss om ostebiter. 
Det blir i tynneste laget. 

Men de fargerike akvarelltegningene er fine, og de norske stemmene fungerer bra. 
