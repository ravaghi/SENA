Mest pop, lite kattejammer
Sol Heilo fra Katzenjammer går solo. 
Det låter fint, men de skarpe kantene mangler. 
Det blir litt for slapt. 

Når det er sagt, så er dette et mer enn et ålreit popalbum på ni låter som tikker inn på 37 minutter. 
Sol Heilo var en av vokalistene og en av de mange multiinstrumentalistene i sprelske Katzenjammer. 
Det de ikke fikk til på plate, gjorde de desto bedre på konserter ved å bytte instrumenter omtrent mellom hver låt, akkurat som Arcade Fire. 

Det er ikke så mye fyr i musikken på dette albumet, men det er behagelig å lytte til i en nennsom og lekker produksjon. 
Mange av sangene skal være skrevet i en periode med personlig uro, uten at det merkes så veldig godt på totalbildet, men tekstene forteller om en artist som liker utfordringer og nye opplevelser i ulike verdenshjørner. 

Katzenjammer var et slikt band; de dro hit og dit rundt omkring i verden før de pakket sammen for et par år siden. 
De hadde fans overalt. 
Det Sol Heilo gjør her er mer strømlinjeformet og poppa. 
Hun viser at hun fikser poppen også, ikke minst på den mest opptempo-låten her, "Killing Karma", og på den nydelige, "Closer To The Sky". 

De andre låtene er også innenfor kvalitetsgrensen, men noen av dem har ikke den helt store appellen. 
Det skyldes først og fremst at Sol Heilo høres ut som mange av de andre popartistene i Norge og verden akkurat nå, og ikke som en jamrende katt som ønsker oppmerksomhet. 
