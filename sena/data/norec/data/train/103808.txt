Korn:«Take A Look In The Mirror» 

(Epic/Sony) 

Til tider drivende, men ikke så veldig interessante lenger. 

«I fucking hate you», repeterer Jonathan Davis til det kjedsommelige allerede i første låt, «Right Now». 
Jada, jada. 
Ti år etter at Korn ble grunnlagt, bærer ikke disse ordene like sterk tyngde lenger. 

Davis har en markant stemme, fra mørke death metal-brøl til lyse sang-partier, men har ikke låtmaterialet denne gangen til å matche tidligere bravader (sjekk heller den ni år gamle debuten, «Korn»!). 
Spennet er riktignok stort - midtveis tangerer Korn faktisk både Marilyn Manson og Rammstein i gotisk aggressivitet - men som det ofte er med Korn og deres kolleger, energien i metal'en forblir bare ren energi, istedenfor å få utløsning gjennom dynamikken mellom gode og varierte album-låter. 
