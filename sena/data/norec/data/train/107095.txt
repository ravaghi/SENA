Oslo Gospel Choir:«Lys i mørket» 

(Kirkelig Kulturverksted) 

Ny, sikker juleplatesuksess fra et kor som høres ut til å like å synge julesanger. 

Oslo Gospel Choir er nærmest fast leverandør av juleplater til det norske folk: 
Årets plate er deres femte juleplate. 
Flere av sangene har koret også sunget inn på plater før, men i andre arrangement og med andre solister. 

Som vanlig har Norges fremste gospelkor knyttet nye, spennende solister til seg. 
Denne gangen er det duoen Mia Gundersen og Bjarte Hjelmeland som er solister på de fleste av sangene. 
Der kommer stort sett meget bra fra sine solistoppgaver, selv om de ikke har like stor suksess som korets egne solister. 

Tittelmelodien på denne platen er signert korets dirigent Tore W. Aas. 
Kanskje denne vakre sangen om noen år blir en like stor suksess som hans vakre julesang «En stjerne skinner i natt». 

På dette albumet har koret i tillegg til tradisjonelle julesanger også med sin versjon av Jonas Fjelds «Engler i sneen», Kari Bremnes' oversettelse «I den kalde vinter» (opprinnelig en tradisjonell britisk julesang), Alf Prøysens klassiske «Romjulsdrøm» og Carolas «Himlen i min favn». 

Det er stor spennvidde i repertoaret, og Oslo Gospel Choir synger med flott dynamikk, og dirigent Tore W. Aas klarer å få det lille ekstra ut av sangerne. 
Du blir rett og slett i godt humør av å høre koret; «Lys i mørket» vil lyse opp i førjulstiden og glede mange. 

KURT BAKKEMOEN 
