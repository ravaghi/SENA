Predators
Mer av det samme, men mindre av alt. 

Predators tar opp hansken som forgjengeren kastet i 1987. 
Resultatet er slett ikke verst, men er likevel lett match for Schwarzenegger & Co. 

Den byr på mer av det samme, men mindre av alt. 
Mindre skala, mindre spenning og, ikke minst, mindre muskelmasse. 

Jeg ble underholdt, og nikket anerkjennende til de mange vinkene til oss Predator-fansen, men fikk aller mest lyst til å se den første filmen om igjen. 

Universets barskeste 

En gruppe mennesker møtes i en jungel. 
Ingen husker hvordan de kom dit. 
Adrien Brody spiller leiesoldaten som peker seg ut som leder. 

Han aner etterhvert at alle har en voldelig bakgrunn, og er fraktet dit av en spesiell grunn. 
Jungelen er et jaktreservat, og de er byttet. 
Men hvem er jegerne? 

Vi vet selvsagt hvem det er. 
Denne gangen er det flere av dem, og snart skal også disse menneskene få bryne seg mot noen av universets barskeste bøller. 

Litt for opplagt kopi 

Regissør Nimród Antal gjør absolutt ingen forsøk på å skjule slektskapet til Predator. 

Veldig tidlig hører vi de samme lydene og den samme musikken. 
Komponist John Debney har kopiert store deler av Alan Silvestris klassiske filmmusikk. 
Det fungerte til gangs da, og hever også denne filmen. 

Det finnes flere elementer som litt for opplagt kopiert, som bruken av en minigun, ramling i nedoverbakke, hopping i foss og showdown med flammer. 

Det er som om man har laget en sjekkliste over ting som måtte med for at det skulle være en ekte Predator-film. 
Men det fungerer absolutt filmatisk. 

Skuespillere uten muskler 

Foran kamera møter vi altså Adrien Brody, sammen med blant andre Topher Grace, Alice Braga og Laurence Fishburne. 
Ingen av dem har samme fysiske nærvær som Schwarzenegger, Ventura, Landham og Weathers. 

Det er kanskje smart at man har satset på skuespillere med andre kvaliteter, men det er et tankekors at muskelbergene i originalen utgjorde et langt mer interessant persongalleri. 

Manuset har også noen merksnodigheter som den første ikke hadde, uten at jeg vil gå i detalj. 

God underholdning 

Predators er et velkomment bidrag til en sjanger det lages for få filmer i. 

Nimród Antal og produsent Robert Rodriguez lykkes langt på vei i å gjenopplive Predator-serien etter et par mindre suksessrike Alien vs Predator-filmer. 

Det er altså ting i Predators som kunne vært gjort bedre. 
Men jeg lar meg likevel underholde. 
Jeg har aldri vært i stand til å motstå den fantastiske kombinasjonen av store gønnere, ekle aliens, heftig action og store eksplosjoner 
