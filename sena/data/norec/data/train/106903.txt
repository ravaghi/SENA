Nightmares on Wax:«In A Space Outta Sound» 

(Warp/VME) 

Marerittet som en gang var en drøm. 

George Evelyn var en viktig mann. 
Med Nightmares on Wax-platene «Smoker's Delight» (1995) og «Carboot Soul» (1999) var han med på å bane vei for chillout-musikken som dominerte kafeer, klesbutikker og nachspiel rundt årtusenskiftet. 
Med sine sakte, strippede låter skapte han et helt eget cinematisk og dønn nydelig lydunivers man kunne både forelske seg i og flykte til. 

Han holder fortsatt på med det samme, i større grad enn på forrige plate, det mislykkede publikumsfrieriet «Mind Elevation». 
Lyden er ullen, samplingene soulbaserte, vokalinnslagene sjelfulle. 
Men det er ikke like staselig nå. 
Mye fordi «Carboot Soul» er umulig å overgå, spesielt med forsøksvis samme ingredienser. 
Syv år og et hav av bleke kopister taler heller ikke Nightmares on Wax' sak, hvor urettferdig det enn måtte være. 

Mangel på momentum er gjerne dødsstøtet for klubbrelaterte plater. 
Her er det dessverre et betydelig tidsåndenød. 
