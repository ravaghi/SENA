Mavis Staples:«You Are Not Alone» 

(Anti / Tuba) 

Gud har vært god mot Mavis. 

Mavis Staples (71) begynte å synge i familiebedriften The Staple Singers i 1950. 
Hun befinner seg i den andre enden av skalaen fra Aretha Franklin: 
En contralto med like mye blues som baptistkirke i årene, uinteressert i melisma og jåleri. 
Fra Chicago, men hun låter «dirty south». 

Popartister vil gjerne hjelpe til når Mavis skal lage plate. 
Prince tok henne under sine bitte små vinger på åttitallet. 
Nå har Wilcos Jeff Tweedy gitt henne streite omgivelser, komplett med gitarlyd som minner om det avdøde familieoverhodet «Pops» Staples'. 

Religiøst og sekulært materiale i ubesværet forening. 
Mavis synger livskiten ut av begge deler. 
Utrolig, egentlig. 

BESTE LÅT: 
«Losing You» 

MORTEN STÅLE NILSEN 
