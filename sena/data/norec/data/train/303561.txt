Ukonvensjonelt vakkert
PELbO gjør varig inntrykk med sin utradisjonelle tubarock. 

ALBUM: 
Norske PELbO overbeviste med fjorårets debutalbum, og viderefører sin gode bruk av jazz- og elektronikaelementer i stemningsfulle og eksperimentelle popstrukturer på andre album ut. 

I trioens utradisjonelle sammensetning møter tubaens dysterhet en motpol i vokal letthet - begge forent og forankret i fengslende rytmikk - helhetlig bundet sammen i mønstersammensetninger som er like omfangsrike som de er mørke. 

Tordenskallene underveis i «Join Their Game» og «Memory Makers» viser hvordan kompleksitet i rom av instrumentalisert enkelhet styrker trioens grunnidé - dyktig håndtering av musikernes respektive instrumenter - og gjør bandet usammenliknbart særegent. 

Deler av «Days of ..» forblir dessverre uforløst bak diffuse hensikter, men trioen rører lenge nok ved nerven av det ukonvensjonelt vakre til å gjøre et sterkt og varig inntrykk. 
