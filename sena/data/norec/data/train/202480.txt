Samsung NX20
Lite og brukervennlig systemkamera med WiFi-støtte. 

Da Canon tidligere i sommer lanserte EOS M var ligningen komplett – alle de store kameraprodusentene tilbyr nå speilløse systemkameraer. 

Olympus og Panasonic var først ute med sitt Micro FourThirds-system, Sony har lansert flere NEX-kameraer, Nikon har et par modeller i sitt 1-system og Samsung har også en del modeller i NX-serien. 

Dette er altså systemkameraer der du kan bytte objektiver, sette på eksterne blitser etc., men der speilet i kamerahuset er tatt bort slik at konstruksjonen kan gjøres mer kompakt. 

Dagens testmodell er det siste skuddet på Samsung-stammen og den nye toppmodellen. 
NX20 faser ut NX11, som fikk en god firer på DinSide-terningen for et drøyt år siden. 

Oppgradert på flere punkter 

I forhold til NX11 er NX20 forbedret på en rekke punkter: 

Oppløsningen er økt fra 14Mp til 20MpNX20 kan filme i 1080p (24/30 bilder pr sekund), mens NX11 stopper på 720p (kun 30bps)8 bilder pr sekund i seriefoto, mot 3 bilder pr sekund på NX11Skjermen kan vinkles i alle retninger (ikke mulig på NX11)Støtte for panorama- og 3D-bilderISO 12800 maksimalt (3200 på NX11)Kun 341g, over 30% lettere enn forgjengeren1/8000s min lukkertid (1/4000s på NX11) 

Og, altså - støtte for WiFi. 

Del bilder direkte på Facebook 

Det er gledelig å se at et slikt kamera kommer med WiFi og mulighet for direkte å dele bilder på enkelte nettjenester, som Facebook, Skydrive, Picasa, YouTube (filmer) og Photobucket, noe vi tidligere har etterlyst. 
Du kan også sende bilder pr epost direkte fra kameraet, eller aktivere automatisk opplasting til PC-en, slik at bildene overføres så fort du kommer hjem og kobler kameraet til det trådløse nettverket. 

Riktignok finnes hverken Flickr eller Twitter innebygd, men på den positive siden støtter kameraet også WiFi Direct, som gjør at du kan sende bilder direkte til en mobiltelefon som støtter samme teknologi. 

Dette er for eksempel støttet i Android fra versjon 4.0 og oppover og krever altså ikke at enhetene er koblet på et trådløst nett, men oppretter et trådløst nett dem i mellom. 
Fra mobiltelefonen kan så bildene deles på vanlig måte. 
Merk deg at denne funksjonen ikke støttes på dagens iPhone-modeller. 

Har du en Android-mobil kan du altså dele fine feriebilder mens du er på ferie, og ikke etter at du har kommet hjem og lagt dem inn på PC-en. 
Det er noe vi absolutt har sans for. 

For øvrig støttes også Samsungs AllShare-teknologi slik at du kan dele bildene direkte til andre DLNA-enheter (f.eks. en moderne TV eller spillkonsoll) med noen få knappetrykk. 

God konstruksjon 

Konstruksjonsmessig er vi også meget godt fornøyde med NX20, som har et godt utvalg av knappesnarveier og ellers god betjening og brukskomfort. 
En egen knapp gir deg muligheten til å starte og stoppe videoopptak uavhengig av hvilken modus kameraet er satt i, og en egen knapp for funksjonsmenyen lar deg endre de fleste innstillingene direkte på skjermen. 

Samsung er også den eneste produsenten som lar deg betjene kameraet direkte fra objektivet, via den såkalte iFn-funksjonen. 
En knapp lar deg bla igjennom ulike innstillinger, mens fokushjulet da endrer verdi på valgte innstilling. 
Dermed kan du f.eks. justere eksponeringskompensasjonen uten å fjerne øyet fra søkeren. 
Og, som med andre elektroniske søkere – endringer reflekteres da direkte mens du komponerer bildet. 

Søkeren er altså elektronisk (noe den er på alle speilløse systemkamera dersom de har søker) og har en oppløsning på 800x600 piksler, altså 1,44 millioner punkter. 
Av en eller annen grunn har produsentene alltid oppgitt punkter på kameraskjermer, der ett piksel er satt sammen av tre punkter (RGB). 
Dette er med andre ord blant de skarpere elektroniske søkerne på markedet, selv om oppløsningen på søkeren i NEX-7 på 1024x768 piksler er hakket hvassere. 
Søkeren i NX20 opererer uansett med 60 bilder i sekundet i godt lys og fremstår som meget god i våre øyne, selv om noe fargeetterslep er synlig ved panorering. 

3"-skjermen på baksiden har en god oppløsning på 614.000 punkter og kan altså vinkles i alle retninger slik at det blir lettere å ta bilder over hodet eller fra hofta. 
Bildet flyter også her med 60 bilder i sekundet. 
Når det gjelder kit-objektivet fremstår det av relativt god kvalitet, selv om zoomringen har litt ujevn motstand, der den blir høyere på de siste millimeterne i teleenden, noe som gjør seg utslagsgivende ved filming der det er noe vanskelig å holde kameraet stødig dersom du zoomer helt inn. 

Rent og pent 

Et punkt NX20 også scorer høyt på, er brukervennligheten. 
Samsung-menyene er svært forståelige, med hjelpetekster (på norsk) når man holder markøren over et menyvalg, og ikoner som er beskrivende og intuitive. 
Et par steder har det skjedd en glipp i den norske oversettelsen –blant annet fant vi en tekst på spansk, og så heter selvutløser SelvutløserSelvutløser men det går an å leve med. 

Ved siden av å ha knappesnarveier inn til de mest vanlige innstillingene, finnes det også en funksjonsknapp som lar deg endre en rekke parametere på skjermen. 

Et par små detaljer trekker også opp helhetsinntrykket, som for eksempel der bilder du har tatt i seriefotomodus grupperes når du ser på bilder, slik at du slipper å bla igjennom alle med mindre du aktivt trykker deg inn i "mappen". 

I hovedmenyen kan du så finjustere detaljene, som hvorvidt ISO-verdien skal endres med ±1EV eller ±0,3EV og den slags. 

Godt med funksjoner 

WiFi-funksjonen er allerede nevnt, men NX20 har også flere godbiter på lur. 
Blant annet finner vi: 

Elektronisk vater slik at du kan se i søkeren hvorvidt du holder kameraet rett.3D-funksjon som kan ta 3D-bilder du kan vise direkte på en 3D-TVEn rekke filtre som vignettering, miniatyrbilde, gammel film etc. 
Kan også brukes på video.iFn – lar deg endre et utvalg parametere kun ved å trykke på en knapp på objektivet og dreie på fokushjulet.Panoramafunksjon - hold utløseren nede og panorer kameraet i vilkårlig retning.En rekke sceneprogrammer for ulike motivtyper, f.eks. solnedgang, snø eller mat.Bracketing både med hvitbalanse, eksponering (3 bilder, inntil ±3EV) og bildeeffekter.Selvutløser kan justeres fra 2-30 sekunder.Ansiktsgjenkjenning og egen selvportrett-modus8 bilder pr sekund i full oppløsningBehold én farge i bildet mens resten blir sort/hvitt 

Ytelse 

Oppstartstiden fra du slår på kameraet til det er klart til dyst, målte vi til drøye ett sekund, som er ganske vanlig på et kamera av denne typen. 
Nevnt er 8 bilder pr sekund i seriefotomodus (11 bilder maksimum i JPEG-modus, 8 i RAW+JPEG), men kameraet bruker i overkant lang tid etterpå for å lagre bildene til minnekortet; ca ett sekund pr bilde i JPEG-modus og hele 40 sekunder for å lagre åtte RAW+JPEG-bilder. 
Dette er med andre ord ikke et kamera som er veldig egnet for actionfotografi – da får du bare én sjanse til å fange øyeblikket før du må vente en stund. 

I dagslys opplever vi autofokusen som kjapp og presis, men etter mørkets frembrudd tar det brått litt lenger tid, der kameraet også en gang i blant ikke klarer å finne fokus. 
Batteritiden er oppgitt til 360 bilder etter CIPA-standarden, som er på par med andre kameraet i dette segmentet. 

Bildekvalitet 

Også på dette punktet synes vi Samsung har blitt bedre i forhold til tidligere modeller vi har testet. 
Til å ha såpass høy oppløsning (20Mp) på en APS-C-sensor, håndteres støyen bra også på høye ISO-verdier. 
Under et 100%-utsnitt av ISO 1600: 

Lysmåleren har vist seg å være meget habil, selv om vi på gråværsdager av og til får visket ut fargen i himmelen, noe som slett ikke er uvanlig. 
Dynamikkmessig har NX20 litt å gå på i forhold til de beste kameraene i dette segmentet; altså evnen til å gjengi detaljer i lyse og mørke partier på én gang. 

Bildene fra kit-objektivet er vi godt fornøyde med – noe fortegning både på vidvinkel (tønneforvrengning) og i teleenden (puteforvrengning), men skarpheten er god, selv om den avtar i hjørnene på vidvinkelbilder. 
Dog er det lite vignettering å spore og heller ingen kromatisk feilbrytning. 

Under ser du noen eksempelbilder tatt med Samsung NX20: 

Videokvaliteten er også godkjent uten å briljere. 
Spesielt er lyden litt ullen, og autofokusen ikke særlig effektiv mens man filmer, så det er ikke noe vi ville ha brukt til de viktigste øyeblikkene, men til hverdagslig bruk burde de flest være godt fornøyde. 

Konklusjon, Samsung NX20 

I løpet av testperioden ble Samsung NX20 et svært hyggelig bekjentskap. 
Kameraet er vesentlig lettere å bære med seg enn speilreflekskameraer av samme kaliber, og derfor ble det også til at flere hendelser ble dokumentert i sommerferien enn hva som er vanlig her i huset. 

Nybegynnere vil sette pris på det lettfattelige menysystemet der i praksis hvert menyvalg er dokumentert med hjelpetekst. 
Den mer avanserte får det meste av knapper og brytere, og kameraet oppleves også som kjapt og effektivt å betjene. 
Ellers er vi godt fornøyde både med bildekvalitet og ytelse, selv om kameraet bruker i overkant lang tid på å lagre en serie med bilder dersom du har tatt mange på rappen. 

Legg WiFi-støtte, som gjør at du kan sende bilder og film direkte til en WiFi Direct-kompatibel telefon eller poste bilder direkte på Facebook etc. dersom du er koblet på et trådløst nettverk, så synes vi Samsung her tilbyr en såpass fristende pakke at det absolutt bør vurderes om du er i markedet for et speilløst systemkamera. 
I hvert fall om sistnevnte funksjon er noe som virker tiltalende. 

Merk dog at Samsungs økosystem hva angår objektiver og annet tilleggsutstyr forstatt har et godt stykke å gå for å nå opp til f.eks. Canon og Nikon. 
Prisjakt har oversikten over Samsung NX-objektiver, og som du ser er det ikke veldig stort utvalg foreløpig. 

Samsung NX20 + 18-55/3,5-5,6 OIS 
