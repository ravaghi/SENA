Skammerens datter
Middels spenning for litt større barn. 

Den dansk-norsk-tjekkisk-islandsk-svensk-finske co-produksjonen Skammerens datter er et helhjertet forsøk på å skape spennende eventyrdrama for litt større barn, satt i et Game of Thrones-lignende fantasiunivers med hekser, drager og blodig maktkamp. 

Effektene er gode, men figurene er litt stive og dramatikken blir til tider litt slapp. 
Det hadde også gjort seg med en litt sterkere hovedfigur. 

Dina er litt for beskjeden til å være gangbar filmhelt. 
Men generelt er Skammerens datter god nok til å underholde et ungt publikum gjennom 90 kjappe minutter. 

Ser menneskers skyld 

Tronarvingen i riket Dunark, Nicodemus (Jakob Oftebro), blir anklaget for å ha myrdet sin egen familie. 

Melussina (Maria Bonnevie) og datteren Dina (Rebecca Emilie Sattrup) blir tilkalt på grunn av deres spesielle evne. 
De er skammere, og kan avsløre menneskers skyld ved øyekontakt. 

De oppdager at Nicodemus er uskyldig, men dette nekter den onde Drakan (Peter Plaugborg) å godta. 
Han har nemlig egne planer for Dunark, og dermed blir Dina kastet inn i et farlig spill om makten i riket. 

Den norske filmplakaten vil ha det til at Jakob Oftebro og Maria Bonnevie spiller hovedrollene. 
Det gjør de ikke. 

Den æren tilfaller Rebecca Emilie Sattrup i rollen som Dina, som må gjennom en Arya Starksk prosess i løpet av denne historien, inkludert hårklipp for å ligne en gutt. 
Hun klarer seg helt greit, men rollen er litt kjedelig skrevet, og Dina blir dermed litt for tam. 

Hun omringes av et voksent ensemble, der Oftebro og Bonnevie spiller solid og drevent, selv om rollene har litt begrensede muligheter. 

Middels spennende eventyr 

Det beste med filmen, er dens utseende. 
Regissør Kenneth Kainz og hans stab har virkelig greid å skape et univers som virker troverdig, selv på sine eventyrlige premisser. 

Det er ingenting nytt her, mange elementer er sett før, men det fungerer, og er praktfullt fotografert av Lasse Frank Johannessen. 

Det er også mange effekter i filmen som imponerer, både på bilde- og lydsiden, og får filmen til å ligne et langt dyrere, Hollywoodsk eventyr. 

Skammerens datter er basert på populære bøker av Lene Kaaberbøl. 
Film 1 er bare 90 minutter lang, og manusforfatter Anders Thomas Jensen har sikkert barbert bort mye fra boka. 

Det som er igjen står seg greit nok som middels spennende eventyr for barn i 10-12-års alderen. 
Skammerens datter har ingenting å skamme seg for. 

Men de neste planlagte filmene bør gjøres mørkere og skumlere, og med en langt kvikkere og tøffere Dina 
