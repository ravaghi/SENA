Carol
CANNES: 
Elegant og sofistikert om forbudt kjærlighet. 

FILMFESTIVALEN I CANNES (NRK): 
Forbudt kjærlighet mellom to kvinner skildres elegant og sofistikert i Carol av regissør Todd Haynes, med solide prestasjoner fra Cate Blanchett og Rooney Mara i hovedrollene. 

Filmen går ikke etter de store emosjonelle toppene, men holder figurenes indre og ytre kamp på et sobert nivå, understøttet av filmens utsøkte sans for tid og rom. 

Carol har en eim av prisnominasjoner rundt seg, og fortjener det. 

Kriminell kjærlighet 

Det handler om Carol Aird (Cate Blanchett) som innleder et forhold til den yngre butikkdamen Therese (Rooney Mara) i New York tidlig på 1950-tallet. 

De blir elskere i en tid der kjærlighet mellom to personer av samme kjønn ansees som kriminelle handlinger som bryter med gjeldende samfunnsnormer og regler. 

Det får Carol merke når hennes ektemann Harge (Kyle Chandler) tar affære. 

Todd Haynes har laget god film fra samme tidsperiode tidligere, nemlig fabelaktige Far From Heaven (2002). 
I denne filmen skaper han et tett og medrivende drama om et kontroversielt tema. 

Det vil si, det er ikke kontroversielt i vår tid, det burde i hvert fall ikke være det, men filmen skildrer godt hvilke sjanser Carol og Therese må ta for å leve ut sin legning og finne ut hva de vil ha fra hverandre. 

Det er åpenbart at kjærligheten kan koste dem dyrt. 

Hører hjemme på 1950-tallet 

Cate Blanchett ser ut som hun hører hjemme på 1950-tallet med sin kjølige eleganse, som om hun har vandret inn fra nærmeste film noir, bare badet i varm Technicolor. 

Rooney Mara spiller en figur som virker kontrasterende, en grå mus sammenlignet med Carols stilsikre fremtoning. 

Det er også interessant å se Kyle Chandlers rolle som 1950-talls mann. 
Harge gjør valg man kan mislike ham sterkt for. 
Men han er hverken ond eller dum, bare et produkt av samtidens kjønnsrollemønster. 

Carol er en fryd å se på kino. 
Ed Lachmans fotografi er mesterlig. 
Carter Burwells musikk kler dramatikken godt og skaper en lett gjenkjennelig tidsånd. 

Todd Haynes dirigerer dramatikken stødig, godt hjulpet av Blanchett og Maras sikre skuespill. 

Filmen er ikke ute etter publikums krampegråt, men er en stilig, vakker og rørende kjærlighetshistorie. 

(Carol vises i hovedprogrammet på filmfestivalen i Cannes) 
