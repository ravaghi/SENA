Majin And The Forsaken Kingdom
Det var en fryd å utforske dette eventyret! 

Majin and The Forsaken Kingdom er et skikkelig eventyr, komplett med et troll, en prinsesse, monstre, snakkende dyr og selvsagt en helt som skal redde verden. 

Dette er et adventurespill av dimensjoner. 
Her er det store områder å utforske, mange skatter å finne, og en hel haug med fiender å drepe. 

I Majin and The Forsaken Kingdom blir vi tatt med til en verden der onde makter har tatt over. 
Et mystisk mørke har spredt seg utover kongeriket og korrumperer alle levende vesener i det. 

Du spiller en navnløs helt som ønsker å befri landet fra det altoppslukende "Mørket". 
Du reiser derfor på tokt for å finne det gigantiske vesenet Majin, landets urgamle vokter med magiske krefter. 
Etter å ha reddet ham ut av fangenskap legger dere to ut på oppdrag for bekjempe mørkets makter. 

Majin og vår mystiske helt blir raskt venner og Majin gir vår spillfigur navnet Tepeu. 
Deres vennskap er et stort tema i spillet og går igjen i alt fra spillmekanikk til handlingsforløp. 

Historien i spillet er overraskende spennende, og drives frem av flotte filmsekvenser der figurene vises som siluetter i 2D. 

En fryd å utforske 

Spillet har en flott visuell stil og kongeriket Tepeu og Majin har til rådighet er stort. 
"The Forsaken Kingdom" er dessuten et nesten helt sømløst spillunivers, slik at du slipper å ergre deg over lang lastetid hver gang du beveger deg fra ett område til et annet. 

Jeg synes spillverdenen er nydelig og trives med å utforske alle dens kriker og kroker, universet du beveger deg i er virkelig vakkert, fargerikt og variert. 

Hvis du imidlertid ikke liker å bruke mye tid på å vandre rundt på oppdagelsesferd, så kan jeg fortelle deg at dette ikke er spillet for deg. 

Det gjelder å ha øynene åpne når du utforsker omgivelsene i spillet, det er nemlig mange skjulte gjenstander å finne. 
Jeg har tvangstanker når det gjelder ting i spill, absolutt alt skal plukkes opp! 
Og jeg brukte derfor mange timer på å spore opp gjenstander som lå skjult på steder som selvsagt var vanskelig å komme seg til. 

Det er ikke alle som har samlemani slik som meg selv, og du trenger heller ikke å finne absolutt alt. 
Hvis du blåser helt i det vil du imidlertid få et problem når du skal slåss mot de største bossene. 

Gjenstander som øker Majins stamina og styrke er gull verdt når du holder på å bli knust av et kjempeedderkopp-lignende monster for eksempel. 

Løs problemer sammen 

Majin and The Forsaken Kingdom er et løsningsbasert spill, der store deler av spillet dreier seg om å finne den riktige veien, åpne porter og sette igang maskineri. 
Disse oppgavene kan omtrent aldri gjennomføres uten å bruke begge spillfigurene. 

Du styrer Tepeu, men har også kontroll over Majin gjennom å gi ham forskjellige ordre. 
Aktiver, angrip, følg etter, vent og så videre 
- Majin gjør det du ber ham om. 

Etter hvert får Majin også flere spesialevner som må tas i bruk for å løse oppgaver og bekjempe fiender. 

Såkalt "co-op-modus" med en datastyrt figur er ikke alltid like gunstig. 
Jeg synes imidlertid at det fungerer veldig godt i dette spillet. 
Gode kontroller-løsninger gjør det raskt og enkelt å skifte mellom Tepeu og Majin sine handlinger. 

At dette virker skikkelig er alfa og omega for Majin and The Forsaken Kingdom. 
Spillet er grundig forankret i samarbeidet mellom Tepeu og Majin. 
Hvis dette ikke hadde fungert hadde spillopplevelsen rast fullstendig sammen. 

Jeg har faktisk blitt ganske så glad i den snille kjempen! 

Hvis du ser bort i fra det rent tekniske er også vennskapet mellom Majin og Tepeu en viktig del i at samspillet deres fungerer så godt. 

Majin er kjærlig og lojal og gjør hva som helst for å hjelpe Tepeu og holde ham i livet. 

En koseligere figur enn Majin skal du lete lenge etter. 

Selv om han er sterk og mektig, er han også godslig og klønete, og han fremstår som en litt dumsnill figur med et enkelt ordforråd. 

Jeg ble til tider litt irritert over stemmeskuespillet. 
Når du hører de samme kommentarene på babyspråk igjen og igjen, så kan det bli litt for mye av det gode. 
Likevel så er det noe ved Majin som får meg til å smile og jeg har faktisk blitt ganske så glad i den snille kjempen! 

Tamt kampsystem 

Kampsystemet i Majin and the Forsaken Kingdom kunne vært mer variert. 
For selv om Majin får flere og flere spesialangrep utover i spillet, så er det lett å bare bli sittende og hamre løs på x-knappen. 

Hvis du slår løs på en fiende som Majin har svimeslått med magi så aktiveres riktignok en kul kombosekvens der Majin og Tepeu utviser litt stilig action. 

Alt du trenger å gjøre for å utløse dette er imidlertid å trykke når o-knappen vises på skjermen. 
Det blir litt for enkelt etter min mening. 

Utfordringene blir litt større når du møter de store bossene. 
Her må du virkelig ta Majin sine magiske evner i bruk. 
Du kan imidlertid ikke bekjempe noen av de store sjefene med ren styrke og makt, det løsningsorienterte temaet i spillet går igjen også her. 

Du må finne den smarte måten å slå dem på, som alltid krever hjelp fra både Tepeu og Majin. 
Jeg likte hvordan dette fungerte, og skulle gjerne sett mer av denne typen kamper i spillet. 

Jeg synes nemlig det er for langt mellom de store bossene. 
I hele spillet så er det bare fire bosser du må bekjempe før du kommer til den siste avgjørende kampen, og det er altfor få. 

Et flott eventyr 

Tross et noe repeterende kampsystem er likevel Majin and The Forsaken Kingdom underholdende. 
Spillet byr kanskje på litt vel mye utforsking, leting og problemløsning for noens smak, men for meg passet dette strålende. 

Spillet er interessant og detaljrikt. 
Og vennskapet mellom våre to kompanjonger er koselig og spennende og følge med på. 
Jeg koste meg masse i dette spilluniverset, som byr på timevis med underholdning. 

Hvis du er rask kan du kanskje greie å fullføre spillet på ti timer, men hvis du er som meg som skal samle på alt og utforske hver eneste krik og krok så har du et minst 15 timer langt eventyr foran deg! 
