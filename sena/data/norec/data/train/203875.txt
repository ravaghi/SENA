Overgår S-Klasse
Mercedes introduserer framtida i den minste modellen. 

Mercedes-Benz A-Klasse har de yngste og mest teknointeresserte kjøperne. 
Derfor introduseres det mest spennende og fremtidsrettende utstyret i denne modellen. 

«Hey Mercedes, give me a massage! 
Hey, Mercedes, open sunroof! 
Hey Mercedes, do I need a Jacket in Oslo? 
Hey Mercedes! I’m too cold!» 

Dette viser seg å bli en lansering helt utenom det vanlige. 
For første gang sitter jeg og snakker høylytt med testbilen, og det i evigheter. 
Testkjøring i vanlig forstand glemmer vi nesten bort i den nye teknologibomba fra Stuttgart. 

A-klasse ser sporty ut, men det er ingen i segmentet som er i nærheten av å tilby samme luksus- og hightec-følelse. 
En svær glasskjerm med to 10,25 tommere (7-tommere i billigste versjon, med plastrammer rundt) betjenes enten med fingrene rett på midtskjermen, ved å bruke en svær berøringspad på midtkonsollen som brukes til skriving, scrolling, forstørring og forminskning, eller ved å bruke betjeningen på rattet. 

Rattet er hentet direkte fra S-Klasse og inneholder også all betjening for fartsholderen. 
Den har tidligere alltid vært på egen stikke hos Mercedes. 

MBUX 

Mercedes-Benz User Experience er så omfattende at vi ikke kan gå inn på alt her. 
Languatronic er noe av det. 
Nå skal du kunne snakke normalt til bilen og den skal skjønne hva du mener ved å plukke ut nøkkelord fra samtalen. 

Foreløpig finnes funksjonen på 36 språk, men ikke norsk. 
Om det skjer vet vi ikke, men det er lov å håpe. 
Så sant du har mobilen tilkoblet og nett tilgjengelig, skal du kunne spørre om nær sagt hva som helst. 

Uten nett vil du kunne få utført en rekke ting i bilen bare ved å si «Hey Mercedes» og så si hva du ønsker, eller bare trykke på en knapp på rattet før du snakker. 

Du kan når som helst slutte samtalen med «Good Bye, forget it» og sikkert mindre flatterende fraser også. 
Vi moret oss med å spørre om servicesteder, få den til å slå på interiørlys, endre farger på stemningslysene, senke eller høyne temperaturen i bilen og ringe dama. 

Du får også et skikkelig headup display rett opp på ruta, ikke via en plastplate som er mer vanlig på biler i denne størrelsen. 

Når MBUX sammenkobles med telefonen og MercedesMe-appen, kan du starte bildeling på høyt nivå der du selvfølgelig kan låse opp bilen bare ved å nærme deg med din egen mobil. 

Men du kan også la andre låse seg inn i bilen med sin egen mobiltelefon, programmere hele vogna fra mobilen, ha avansert flåteprogram med andre Mercedeser som en transportør ville misunne deg. 

Visninger og muligheter er utvidet. 
Er navigasjonen aktiv, får man alltid et kart i bakgrunnen av navigasjonssymbolet allerede på menynivå. 
I samme nivå har man også enkle snarveier som er ofte brukt under alle menyer så man slipper å gå inn i selve menyen til for eksempel Navigasjon for å legge inn reiserute eller stoppe den. 

Selvsagt lar den seg personalifisere. 
Rundt 600 andre parametere klare for å gjøre livet enklere for deg. 
Scroller du opp på skjermen, får du opp kortmenyer for de vanligste tingene du foretar deg. 

Når du har brukt bilen en stund, lærer den seg dine vaner. 
Den vet at du stort sett skal på arbeid og kan foreslå alternative ruter hvis din vanlige har kø. 
Pleier du å ringe kona på vei hjem, dukker telefonnummeret hennes opp på skjermen når den tiden nærmer seg. 
For å nevne noe. 

Skyhøyt sikkerhetsnivå 

Stereokamera i ruta, en radar i stjerna som leser fem hundre meter framover og en rekke sensorer, både på fangerne og under speilene dekker aller områder rundt bilen. 

GPS-systemet er superpresist. 
Nå er kartsystemet integrert i den adaptive fartsholderen. 
Farten senkes før svinger og inn mot kryss og rundkjøring. 
Det ingen grunn til å lete fram bremsefoten. 

Bortsett fra noe nøling over bakketopper, fungerer systemet bra og skal klare alle situasjoner opptil 130 km/t og klarer fint mer enn denne hastigheten også. 
Filskift gjøres automatisk ved å bruke blinklyshendelen og gjøres innen 10 sekunder dersom den anser det som trygt. 

Du må fortsatt ta i rattet med jevne mellomrom, men for å teste systemet, fingret vi bare borti berøringsflatene på rattet innimellom og det holdt. 
Tar du ikke i rattet, begynner den å varsle, bremser bilen rolig ned og setter på nødblinkeren får den stopper helt opp. 
Er det ikke liv i sjåføren, ringer den til alarmsentralen. 
Får de ikke kontakt, sendes ambulanse. 

Sensorene er aktive i opptil fem minutter etter stans. 
Dersom bilen oppdager hindringer som kommer opp langs bilen fortere enn 2 meter per sekund mens du er i ferd med å lukke opp døra, for eksempel fra en syklist, vil du høre et kraftig varsel. 

Nye motorer 

Tre helt nyutviklede motorer er på plass fra start. 
En diesel og to bensin. 
Dessverre ingen hybrid. 
Den største konkurrenten er Audi A3 og den selger stort sett bare hybridversjonen e-Tron. 

Den mest populære vil trolig bli A 200 med helt ny 1,4 liter på 163 hester. 
A 250 får en kvikk toliter på 224 hester, omtrent spot on på en Golf GTI. 
For dem som fortsatt ønsker diesel, finnes A 180 d med nyutviklet 1,5 liter på 116 hester og 250 Nm, den første i klassen som får rensemetoden AdBlue. 

Minste bensinversjon fås med 6-trinns manuell eller en nyutviklet 7-trinns DSG. 
A 180 d og A250 fås bare med 7-trinns dobbelclutch-girkasse; sistnevnte er en videreutvikling av girkassa fra den gamle modellen. 

Uinspirerende 

Dieselen er relativt slapp og uinspirerende men automatkassa harmonerer greit, så lenge du ikke drister deg opp i Sport-modus. 

Da går den og jager på litt usjarmerende høyt turtall, uten at blodet bruser noe mer av den grunn. 
A 200 med automat kjøpes heller av deg med sportslige gener. 
Spontane forbikjøringer gjør du ikke med denne, men motoren går mykt og smidig i daglig trafikk. 

Den nye automatkassa er komfortorientert og utpreger seg ikke som kvikk. 
Den er komfortorientert i Eco og Comfort-mode, samtidig som den egentlig bare maser litt i Sport-mode. 

Alle tre motorvarianter inviterer til manuell giring dersom du ønsker inspirert kjøring. 
A 250 er den sportslige i knippet. 
Vi kjørte en kul Edition1-utgave med sportsseter og AMG-Styling, men den kan ikke sammenliknes med Golf GTI på kjøreglede. 

Den er mer komfortorientert og ikke like dedikert. 
Men motoren går bra og man får ekstra sportslyd både i potter og i høyttalerne. 
Om det er en kul lyd, kan sikkert diskuteres. 

Slik kjører den 

Understellet er forbedret. 
Den største modellen, samt modeller med firehjulsdrift bruker en multilink-bakaksel der alle festepunkter er forbundet med en hjelperamme som igjen er festet i bilen. 

Det er gjort mye med foringer, først og fremst for å øke komfort og senke støynivå. 
Styringen formidler mer enn før og understyringstendensen er blitt mindre. 
Kjøregleden er likevel neppe klasseledende. 

De minste tohjulstrekkerne får en enklere og plassbesparende torsjonsfjæring bak. 
Den fungerer veldig bra og majoriteten vil ikke merke forskjell. 
De fleste vil elske comfort-dempingen, som gir et snev av fjæringskomforten man kjenner igjen i de større modellene. 

Sport-mode blir ikke ukomfortabelt stiv, men velges først dersom du ønsker utfordrende svingkjøring. 
De to minste modellene hadde ordinære dempere og demperkomforten var så vidt over i det myke. 
Det kler motoralternativene veldig bra. 

Fortsatt trang 

Mercedes har hatt stor suksess med A-Klasse, så de forandrer den ikke mye. 
Men den har fått 3 cm lengre akselavstand og lengden er økt med 12. 
Bagasjerommet er blitt 29 liter større, men det er ikke noe ekstra rom under gulvet. 

Den latterlig lille skiluka på forrige modell er byttet ut med en 40/20/40-løsning. 
Hode og skulderplass er økt, men benplassen er den samme. 
Det vil si trangt for store karer baki og for flat sittepute uten lårstøtte. 

Personlig slet jeg med å finne god sittestilling i standardstolene foran, men satt godt i sportsstolene. 
De fås også med både varme og kjøling. 
Mitt ankepunkt på disse er at den integrerte nakkeputa havner litt for nær hodet. 

400 000 

Skal du få nytte av all teknologien, blir A-klasse dyr. 
Du kan få A 180 d med med 7-trinns DCT for 359.900 kroner og A 200 med samme gasse til 392.000, men disse vil du ikke ha. 
Da får du to små 7,5 tommers skjermer. 

Den norske importøren har klart å forhandle seg til en sterkt rabattert introduksjonsmodell til 399.900. 
Da får du 7,5 tommers instrumentpanel, men det store media-displayet, de beste frontlyktene og 17-tommers felger. 
Går du 40 000 opp til Progressive Edition Plus får du store skjermen, stemningslys, bedre stereoanlegg, nøkkelfri adgang og Distronic adaptiv Cruise-control. 
Det er den mest fristende modellen. 
