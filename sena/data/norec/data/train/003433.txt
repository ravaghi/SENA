Flammen & Citronen
Alle land har sine krigshelter. 
I Danmark ble to av dem kalt Flammen og Citronen. 
Filmen om dem heter det samme og er imponerende, spennende og storslagen! 

Både fotografering, skuespill, kulisser og kostymer sitter som et skudd, og historien er en nyansert beretning om helter og fiender, og den tynne linjen som skiller dem. 
”Flammen & Citronen” er en mesterlig og medrivende krigsfilm som du absolutt bør få med deg! 

Dreper dansker 

Filmen innledes i 1944, og vi møter Bent Faurschou-Hviid (Thure Lindhart) og Jørgen Haagen Scmith (Mads Mikkelsen), to alvorstyngede menn i København. 
De kalles Flammen og Citronen, og er to av motstandsbevegelsens beste mordere. 

Deres jobb er å drepe dansker som jobber for tyskerne. 
De får oppdrag fra London via sin lokale sjef, og utfører dem med iskald presisjon. 
Men grensen mellom helt og forræder er ofte uklar, og både Flammen og Citronen får erfare at det ikke er enkelt å se forskjellen mellom venn og fiende. 

Svin på begge sider 

Jeg liker veldig godt at historien ikke forsøker å fortelle en ren heltehistorie, men serverer nyanser. 
Det fantes svin på begge sider i krigen. 
Dermed kan den tyske kommandanten fremstå som en av de mer sympatiske menneskene i filmen, mens noen av de danske fremstår som løgnaktige og svikefulle i kampen om å mele sin egen kake. 

Flammen og Citronen fremstilles også i et tvilsomt lys. 
Visst kjempet de på riktig side, men deres personligheter er kompliserte og feilbarlige. 

Matchende skuespillere 

Thure Lindhart spiller utrolig godt. 
Bare hårsveisen hans er nok til å overbevise oss om tid, sted og figurens autensitet. 
Hans ytre signaliserer en farlig mann som har mistet noe av sin menneskelighet i kampen mot nazistene. 

Men Lindhart matches av Mads Mikkelsen som Citronen, en plaget sjel som åpenbart brytes ned fysisk av presset han er under. 
Det gjør vondt å se Citronen kjempe en kamp som bare kan få ett utfall. 
Stine Stengade er filmens femme fatale, som vi ikke riktig blir klok på. 
Hva er hennes egentlige rolle og motiver? 

Svært velgjort film 

Regissør Ole Christian Madsen og hans team har virkelig ytet sitt beste, for ”Flammen & Citronen” fremstår som en svært velgjort film, som jeg fremdeles tenker mye på. 

Den må ha gjort et godt inntrykk? 
Ja, den gjorde det! 
Nå blir det spennende å se om det blir like bra når norske krigshelter eviggjøres på film i ”Max Manus”. 
Danskene har lagt lista høyt 
