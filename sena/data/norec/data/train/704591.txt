Humørfylt kappestrid ved grillen
TV 2 byr på en inspirerende og morsom grillkonkurranse. 

TV 2 kunne knapt truffet bedre med timingen: 
Akkurat når det er blitt varmt nok i været til at grillosen konkurrerer med duften av nyklippet plen, ruller de ut sitt nye matkonkurransekonsept: 
"Norges grillmester". 
Hvis man ser bort fra den til tider påtrengende produktplasseringen, ser dette ut til å bli et riktig fornøyelig program, som både skjerper appetitten og kreativiteten. 

20 deltakere er med i denne konkurransen, det vil si 10 par. 
Noen er naboer, noen er gift, andre er kolleger. 
I løpet av de to episodene som er gjort tilgjengelige for anmeldelse, er inntrykket at dette hovedsakelig er hyggelige og morsomme folk med stor interesse for matlaging generelt og grilling spesielt. 
Et godt stykke fra krangle-tv, altså, og godt er det. 
I hvert program skal disse grillentusiastene tilberede to måltider, og hver uke kåres et tapende par, som så er ute av konkurransen. 
Dommerne er Jan Dadhji, som til vanlig jobber som kjøkkensjef på Grilleriet i Oslo, og Espen Lie fra Meny. 
Stian Barsnes Simonsen leder det hele på den lett irriterende måten vi kjenner fra denne typen konkurranseprogrammer, men mange kunstpauser og dramatisk musikk når vinnere og tapere skal utpekes. 

Noe av det mest interessante med programmet, er at nivået hos deltakerne ser ut til å være jevnt over høyt. 
Som i første oppgave, når de blir bedt om å lage noe så tilsynelatende enkelt som en burgertallerken. 
Da går de i gang med å kverne kjøtt, hele gjengen, ingen tenker på å ta snarveien om kjøttdeig. 
Og når de skal komponere tre ulike typer bbq-sauser til den neste retten, er det mange kreative og spennende løsninger å se. 

Det skal bli kjekt å se hva slags nye utfordringer deltakerne får utover i konkurransen. 
Smakebitene så langt viser at de blant annet skal innom kakebaking, pizza og sjømat. 

Til tross for at konkurranseelementet i aller høyeste grad er til stede, er dette vel så mye et matlagingsprogram. 
Man får lyst til å grille og lyst til å spise. 
Forhåpentligvis kan dette være med på å inspirere seerne til å bytte ut kjedelige pølser og tørre koteletter med noe mer spennende på grillen i sommer. 
