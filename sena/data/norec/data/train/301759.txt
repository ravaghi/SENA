Nickelback det kjipeste som har skjedd rocken i dette årtusenet
Høres ut som Kool and the Gang med grunge-støv i forgasseren. 

ALBUM: 
Det begynner å kjennes som en forutsigbar øvelse å plukke fra hverandre en ny Nickelback-plate. 
På tross av at de fleste forståsegpåere og publikummere som ikke faller inn i deres sekteriske fanbase, mener at bandet er det kjipeste som har skjedd rocken på denne siden av millenniumsskiftet, selger de fremdeles millioner av plater. 

At de har gitt ut sin verste plate til dags dato vil sikkert ikke forandre noe på det. 

Denne gangen har Chad Kroeger og co gitt post-grungen sin Maroon 5-behandling. 
Det knatrer i funky rytmer, gitarene høres ut som samples og det nedslipte lydbildet er så upersonlig at det formelig imploderer. 

«What Are You Waiting For?» sender tankene tilbake til det fatale make over-prosjektet da Timbaland skulle gjøre Chris Cornell til urbanstjerne. 
«She Keeps Me Up» høres ut som Kool and the Gang med grunge-støv i forgasseren. 

Kroeger kauker i vei på sitt sedvanlige naivistiske vis om autoriteter han later som han er forbannet på og alle andre han måtte ha en høne å plukke med. 
Det er emotungt og slagordvennlig på et så banalt vis at det nesten er komisk. 

Den lett gjenkjennelig vokalraspen hans er dog uforanderlig selv om blåserekken tuter han varmt i øret på «Got Me Runnin' Round», som forøvrig gjestes av Flo Rida. 
Det sier vel litt om hvor ambisjonsnivået ligger. 
