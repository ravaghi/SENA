Madcon:«An inCONvenient truth» 

(Bonnier Amigo) 

Klar for verden. 

Madcon fikk norsk hip hop ut av en tilsynelatende håpløs kommersiell hengemyr med fjorårets «So Dark The Con Of Man». 
En imponerende bedrift i seg selv, og i høst har det til alt overmål vist seg at duoen har potensial utenfor norske landgrenser. 
Neste mål er hiphopens hjemland, og se ikke bort fra at amerikanerne i løpet av nærmeste fremtid faller for et par norske gutter befriende frie for gangsta-fakter. 

Coveret på platen 
«An inCONvenient truth» med hele kloden balanserende på Tshawes langfinger, bekrefter ambisjonene. 
Spørsmålet er om verden lar seg erobre av innholdet. 
Det som taler mot er mangelen på en bærende singel. 
Sterkt radioroterende «Liar» er ikke i nærheten av å fenge som fjorårets «Beggin'», og sistnevnte må nok gjøre mye av grovarbeidet også i USA. 

Madcon har likevel klart å bevare sin umiskjennelige evne til å spre musikalsk glede. 
For der tradisjonell hip hop kan virke marginal for menigmann, mestrer Madcon å favne hele folket. 
Trikset er å blande tradisjonell, dansbar pop med god, rytmisk rap - en perfeksjonert arv etter kompisene i Paperboys. 
Det er ikke tilfeldig at Tshawe og Yosef har hentet hjelp fra soultrioen D'Sounds motoriske tokløver Kim Ofstad og Jonny Sjo og det pensjonerte soulhåpet Sofian. 
Det er samtidig med på å understreke duoens sterkt samlende evne. 

For Madcon er plent umulig å mislike, og janteloven virker å prelle rett av dem. 
Det er således bare å ønske dem lykke til videre ut i verden. 

ANBEFALTE KJØP: 
«2000 'N AA», «Wholehearted», «Hope», «Waiting for you». 
