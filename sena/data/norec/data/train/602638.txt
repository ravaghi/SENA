Fedre er fedre verst
Også julevitser må ha et poeng for å bli morsomme. 

KOMEDIE "Daddy's Home 2" USA 2017 Regi: 
Sean Anders Manus: 
Sean Anders, John Morris Skuespillere: Will Ferrell, Mel Gibson, Mark Wahlberg, John Lithgow, John Cena, Linda Cardellini Aldersgrense: 6 år 

De to rivaliserende fedrene fra den første "Daddy's Home"-filmen, supersofte Brad (Will Ferrell) og supermacho Dusty (Mark Wahlberg), har funnet en slags tone siden sist. 
Nå er de "sam-pappaer" for sin felles ungeflokk. 
Men forholdet skal bli satt på prøve når Brad og Dustys egne fedre (en enda softere John Lithgow og en enda mer macho Mel Gibson) dukker opp for å feire jul. 

Dette mannlige motstykket til fremdeles aktuelle "A Bad Moms Christmas" er småfestlig når Ferrell får gjøre den sedvanlige "barnemann uten selvinnsikt"-greia si. 
Undertegnede humret også da familien gikk på kino for å se juleeposet "Missile Tow" med Liam Neeson. 
Men ellers er "Daddy's Home 2" en bablete film full av lange sekvenser som aldri kommer til noe poeng – her skal åpenbart det at barna drikker seg fulle på de voksnes eggetoddy være nok til at vi ler – og den er ikke i nærheten av å gjøre seg fortjent til sin store, emosjonelle finale. 

Målet med filmer som dette er selvsagt at man skal få lyst til å se dem om igjen hver jul. 
Men så lenge "Hjelp, vi har juleferie!" og "Alene hjemme" eksisterer, er det ingen som kommer til å ville se "Daddy's Home 2" på nytt. 
