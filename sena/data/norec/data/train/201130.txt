Test:Draytek Vigor 2710Vn ADSL ruter 

Alle funksjoner i en boks er praktisk. 

ADSL har vært tilgjengelig for norske forbrukere siden slutten av 2000, og vi fikk det installert i januar 2001. 
Denne typen forbindelse finnes i mange varianter med forskjellig ytelse, avhengig av kvaliteten på telefonledningene mellom deg og sentralen og er den mest utbredte formen for internettilgang i Norge. 

Den første varianten hadde en maksimal hastighet på 6 Mbit ned og ca 1 Mbit opp, forutsatt god kabling. 

Senere kom ADSL2 og ADSL2+ som gjorde det mulig med økte hastigheter, helt opp til ca 25 Mbit under svært gode forhold og kort avstand mellom bruker og sentral. 

Tidligere måtte man ha et ADSL modem, en ruter og et trådløst aksesspunkt for å etablere et moderne hjemmenett. 
Men det finnes ogs løsninger hvor du får alle funksjoner i én boks, vi har testet Vigor 2710Vn. 

I pakken 

Pakken inneholder selve ruteren, separat strømforsyning, en fot, tre antenner og et par kabler. 
Dessuten følger det med skruer og plugger for å montere den i veggen. 

En liten trykksak, Quik Start Guide med CD følger også med. 

Oppsett 

Tilkoblingene for ADSL og det lokale nettverket sitter plassert på enden av ruteren. 

Etter å ha koblet ruteren til ADSL-splitteren og videre til PC-en slår du på PC-en og venter til den har fått IP-adresse av ruteren. 
Deretter åpner du en nettleser og skriver inn IP-adressen til ruteren, som er 192.168.1.1. 

Deretter kjører du en veiviser- Quick Start Wizard - som detekterer ADSL-linjen og skal få det på nett. 
Det er en fordel om du setter deg inn i hvilke parametre de forskjellige Internettilbyderne opererer med før du kommer så langt. 
Forhandleren bør kunne hjelpe deg med dette, eller du kan sjekke nettsiden til distributøren. 

Vi måtte endre én instilling i oppsettet for at forbindelsen til Telenor ADSL skulle komme på banen, denne informasjonen fant vi på nettet. 
Deretter var det bare å legge inn brukernavn og passord, tvinne tomler i noen minutter mens apparatene gikk inn i harde forhandlinger og ble enige om å være venner og snakke sammen i all uoverskuelig framtid. 

Resten av ruteroppsettet er ganske rett fram, hvis man har satt opp én ruter, så er det ikke store forskjellen mellom de forskjellige produsentene. 
Det er bare skjermbildene som er mer eller mindre fancy. 
DrayTek sine menyer er av den enkle sorten. 

I bruk 

Dette er en av de enklere ADSL-ruterne fra DrayTek, men dekker fint behovet til de fleste hjem og mindre virksomheter. 

Vi støtte ikke på noen merkverdigheter i testperioden, forbindelsen både internt og eksternt var helt stabil til enhver tid. 

Også det trådløse nettet oppførte seg eksemplarisk. 
Hastigheten var god og rekkevidden var like god som med de beste fra andre produsenter. 
I hele huset, fra hems til kjeller og i hagen var det utmerket dekning. 

USB-kontakten kan brukes til å koble til en felles printer, hvis det er praktisk at den står samme sted som ruteren. 

Her kan man også koble til et USB 3G-modem, som ekstraløsning hvis hovedforbindelsen faller ned - eller som alternativ hovedløsning. 

Modellen 2710Vn som vi hadde til test har også støtte for VoIP (IP-telefoni), men det har vi ikke testet. 

Konklusjon 

DrayTek Vigor 2710 er en praktisk og elegant ruter, som dekker basisbehovet for vanlig hjemmebruk og for mindre virksomheter. 

Den er grei å sette opp, stabil og har god rekkevidde. 

Mer informasjon får du hos distributøren Formosa 
