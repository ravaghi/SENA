Spillanmeldelse:I skyggen av «FIFA 10» 

Konami serverer små forbedringer i «Pro Evolution Soccer 2010», men forblir i skyggen av sin argeste konkurent. 

«Pro Evolution Soccer»-serien til Konami ble detronet av EA da fotballspillene inntok den nåværende generasjonen spillkonsoller, og har siden måtte se seg slått av «FIFA»-serien. 
Årets «krig» mellom «FIFA 10» og «Pro Evolution Soccer 2010» er intet unntak. 

Årets utgave av «Pro Evolution Soccer» ser bedre ut enn alle tidligere versoner. 
Spillerne er ikke like plastikkaktige som tidligere og ser i år veldig realistiske ut, helt ned til hårfrisyren. 

Faktisk ser de mye bedre ut enn i «FIFA 10». 
Men det grafiske overtaket på «FIFA 10» slutter der, for når det kommer til stadion-gjenskaping er fortsatt EA et lite skritt foran. 

Ofte føles stadionene veldig upersonlige, og innimellom virker det som om man er helt adskilt fra publikum. 
Men på innsiden av krittstripene ser «PES 10» absolutt bedre ut enn «FIFA 10». 

I årets utgave har Konami utstyrt alle spillerne med forskjellige spillerkort, i stedet for ferdighetsstjerner. 
Disse kortene gir spillerne forskjellige ferdigheter som for eksempel muligheten til å gjennomføre «Marseille roulette» eller «elastico». 

Det kan også gjøre spilleren god til andre situasjoner som påvirker spillemåten hans. 
For eksempel kan en spiller ha et kort som gjør at han vil skjære inn fra kanten og innover i banen, prøve å ta ballen med til dødlinja for å legge en 45 graders pasning inn i feltet eller bare være en terrier på midtbanen. 
Flere av disse kortene er mulig å skru av og på for å konfigurere hvordan laget ditt skal spille. 

«Pro Evolution Soccer» har alltid latt spillerne skreddersy hvordan laget sitt skal spille, men dette har som oftest krevd mye tid å sette seg inn i og dermed gjort det vanskelig å bruke for rekreasjons-spillerne. 
I år har Konami introdusert et nytt system med skalaer fra 0 til 100, hvor man kan finjustere hvordan laget skal spille. 

Her kan man blant annet stille inn hvor høyt forsvarslinja skal ligge, hvor mye press laget skal legge på motstanderen og hvor tett spillerne skal være i nærheten av hverandre. 
Dette gjør det brukervennlig å sette opp laget ditt til å spille den fotballen du vil. 

Den kunstige intelligensen til de datastyrte spillerne har fått en oppdatering, og gir deg uten tvil den beste motstanden så langt i serien. 
Men noe rusk gjenstår: 

De datastyrte spillerne er alt for ballbesittende og defensive til tider, uansett lag og vanskelighetsgrad. 
Dette gjør det igjen ganske problemfritt å drøye noen minutter ved å trille ball i forsvarsleddet, siden spissen til motstanderen absolutt ikke har det travelt med å presse ballfører. 

Målvaktene er også forbedret og gjør en jevnt over bedre jobb mellom stengene. 
De er også mer observante på gjennombruddpasinger og er raske av streken for å klarere ballen. 
Dette gjør at de ofte fungerer som en sweeper bak forsvarsrekka, noe som kan føre til noen frustrerende eller morsomme øyeblikk, avhengig av om du er forsvarende eller angripende lag. 

Dommeren har også fått en oppussing fra tidligere utgaver, og klarer ofte å involvere seg akkurat passe i kampene. 
Dermed slipper man veldig ofte brudd i spillet. 

Det virker derimot helt umulig å få straffe når man spiller mot datastyrte lag. 
Jeg har aldri blitt idømt en straffe i kamp, selv om jeg har blitt høvlet ned bakfra av en motspiller som ikke var i nærheten av ballen. 
Dette er utrolig irriterende, og listen for frispark innenfor 16 meteren ser ut til å være satt så kosmisk høyt at det bare blir trist. 

«Pro Evolution Soccer» har aldri vært den samme lisensfesten som «FIFA», men i fjor kapret Konami rettighetene til cupen over alle cuper, Champions League. 
Selv om menyene er tidvis glorete er det en modus jeg ønsker velkommen tilbake med åpne armer. 

For når hymnen runger ut over stua gir det meg frysninger. 
Det at du også har muligheten til å spille Champions League i Master League-modusen er også en fin nyhet. 

På banen er hastigheten og intensiteten på kampene nedjustert et lite hakk, men er fortsatt en del høyere enn i «FIFA 10». 
Ballkontrollen er også litt bedre enn i fjor, men lever ikke helt opp til det som «FIFA 10» serverer med sin 360-graders dribling. 

Noen av fintene er også blitt nedjustert i effektivitet, for eksempel er det ikke lengre mulig å vende på femøringen når man springer i full fart ned kanten. 
Det er godt at finter og forsvarsspill har blitt litt mer balansert. 

Med «Pro Evolution Soccer 2010» serverer Konami en OK oppfølger til fjorårets utgave, uten at det serveres de helt store nyhetene. 

Selv om «PES 10» er bedre enn «FIFA 10» på områder som spillergjenskapelse og kunstig intelligens, er Konami et stykke fra å kunne kreve tilbake tronen som det beste fotballspillet på markedet. 

PS: PS3- og Xbox 360-versjonen er testet. 
Spillet lanseres også på Wii, PC, PS2, PSP og mobiltelefoner i egne versjoner. 

PPS: 
I salg fra 23. oktober på PS3, 360 og PC, fra 6. november på PSP og PS2 og fra 20. november på Wii. 
