Huawei Titan U8800 smartmobil
Vi har tidligere ikke vært så veldig begeistret for Huaweis mobile forsøk. 
Det er det forsåvidt slutt på nå. 

Pris. 
Det er alltid et spørsmål om pris. 
Smartmobilene har for lengst alminneliggjort å bruke summer tilsvarende en hel eller halv laptop (avhengig av hvordan du regner) når en skaffer seg mobiltelefon, og svært mange forbrukere hever verken et øyebryn eller andre kroppsdeler idet totalbeløpet runder 5.000 kroner. 

En kan godt hevde at det er altfor mye penger, men tatt i betraktning at mobiltelefonen er blitt en av de desidert mest brukte gjenstandene i et vestlig menneskes liv, uansett kategori, er det kanskje ikke så mye penger likevel. 

Stor skjerm - høy oppløsning 

Men det finnes alternativ. 
Ett av disse er U8800, Huaweis toppmodell, og en Android-mobil som i disse dager sendes ut på markedet med en prislapp på rundt 2.300 kroner og nestsiste versjon Android ferdig installert (versjon 2.2 - "Froyo"). 
Det er svært rimelig sammenliknet med for eksempel toppmodellene til Samsung, Apple og HTC. 

Spørsmålet er om den klarer holde følge med en Galaxy S eller en Desire HD, eller om det har blitt kuttet så mange hjørner at Titan U8800 faller gjennom. 

På papiret er det mye å like. 
Den 3.8 tommer store TFT-skjermen er stor, men ikke størst. 
Den gjør uansett mobilen hendig, i motsetning til firetommerne, som gjerne opererer i grenseland hva mobilitet angår. 
Oppløsningen på 800x480 piksler er som forventet i proffsegmentet, og selv om skjermen ikke er i nærheten av for eksempel Samsung Omnia 7s grensesprengende fargespekter og kontrast, er den mer enn bra nok. 
Sortnivået er ikke mye å skryte av, men har du først beveget deg ned i budsjettklassen er nok ikke dét en mangel du vil henge deg opp i. 

Android-original 

Vi har også en liten innvending som noen kanskje vil finne pussig, men vi liker ikke at skjermflaten er ørlite elastisk. 
Vi foretrekker en så hard og stiv glassflate som mulig, her kjenner en rett som det er at fingrene "fjærer" ved berøring. 
En liten bagatell, naturligvis, mer irriterende er det at skjermen er såpass markant nedsenket under glasset at det tidvis føles som det går utover presisjonsnivået. 

Huawei har heldigvis valgt å kjøre Android i originalutgave. 
De har med andre ord ikke lagt eget grensesnitt over Googles operativsystem ala det HTC gjør med sitt "Sense", noe som blant annet gjør at de slipper mye ekstraarbeid ved Android-oppdateringer. 

Scrolling oppover og nedover skjermbilder er heller ikke så glatt som på andre mobiler vi har vært borti, nesten uansett hvilken applikasjon vi kjører (Twitter, Facebook, nettlesere - alle oppfører seg likt). 

Egentlig ganske rask 

Det er uvisst om dette skyldes mobilen som sådan, eller en svakhet ved Android. 
Prosessoren på 800MHz er ikke lynrask på papiret, men når det kommer til andre operasjoner (menyskifte, lasting av nettsider, oppstart av apper og så videre) er den derimot ingen sinke - tvertimot. 
Det er nemlig langt mellom forsinkelsene, og budsjettmobilen har åpenbart potensiale til å gjøre det den blir bedt om å gjøre uten etterslep. 
Kanskje det blir bedre når Android 2.3 blir tilgjengelig? 

U8800 er verken pen eller stygg, men har ikke spesielt mye karakter utseendemessig. 
Mer vanilje enn trikolor, altså. 
Den ligger derimot utmerket i hånda, mye takket være det akkurat passe motstandsdyktige stoffet Huawei har brukt på baksiden av mobilen. 

Ikke noe toppkamera 

Fem megapiksler, LED-blits og autofokus gjør at det meste ligger til rette for bra bildekvalitet rent teknisk, men vi vet ingenting om linsa. 
Det forklarer kanskje ikke at bildene altfor ofte undereksponeres i standardmodus, men uansett årsak hadde vi forventet høyere kvalitet. 

På den annen side: 
Dette er og blir en budsjettmobil, og da må en senke forventingene. 

At de skal senkes så lavt som videokvaliteten fra U8800 kan vi derimot ikke være med på. 
Joda, her loves det videoopptak i HD (720p), men "HD" er ikke noe annet et teknisk krav om så og så mange piksler i horisontal og vertikal retning. 
"HD" sier ingenting om bildekvaliteten, som i dette tilfellet er begredelig og et godt bevis på hvorfor tekniske spefisikasjoner listet opp på et ark ofte er like presise som et skiskytterskudd i holmenkollentåka. 

Her her videoen særs hakkete, mens bildekvaliteten er langt under pari. 

Du kan se hva vi mener i denne videoen. 

Du kan dessuten se bilder tatt med kameraet med full oppløsning her: 1, 2, 3, 4. 

Batteritid og samtalekvalitet 

Gir det fortsatt mening å snakke om standbytid for smartmobiler? 
Vi er ikke helt sikker, ettersom det, avhengig av hvilke innstillinger du gjør, skjer så mye under panseret at mobiltelefonen aldri - omtrent som brukeren - egentlig hviler. 
Den sjekker gjerne litt e-post der, henter noen twitteroppdateringer her, eller pusher informasjon fra markedsplassen (i dette tilfellet Android Market). 

Huawei U8800 er ikke noe unntak. 
Har du som mål å holde deg oppdatert hele døgnet vil du fort merke at batteriet trygler om nåde. 
Det krever sin mann, eller i dette tilfellet sitt batteri, å holde seg kontinuerlig oppdatert, og hvilke magiske egenskaper en trenger for å nå Huaweis oppgitte "380 timer med standby-tid" er uvisst. 

Samtalekvaliteten er bra, men under noen samtaler la vu merke til litt mer susing i bakgrunnen enn vi er vant til. 
Det var på ingen måter sjenerende, og er ikke noen kjøpsvelter. 

Konklusjon 

U8800 er strengt tatt ikke noen oppsiktsvekkende smartmobil. 
Det finnes Android-mobiler med bedre skjermer, bedre batterikapasitet, enda raskere prosessor, og, ikke minst, langt bedre kamera, men felles for alle disse er at prisen er høy - og betydelig høyere enn U8800s beskjedne prislapp. 

Rundt 2300 kroner for en så avansert mobil som dette er oppsiktsvekkende, ikke minst med tanke på skjermstørrelsen og -oppløsningen. 
Tidligere har vi skrytt av blant annet LG Optimus One, som i disse dager koster rundt 1700 kroner, men den kan blant annet ikke kjøre Flash, i tillegg til å ha betraktelig dårligere skjermoppløsning og enda litt dårligere kamera. 

Alt er likevel ikke like bra, og spesielt kameraet er middelmådig. 
Til denne prisen er totalpakken likevel bra nok til å flytte det som egentlig er en firermobil opp til femmeren. 
Pris er ikke alt, men det er jo tross alt ikke helt uvesentlig. 

Huawei U8800 Ideos X5 
