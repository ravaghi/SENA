Samsung WB1000
Kan Samsung utfordre Sony på HD-video? 
Vi har testet WB1000 mot testvinneren. 

Digitale fotografiapparater er ikke lenger kun brukbare til fotografering. 
Stadig dukker det opp nye, lommevennlige modeller, som er i stand til å filme i HD-oppløsning (1280 x 720 piksler), noe som i teorien skulle bety sylskarpe videoopptak som skapt for store flate TV-er. 

I november kjørte vi en test av fem slike kameraer, i samarbeid med TV2 Hjelper Deg. 
Du finner testen her. 

Etterpåmeldt utfordrer 

En av modellene vi dessverre ikke rakk å teste i første sammenligningsrunde, var WB1000 fra Samsung. 
Denne kameraprodusenten satser nå på fullt også i dette markedet, og denne modellen har ytelser som, i hvert fall på papiret, burde kunne utfordre de beste i klassen. 

Her er en kjapp sammenligning av spesifikasjonene mellom WB1000 og de to kameraene som kom best ut i vår test. 
Sony-modellen ble testens vinner, mens Canon kom på andreplass: 

Som du ser har alle de tre modellene samme brennvidde, og 24 mm er svært god vidvinkel sammenlignet med det aller meste i klassen. 
Det betyr at du kan fotografere tett på motivene, og likevel få med deg mye i bredden. 
Mindre rygging, rett og slett. 

I tillegg ser vi at både Samsung og Sony er i stand til å zoome optisk under videoopptak, mens Canon gjør det digitalt. 
Dessuten er det kun Samsung og Sony som tar opp lyden i stereo. 

Noe som ikke kommer fram i tabellen er at skjermkvaliteten på Samsung-kameraet er den beste av de tre. 
Den har svært god oppløsning og skarphet, og er i tillegg synlig fra nesten død vinkel takket være AMOLED-teknologien: 

Samsung er det største og desidert tyngste av de tre kameraene, men det behøver ikke nødvendigvis være negativt. 
Kameraet virker svært solid bygget, og er uansett lommevennlig nok, med ingen utstikkende detaljer. 

Betjeningsmessig er kameraet helt gjennomsnittlig, men mangler norske menyer. 
Det er flere knapper og hjul enn på "malen" i klassen, og det kan gi et litt avansert førsteinntrykk. 

Gode videofunksjoner 

Videofunksjonen er relativt godt utbygd, du kan velge forskjellige oppløsninger og to kvalitetsinnstillinger i HD. 
I beste kvalitet kan du filme i maks 20 minutter, og ett minutts opptak beslaglegger ca 70 MB. 
Kameraet har internminne på 76 MB, og bruker for øvrig SD(HC)-kort. 

Du kan zoome 5x under filming uten kvalitetstap, noe Samsung er alene om i denne testen, sammen med Sony. 
Dessverre forsvinner lyden fullstendig under zooming med Samsung, og derfor bør den begrenses. 

Lydkvaliteten er imidlertid svært god, og hakket bedre enn Sony, med bedre bass og fylde. 
Kun Casio og Canon kan måle seg med Samsung her. 

Kvalitetsmessig er Samsung mer midt på treet. 
Kontrastene er litt harde, så detaljer i mørke partier forsvinner litt. 
Det er også helt tydelig at Samsung benytter seg av relativt aggressive støydempingsløsninger, noe som gir et litt grøtete preg på detaljnivået. 

Støynivået er generelt ikke noe problem, men dersom lysforholdene er svake, merkes det gjerne på at detaljer fremstår noe utvasket. 

Dette gjelder forsåvidt både video og fotografier, men vi understreker at denne testen først og fremst tar for seg video- og lydkvaliteten. 

(Artikkelen fortsetter etter bildene) 

Oppsummering 

Samsung WB1000 scorer helt gjennomsnittlig på videokvalitet, og ligger litt bak de aller beste. 
Lydkvaliteten er imidlertid i toppklasse, skjermen er eksemplarisk, og betjeningen får absolutt godkjent. 
Slikt blir det en fin firer på terningen av. 
