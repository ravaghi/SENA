Kløne-Lara
PSP-versjonen av det glimrende «Tomb Raider: 
Legend» er spillenes versjon av å dytte digre pølseben ned i alt for trange bukser. 

Det må jo bare gå hardt ut over sømmer og knapper når flesket presser på. 

Og akkurat dette er et problem jeg har hatt med Playstation Portable siden lanseringen. 
Det er forskjell på hva man forventer av håndholdte og sofabaserte spillopplevelser - det nytter ikke å bare presse et konsollspill ned i miniformat. 

Det du får her, er hele «Tomb Raider: 
Legend» slik vi kjenner det fra versjonene til PC og TV-baserte konsoller, som kom tidligere i år (og som jeg belønnet med terningkast fem). 
Hele det glimrende actioneventyret er inkludert, så dersom PSP er den eneste spillmaskinen du har, vil du nok kunne hente ganske mye glede ut av dette. 

Tre nye flerspillermodi er også inkludert - kappløp gjennom hinderløype, skattejaktduell og muligheten til å gjemme hver sin skatt og konkurrere om å finne den andres skatt først. 

Så langt er alt såre vel. 

Men konverteringen til håndholdt format har gjort spillet stundvis nesten uspillbart. 
Analogstikken du styrer Lara med, er overfølsom - noe som gjør det vanskelig å navigere i de forskjellige miljøene. 

PSP har dessuten bare én analogstikke, noe som gjør det klønete å styre kameraet i forhold til versjonene til TV-konsoller. 

Grafisk er det også så mye som skal vises frem, at det ofte hakker alt, alt for mye. 
Og da kan spillet være så pent det bare vil, i et spill som går ut på lynkjappe reaksjoner både titt og ofte, må det flyte bedre enn dette. 

«Tomb Raider: 
Legend» er et spill jeg definitivt foretrekker å nyte på andre plattformer, jeg synes ikke det hører hjemme på PSP. 

Noe som også er tilfelle med så alt for mange andre konverterte PSP-spill. 
