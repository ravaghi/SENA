Nokia-nostalgi på godt og vondt
Nokia 7 Plus gir oss det beste fra fortida, men ikke nok fra nåtida. 

Nostalgikeren i oss savner mye fra «Nokia-tida» på det glade 90-tallet. 

Spesielt robuste mobiler med unik design, som ikke bokstavelig talt var laget av skjørt glass. 

Nokia 7 Plus, mellomklassemobilen til under 4.000 kroner, gir oss dette. 
Men slettes ikke alt var bedre før. 

Og HMD, som lager Nokia-mobilene i 2018, burde sett seg rundt etter flere kvaliteter vi ser etter i dette årtusenet. 

Diger kropp med mye kant 

Det er ikke ofte folk kommer bort til oss i kantina for å se nærmere på testmobilene våre. 
Men det skjedde med Nokia 7 Plus – for dette er en av de peneste mobilene vi har testa i år. 

Den kommer i svart og hvitt, og begge har en kobberfargede metallkanter, knapper og detaljer. 
Baksiden er matt, nesten myk. 
For én gangs skyld har man altså klart å lage en telefon som ikke er speilblank, og som ikke ser ut som alle andre mobiler. 

Men Nokia 7 Plus er, som navnet tilsier, diger. 
Den er hakket større enn allerede store mobiler, som OnePlus 6 og Asus Zenfone 5, til tross for at Nokia 7 Plus har en mindre skjerm. 

For her får du ingen heldekkende skjerm, slik resten av bransjen har gått over til, men en 6 tommer stor tradisjonell skjerm – med ganske store kanter både nederst og øverst. 

Alt bidrar til at Nokia 7 Plus virker som en robust mobil, slik Nokia var kjent for. 
Men den er ikke sertifisert for å tåle fukt, og den burde burde så absolutt vært mindre. 

Fingeravtrykkleseren fungerer forøvrig knirkefritt, batteriet kan få deg gjennom både én og to dager om du er heldig, og knappene er klikkete og gode. 
Den ensomme høyttaleren er tradisjonen tro plassert nederst – og dekker du den med hånda, hører du ikke et pip. 

Ren Android er ren glede 

På baksiden av Nokia 7 Plus står det «Android One». 
Det betyr at mobilens operativsystem er så godt som 100 prosent ren Android. 
Som igjen betyr at du er sikret hyppige oppdateringer, og slipper produsentens apper, design og funksjoner. 

For ja; vi sier slipper. 
Ofte kommer slikt bare i veien for det du egentlig vil. 

Og følelsen av å bli presentert for et tomt Android-lerret du selv kan fylle med hva du vil, er nydelig. 
Det rene og pene uttrykket til Nokias Android 8-utgave er ett av mobilens beste salgsargumenter. 

Men ren Android er ikke alt man trenger for å få ting til å flyte. 
Og mellomklassemobilen er ikke utstyrt med noe råskinn av en prosessor. 

Snapdragon 660-brikken holder for at det aller meste går relativt raskt og relativt mykt, men den oppleves ikke lynrask og silkemyk på samme måte som OnePlus 6, med sin Snapdragon 845. 

Bingo-kamera 

Nokia var lenge kjent for de aller beste mobilkameraene. 
I dag er historien en annen. 

Nokia 7 Plus har to kameraer på baksida; ett vanlig og ett med to ganger optisk zoom. 
Trykker du på zoomeknappen i kameraappen vil den bruke «zoome-kameraet» om lyset er sterkt nok, og om ikke, zoomes det bare digitalt. 

Dette er forvirrende, og det tok tid før vi overhodet skjønte hva som foregikk. 

Å komme tettere på både folk og bygninger kan absolutt være praktisk, men her burde Nokia forklart brukerne bedre hvordan det fungerer. 

Bildene du tar blir for det meste... helt greie. 
Vi skulle gjerne vært mer spesifikke, men som på så mange andre mellomklassemobiler, er det litt bingo hvordan resultatet blir. 

Av og til sliter Nokia 7 Plus med autofokus. 
Av og til blir lukkertidene så lange at det er vanskelig å få folk skarpe. 

Andre ganger blir vi overrasket over hvor gode bildene blir. 
Og frontkameraet har, akkurat som hovedkameraet, en fin kunstig «bokeh»-effekt. 

Det som går igjen er, ikke overraskende, at Nokia 7 Plus sliter med å ta bilder av folk i mørke innendørsområder. 
Og det trenger ikke være spesielt mørkt, heller; kantina på en regnværsdag er mørkt nok til at ting kan gå galt. 

Bra, men ikke bra nok 

Fra første gang vi så Nokia 7 Plus ville vi like den. 
Den ser ut som en million dollar, med sin rene Android og kobberlinjer, men koster under 4.000 kroner. 

Og vi liker den vi, altså. 
Problemet er bare dette: 
Konkurransen i denne prisklassen er knallhard. 
Og Nokia 7 Plus når dessverre ikke helt opp. 

Vår favoritt i mellomklassen er uten tvil OnePlus 6. 
Den har nesten ren Android, mye mer skjerm, litt mindre kropp og enda bedre ytelse. 

Ja, OnePlus 6 koster en tusenlapp mer enn Nokia 7 Plus. 
Men vi vil påstå at priskategorien er den samme, og den ekstra tusenlappen får du mye igjen for. 

Har du allerede bestilt en Nokia 7 Plus er det ingen grunn til panikk; dette er absolutt en fin mobil til en fin pris. 
Og for noen vil designet og den rene Android-utgaven veie tungt. 
Men er du ute etter mye skjerm til liten pris, finnes det bedre alternativer. 
