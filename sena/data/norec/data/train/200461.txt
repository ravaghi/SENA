Nokia 6070
Med lav pris og lite teknisk krimskrams skal Nokia 6070 kun tilfredsstille de viktigste behovene til mobilbrukerne. 
Les testen her. 

Innimellom ramler det ned en rekke mer eller mindre hyggelig e-post i mailboksen vår. 
Mailer som helt riktig påpeker at langt fra alle trenger mobiltelefoner med MP3-spiller, innebygd harddisk og trykksensitiv skjerm. 
Bra talekvalitet, gode taster, tydelig skjerm og bra batterilevetid holder i massevis for denne gruppen. 

Nokia 6070 leverer i så måte i bøtter og spann. 
For her er det aller meste av teknologisk krimskrams fjernet. 
Den nevnte gruppen kan derfor glede seg over at det stort sett bare er basisfunksjonene som er igjen på denne mobilen. 

Ser dyrere ut 

Allikevel virker det ikke som om Nokia har kuttet når det gjelder designet på 6070. 
I likhet med lillebroren Nokia 6030 er dette nemlig en av de stiligste billigmobilene på markedet. 
Ikke altfor mye er gjort ut av utseendet. 
Men linjene, materialet og fargene avslører ikke på langt nær at denne mobilen kun koster 1 100 kroner. 

Størrelsen på mobilen er helt grei. 
Nokia 6070 kan ikke skryte av å være hverken den største eller minste mobilen på markedet. 
Dimensjonene er på 44 x 106 x 19 med mer, mens vekten er på kun 88 gram. 
Den ligger meget godt i hånden til å være såpass lett. 

Nesten som forventet er Nokia 6070 også utstyrt meget gode taster. 
De har en fin størrelse og gir akkurat passe motstand når de trykkes ned. 
Alt i alt må vi derfor si oss meget godt fornøyd med designet. 

For dårlig syn 

Forholdet vårt til skjermen til Nokia 6070 er imidlertid litt blandet. 
Skjermen i seg selv er ganske dårlig. 
Oppløsningen på 128 x 160 punkter er direkte svak. 
Allikevel har den noe for seg på grunn av størrelsen, som ligger et hakk over det vi er vant til på slike telefoner. 

Kombinert med de gode tastene kan det nesten virke som om denne trebåndsmobilen til Nokia er en gave til de svaksynte. 
Vi skal ikke påstå at den vil hjelpe alle som sliter med dårlig syn. 
Allikevel er dette en av de beste telefonene vi har vært borti på akkurat det området. 

Skjermen gjør seg imidlertid ikke godt til kameraet som følger med. 
For telefonen har faktisk kamera. 
Bildekvaliteten er imidlertid ubrukelig til noe annet en MMS. 
Vi skjønner derfor ikke helt hvorfor det er kamera på denne mobilen. 
Dette er en mer eller mindre strippet mobil, og når de allikevel ikke skal legge på noe bedre enn et VGA-kamera burde de like godt fjernet hele kameraet. 

Lagrer lite 

At denne mobilen ikke er laget for en masse ekstra, som blant annet MP3-spilling, merkes relativt fort. 
Nokia 6070 er nemlig utstyrt med bare 3,2 megabyte tilgjengelig minne. 
Samtidig mangler den enhver støtte for minnekort. 

Derfor fylles minnet opp relativt fort dersom kameraet brukes aktivt. 
Vi tror allikevel ikke at dette blir noe problem for størstedelen av eierne. 
De fleste som går for denne mobilen vil ikke merke noe særlig problemer med minnet. 

Store overraskelser 

Mangelen på ekstrafunksjoner i denne mobilen gjør oss litt himmelfalne over at Nokia 6070 faktisk har støtte for EDGE. 
Riktignok er det bare klasse 6, så de raskeste hastighetene støttes ikke. 
Allikevel er dette mer enn vi hadde forventet. 

Vi er ikke like overrasket over at Nokia 6070 er utstyrt med FM-radio. 
Dette nærmest sjokkerte oss da vi testet lillebroren, men vi forventet det nesten i denne mobilen. 
Allikevel er det et positivt punkt som vi må berømme Nokia for. 

Varer ikke lenge 

Det som kanskje overrasker mest med Nokia 6070 er hvor svakt batteriet er. 
For det er ikke så altfor mange tekstmeldinger som skal sendes eller samtaler som skal snakkes før batteriet er ladet ut. 

Vi opplevde faktisk at telefonen måtte lades opp én gang i døgnet. 
Det har nok riktignok en del å gjøre med at vår mobilbruk ligger et stykke over snittet. 
Allikevel blir dette for svakt på en mobiltelefon som er stort sett blottet for all ekstra funksjonalitet. 

Heller ikke talekvaliteten er helt på topp. 
Vi opplevde noe bakgrunnsstøy under en god del av våre testsamtaler. 
På en telefon som i praksis er laget for å være god på basisfunksjonalitet blir dette nok en skuffelse. 

Ingen vinner 

Nokia 6070 kunne vært en meget god mobiltelefon. 
En lav pris, med all den viktigste funksjonaliteten inntakt, burde være en vinnerkombinasjon. 
Problemet ligger i at telefonen er for dårlig på to av de viktigste punktene, nemlig batterilevetid og talekvalitet. 

Det har helt klart noe for seg å lage slike mobiltelefoner. 
Langt flere enn man kan tro har kun behov for enkle mobiltelefoner. 
Allikevel bør Nokia og andre som prøver å lage slike sikre at den mest nødvendige funksjonaliteten sitter som den skal. 

Tekniske data for Nokia 6070 
