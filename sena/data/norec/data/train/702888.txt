Og så til noe helt annet
Amanda Bynes spiller Jenny som er så opptatt av popidolet Chris Carmack at hun virrer som envinga veps i saftflaske. 

Bynes er en søt tenåringsskuespiller med stemmen til Minni Mus og mimikken til Pluto, men Disney-inspirerte barnefilmer som denne underholder ihvertfall ungdom med en uforbeholden hygge som den sikkert tåler. 
Eskapismen er undervurdert. 
Den er sunnere enn tabletter. 

Dette er en frisk annerledes-film. 
Mor ser ut som om hun blir 23 år neste onsdag, mens far kunne vært skolekamerat med Liberace. 
Jenny lurer seg med på popguttens sjørøver-cruise, men orkanen kommer, fortjent som clamydia etter østers. 
Jenny og idolet strander I Den Blå Lagune, han er en pysete jølle, viser det seg. 
Han bare sutrer. 
Tom Hanks og ballen hans burde dukket opp. 
Tony Curtis og Sidney Poitier. 
Richard Chamberlain. 
Brooke Shields. 
Pocahontas. 
Homer Simpson. 
Oktober, jeg mener Fredag. 
Jenta må gjøre alt arbeidet med kokosknusing og mallejakt. 
Gutten sirkulerer sjekketriksa sine. 
Det er for at man skal skjønne at skjendiser er sleipe – og ingen må gifte seg med Ari Behn. 
Man aner at den sympatiske gutte-kameraten hennes jobber seg opp til bonus-opsjoner på det romantiske aksjemarkedet. 
Og jo. 
Fetteren til prinsen av Bel-Air i Karibien deltar. 

Det er ikke en god film, men alle kommer til å like Amanda Bynes fordi hun er så frisk som sitron i sønnavinden. 
Hun ville vært jomfru etter trillingfødsel. 
