Mor Godhjerta
Sade: 
Soldier Of Love 

Sade fortsetter – stort sett – å trykke på de riktige knappene, 26(!) år etter debuten. 

Hun er 51 år gammel nå, britisk-nigerianske Sade Adu. 
Soldier Of Love, som kverker den ti år lange pausen siden den rent ut mesterlige Lovers Rock, røper imidlertid ingen tegn til aldring – det er fortsatt elegant, velprodusert, trøstende og – tør jeg si det? – tidløs soulpop som står på menyen, med relativt få nyvinninger eller sprell lagt inn for å forrykke balansen. 
Og hvorfor skulle hun det? 

Med ufattelige 50 millioner solgte plater – ikke mindre imponerende med tanke på hvor bastant hun har skjermet privatlivet gjennom karrieren – gjør Sade akkurat som hun vil, noe som i hennes tilfelle fortsatt innebærer å flette sammen åpne, luftige og vakre melodier med såre, raffinerte tekster som har det med å klore seg fast i hukommelsen. 
Overraskelser forekommer like fullt: 
Tittelsporet, som ble sluppet som smakebit og entusiastisk gnafset i seg med hud og hår like før jul, blir i denne sammenhengen en hardtslående krigserklæring, med militante trommer og hint av vrenggitar luskende i låtens utkanter. 

Dette er da også platens klare høydepunkt, med den nærmest countryaktige ”Be That Easy”, elegiske ”Bring Me Home” og rørende flotte ”Babyfather” halsende i feltet bak. 
Sade synger like bra som hun alltid har gjort – minst! – og det er vanskelig å sette fingeren på andre svakheter enn den helt åpenbare: 
Mangelen på variasjon gjør at enkelte av disse låtene nekter å feste seg, selv etter et sjenerøst antall konsentrerte runder fra start til mål. 

Med andre ord: 
Er du begeistret i utgangspunktet, antar jeg at du allerede har skaffet deg Soldier Of Love – og at du liker den. 
Om du bare er lysten på å sjekke ut noe soul fra det britiske øyrikets ferskvaredisk, bør du mye heller plukke med deg Corinne Bailey Raes modige, vonde og vakre The Sea, som vil bli stående igjen lenger enn denne. 
