Plateanmeldelse:Silja Sol - «På hjertet» 

Hvitmalt hjerne. 

Det mest fascinerende ved musikkmiljøet i Bergen er ikke alle de nye artistene som konstant ramler ut fra tilfeldige bydelssentre. 
Men hvor mange av disse som på mystisk vis klarer å gjøre noe knirkete, nytt og likevel allment. 

Silja Dyngeland har tidligere bedrevet musikk under fullt navn, men det er med solen i navnet at 24-åringen, eh, stråler. 

Kjappe historier om keitete sjekking, nærgående sjekking, mislykket sjekking, bærmosing, manglende stemning og generell usikkerhet. 
På beinhard bergensk, med skarp skarre-R og ekstra trykk på doble konsonanter. 

Skrudd sammen så inderlig gøy, rart og skurrende følsomt at man nesten ikke tør å tenke på hvor langt dette kunne gått på et annet språk. 

Kanskje ingen overraskelse at deler av Casiokids har ulike fingre og tær med. 
Eller at Kato Ådland, som mer og mer stiger ut fra de lange skyggene av sitt tidligere kompaniskap med HP Gundersen, har produsert. 

Farvel Fjorden Baby!, Hvitmalt Gjerde og Store P. Akkurat nå er Silja Sol verdens beste artist på bergensk. 

BESTE LÅT: 
«Stemning» 
