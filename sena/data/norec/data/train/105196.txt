Plateanmeldelse:Janet Jackson – «Unbreakable» 

Passé bra. 

ALBUM: 
R & B 

På sitt 11. studioalbum, det første på syv år, er det ikke urimelig å håpe at Janet Jackson gjør fremstøt for å sementere sin rolle som en av R & B-ens viktigste aktører de siste 30 årene. 

Skjønt det ikke alltid har stått til toppkarakter, har multitalentet Jackson ved flere anledninger beriket musikkhistorien med soniske nyvinninger og tematiske påhitt av typen «samfunnskritikk i industriell new jack swing-drakt». 

Best eksemplifisert på de to milestolpene «Control» og «Rhythm Nation 1814», begge laget i samarbeid med den legendariske produsentduoen Jimmy Jam og Terry Lewis. 

På «Unbreakable» har hun igjen plukket frem duoen som har gitt med sitt besyv. 
Det vil si, de har forsøkt. 

Det åpner med at Jackson hvisker «side one», for å informere om at de 18 (!) sporene er underordnet et slags konsept. 
«Første siden» synes viet til moderne R & B, og er i korte trekk en tannløs emulering av det meste som allerede har utspilt sin rolle innenfor sjangeren. 

«Burn It Up» med Missy Elliot, som gjør en iherdig parodi på Fatman Scoop, bygger på tropen «hei Mr. DJ, kan du spille en fet låt? (hint, det er den låten jeg synger på akkurat nå)». 

«Damn You» har noen alrighte pek til Zapp & Roger-esque basslinjer, men drunker i en litt overambisiøs produksjon. 
Den selvbiografiske «Shoulda Known Better» kan sikkert adopteres av inderlige «Idol»-deltagere med sans for konfetti-brekk. 

«Night» er en fornøyelig nittitallshouse-pastisj, men preges av en ambivalens som får låten til å gravitere mot alt mulig rart. 

Platen lider veldig av at trioen sliter med å rendyrke lydbildene, og dermed faller pladask mellom stolene de forsøker å sette seg på. 

Den «andre siden» innledes med «Dream Maker Euphoria», som kort minner om Isley Brothers, før hun ramler tilbake i førstesidens «moderne» takter. 
«Konseptalbum»-innsalget virker sågar som en bløff. 

All den tid Janet Jackson er en dyktig musiker, er «Unbreakable» fanget i en transitthall mellom gamle bedrifter, forsøksvis modernisme og passé referanser. 

BESTE LÅT: 
«Night» 
