Ren rap, ingen gimmick
Arif flankeres av Lars Vaular på "Allerede". 

Det kommer fort tydelig frem at Arifs vers- og refreng-leveranse minner om 21 Savage - for øvrig et hett musikktips og en favoritt av undertegnede - og omvendingen funker bra takket være at Arif er såpass mangefasettert og har en leken personlighet. 

Et enkelt synthdriv presenteres tidlig fulgt av kjettinglyd-ish hihats, tunge trommer og mye braggadocio. 
Arif rapper blant annet at han «spytter flammer bare for gatene» og kudos må deles ut for fotballreferansen både i omslaget og i låten. 

Dette er påfyll til fansen som er fysen på noen breiale bars uten at låten er en av de aller mest spennende i Arif-katalogen. 
Likefullt gir «Allerede» fra seg en vibbe a la started from the bottom, for eksempel med Vaular som sier «startet med en drøm og en ryggsekk, jaget respekt før det ble en inntekt». 

Gutta går inn for å, eh, bruse med fjæra med hell, og dermed blir «Allerede» et velkomment tillegg på fansens spillelister. 
