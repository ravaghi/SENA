Glatt og skreddersydd for et ungt publikum
Lettselgelig og lettsvelgelig fantasy-romantikk. 

FILM: 
Ungdommelig kjærlighet er som kjent kort og heftig, men like fullt spekket med overjordiske forestillinger. 
At David Levithans ungdomsroman «Every Day» har figurert på New York Times bestselgerliste, sier mye om aldersgruppens appetitt på den passe miksen av romantikk og fantasy. 

Nå er boka blitt film i Michael Sucsys regi, og også denne versjonen er skreddersydd for et ungt og mottakelig publikum. 
Her er få friksjoner, få kjærlighetstraumer og få invaderende voksne. 
Hovedpersonen er den unge skolejenta Rhiannon (Angourie Rice) og hennes nybegynnende seriemonogami. 
Hver kjæreste varer i 24 timer. 
Som i en moderne versjon av Askepott blir magien brutt ved midnatt hver gang. 

En ekte hen 

Men historien har naturligvis en twist. 
Kjæresten er den samme. 
Navnet er A. 
Og her må vi bryte alle prinsipper og kalle vedkommende «hen», for A. kommer i både gutte- og jenteskikkelse. 
Hen kan være svart, hvit eller asiatisk, tykk eller tynn, kort sagt hvem som helst. 
Det som går igjen hos hver utgave av A., er at hen «ser» Rhiannon, er en oppriktig og dyp samtalepartner og en god venn. 
Det ville ikke vært en ekte ungdomsfilm om ikke også klassens sjenerte og nerdete mønsterelev ble besatt av A. 

Ny kropp 

Så er det jo like spennende hver morgen å se hvilken ny kropp A. tar bolig i. 
Skjønt, spennende er vel å ta for hardt i. 
De utvalgte personene bor alle innenfor Rhiannons aksjonsradius, og ingen av dem er klåfingra gamlinger med skumle hensikter. 

Rhiannons vantro og skepsis overfor den stadig omskiftelige A. overvinnes i filmen uten store geberder. 
Hun kjøper opplegget etter et par kontrollspørsmål. 
Og det er vel ikke å røpe for mye når vi medgir at hun forelsker seg dypt og inderlig i fantasifosteret. 
Når hele mystikken foregår i problemfrie, solfylte, amerikanske omgivelser – i et for anledningen dopfritt Baltimore – ligger alt til rette for ung romantikk. 
Glatt, riktignok, men både lettselgelig og lettsvelgelig for yngre målgrupper. 
