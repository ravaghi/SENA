TEST:Creative Live! 
Voice webkamera 

Creative har lansert en ny toppmodell i utvelget av webkamera. 
Vidvinkel, megapixels sensor og to mikrofoner lover godt - vi har testet. 

Nye og bedre produkter til akseptable priser setter vi alltid pris på. 
Men forbedringer kan være så mangt. 
Mer av ett eller annet behøver ikke nødvendigvis bety at vi har noen særlig glede av det, så lenge andre faktorer setter begrensninger. 
Flere megapiksler gir ikke noe bedre produkt hvis optikken er dårlig og bildebrikken produserer mye støy. 

Men det er fristende å gire opp salgspropagandaen med superlativer, mer er jo - mer. 

Hva har så dette med webkameraer å gjøre? 

Flaskehalsen for god ytelse når man bruker webkamera ligger ikke så mye i kameraet som i forbindelsen mellom de som sender og de som mottar. 
Derfor betyr ikke megapiksler og fete øvrige spesifikasjoner noe, når alt likevel må reduseres for å kunne sendes over Internett. 

Men Creative har likevel noen godbiter å by på med Creative Live! 
Voice. 

Montering 

Designet er langt mer elegant og moderne enn tidligere modeller fra Creative. 
Det er i sort og sølv, og ser ganske sci-fi ut. 

Kameraet har en fot som kan plasseres på bordet eller på en hylle, men det er også en kant og en klemme som brukes til å henge kameraet på en flatskjerm. 

I likhet med alle andre sitter det greit oppå skjermen når det får stå i fred, men det skal ikke så mye til før kameraet faller ned. 

Selve kamerahodet sitter på et kuleledd og kan dreies i alle retninger. 

Bildekvalitet 

Creative stakk av med toppkarakter i vår test, med kameraet Live! 
Effects. 
Live! 
Voice har høyere oppløsning, men vi synes ikke at bildekvaliteten var markant bedre. 
Den største forskjellen er at Voice har vidvinkel, noe som i de fleste tilfeller gir et mer tiltalende bilde. 
Du får med deg mer enn bare ansiktet, selv om kameraet befinner seg bare et drøyt tastatur unna. 

Creative Live! 
Voice gir et varmt og tiltalende bilde, vi sammenlignet med Logitechs Fusion under identiske betingelser - de var koblet opp samtidig - og Creatives automatikk håndterer hvitbalansen langt bedre. 

Med dagslys fra front og vinduet i bakgrunnen hadde Creative problemer med å kompensere for, og det er ingen steder i innstillingene man kan krysse av for dette. 

Logitech klarte dette langt bedre, men fargene er ikke så tiltalende. 

I lampelys om kvelden er det også påtagelig forskjell. 
Bortsett fra t-skjorta som Creative oppfatter som blå, er fargene også her langt mer tiltalende. 

Hva med lyden? 

Vi sjekket lyden med Yahoo! 
Messenger, MSN Messenger og Skype, og her var det faktisk ingen forskjell å spore i forhold til mono-lyden fra Logitech-kameraet. 
Her er vi tilbake til dette med hvor flaskehalsen egentlig ligger. 
Og den ligger nok ikke i webkameraenes mikrofoner, men i "kverna" som komprimerer og reudserer båndbredden når det sendes lyd over nett. 

Skal du ha best mulig lyd til websamtaler er det bedre med et headset med mikrofon på bøyle, som sitter rett foran munnen. 
Eller et vanlig telefon-håndsett. 

Programvare 

Vi testet en såkalt releasekandidat av programvaren, det vil si at det er en versjon som enda ikke er satt i produksjon, men det er bare snakk om små finjusteringer. 

Det legges opp til at det leveres med et godt utvalg støtteprogrammer. 
I tillegg til vanlig stillbilde og videoopptak synes vi TimeLapse-funksjonen er den morsomste. 
Her kan du bestemme tidsintervallene mellom bildene som skal tas, og det hele spilles av som film. 
Da kan du se hvordan du bygger en PC i løpet av 10 sekunder eller annet festlig. 

Konklusjon 

Creative Live! 
Voice er et elegant kamera med god optikk og vidvinkel, god bildehandling og gode farger. 

Ingen webkameraer er perfekte, men dette er blant det beste du får. 

Levering og pris 

Vi har ikke fått oppgitt verken leveringstid eller pris, men dette blir forhåpentlig klart over påske. 
Vi vil da legge inn denne informasjonen her. 
