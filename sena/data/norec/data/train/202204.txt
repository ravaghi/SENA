TEST: LG 50PS3000 Full HD
Gigant-TV til 8.500 kroner. 
Her må det vel være noe som ikke stemmer? 

En 50-tommers full HD-TV til 8.500 kroner? 
Det ville folk ledd av for to år siden, men nå er det altså en realitet. 
Vi lånte vår testmodell av MPX.no, men den er også til salgs hos flere andre konkurrenter. 
Og prisen? 
Ja den er latterlig lav, i hvert fall når vi vet at du måtte betale minimum 20.000 for en tilsvarende TV for bare to år siden. 

Så hva får du? 

Spesifikasjonene er gode, vi nevner blant annet 1080p/24, tre HDMI-innganger (to bak, en på siden), komponentinngang, 2 x scart (riktignok kun en RGB) og USB og VGA-inngang. 

Designet er det heller ikke noe å si på. 
Sort pianolakk med sølvstripe nederst er noe både vi og LG vet går rett hjem i den norske folkesjela. 
Fjernkontrollen er i plast, men fungerer helt ok. 
Og bare så det er sagt: 
Vi har sett langt dyrere TV-er med kjedeligere design enn dette. 

Men nok prat - det alle lurer på er selvsagt hvordan den fungerer i bruk. 

Bildekvalitet Blu-ray 

Vi starter like godt med TV-ens paradegren, som er høyoppløste bilder. 
For skal du rettferdiggjøre dette TV-kjøpet overfor kjæresten eller vennene dine, ja da er det Blu-ray som er tingen. 

Førsteinntrykket her er nemlig svært bra. 
LG-en hoster opp et bilde som ga flere av våre kollegaer hakeslipp, og det er lett å la seg imponere med tanke på prislappen: 
Sprut i fargene og dybde i bildet gjør unektelig bildet lett å like. 

I sedvanlig LG-ånd er den dynamiske kontrasten oppgitt til 2.000.000:1. 
Det tallet skal du imidlertid ikke henge deg så mye opp i, det viktige er at kontrasten oppleves som god nok - selv side om side med langt dyrere TV-er som glitrende Panasonic Z1 og Sonys gode Z5500. 

For å få til dette har imidlertid LG tatt i bruk et velkjent triks; de har nemlig utstyrt TV-en med et skinnende kontrastbelegg i front, (samme taktikk som hos Samsung, med andre ord). 

Og dette bør du være klar over: 
For selv om kontrastbelegget automatisk gir TV-en ekstra sprut i bildet, så er altså ulempen at TV-en blir plaget av mye gjenskinn. 
Ja, det er faktisk lenge siden vi har hatt en TV med så mye gjenskinn inne til test, og dette kan bli et irritasjonsmoment (Se bildespesialen for eksempler). 

I likhet med Panasonics nye plasma-serie har forøvrig også denne LG-en 600Hz-teknologi, for blant annet å minimere hakking i bildet. 
I praksis angir 600Hz hvor raskt plasmacellene slås av og på. 
Mottar TV-en et PAL-signal (TV-bilde på 50Hz), vil altså plasmacellene bli oppdatert hele 12 ganger per bilde (12x50=600Hz, og vips har TV-selgerne fått et nytt salgstriks:-) ). 

Ved sideveis panoreringer fungerer dette helt ok, selv om det ikke er i nærheten av de silkemyke bevegelsene du får på Panasonics nye toppmodeller eller LCD TV-en Sony Z5500, men prisforskjellen tatt i betraktning skulle det da også bare mangle. 

Vi noterer også litt mer kribling i bildet og hakking i detaljene ved raske bevegelser; men igjen: 
Til denne prisen er dette langt bedre enn vi hadde fryktet. 

Med andre ord: 
På høyoppløst innhold gjør denne TV-en god figur! 

Bildekvalitet TV 

Det sier seg selv at en TV til denne prisen ikke kan ha like god bildebehandling som de dyrere modellene, og vi sier det like godt med en gang: 
Denne TV-en forutsetter at du har digitale TV-signaler, så om du bor i en blokk hvor pensjonistene fortsatt sverger til analogt kabelanlegg kan du like godt holde deg unna. 

TV-en klarer seg riktignok bra i lyse scener, men i mørke partier er det lett å avsløre at den ikke henger helt med. 
Et eksempel er stripete blazere, der stripene har en viss tendens til å forsvinne helt, eller i hvert fall bli langt mer utydelige enn på TV-ene som befinner seg i divisjonen over (som denne Panasonicen). 
Nå kan du selvsagt kompensere for dette ved å øke lysstyrken, men dette slipper du altså på modellene over. 

Jeg liker imidlertid hudtonene på LG-en. 
De er riktignok litt røde, men ved å justere litt i bildemenyen kommer du svært langt på vei. 
Vi liker også at TV-en har norske menyer, som forøvrig oppleves som helt fine i praksis, selv om ikke alt er like forståelig (mer om dette legger ned). 

Nå høres vi kanskje fryktelig kritiske ut, men vi gir faktisk LG-en godkjent også her. 
For utviklingen på TV-markedet har gått fort, og vår påstand er at mange vil bli positivt overrasket. 
(Bare ikke glem de digitale TV-signalene og TV-ens gjenskinn..) 

PC- og Xbox 360 

Ikke uventet er TV-en god på høyoppløst innhold fra Xbox-en, dette er rett og slett moro. 
Men også PC-bildet fungerer helt ok, spesielt med tanke på at dette er en plasma. 

Som nevnt har TV-en en egen VGA-inngang, men du kan også bruke HDMI-inngangen som vi gjorde. 
Og har du denne TV-en bør du følge med nå: 

Vi har nemlig fått mange tilbakemeldinger fra eiere om at de får overscan på bildet når de bruker HDMI-inngangen, men dette kan lett unngås: 
Det er bare å gå inn i menyen, velge alternativer, og inngangsetikkett og sette PC-modus på riktig inngang. 
(EKS: 
Vi hadde PC-en tilkoplet på HDMI inngang nummer en, så da setter du PC som inngangsetikettt her.) 

Men pass på! 

Har du lest flere av våre TV-tester har du sikkert fått med deg at vi alltid har vært litt skeptiske til innbrenningsfaren på plasma-skjermer, spesielt når du har koplet til PC-en eller spiller mye konsollspill, hvor visse elementer på er statiske (f.eks. TV-logo, spill-logo osv). 

Vi gjør oppmerksom på at vi ikke la merke til noe slikt i den tiden vi hadde TV-en, men temaet blir likevel flittig diskutert på utenlandske forumer, hvor flere påstår de er plaget av midlertidige innbrenninger. 

Skulle dette skje deg bør du derfor ikke glemme at LG har flere ”vaskefunksjoner” i menyen for å bøte på problemet. 
Du finner dem her: 
Meny, Alternativ,og så ISM-metode (ISM står kanskje for Ikke Spør 
Meg - det kunne i hvert fall vært mer forståelig...). 
Her kan du velge mellom Normal, Orbiter, Fargevask og Hvitvask, og ved å la TV-en stå på disse funksjonene i 2 til 5 minutter har du i hvert fall mulighet til å redusere problemet. 
Vi er likevel ikke komfortable med dette, og anbefaler derfor ikke denne TV-en til spill-frelste kunder. 

Konklusjon 

Totalt sett liker jeg TV-en: 
Bildekvaliteten var langt bedre enn vi hadde forventet, og det samme gjelder faktisk lyden. 

Det som ødelegger for meg personlig er imidlertid kontrastbelegget som gir så mye gjenskinn at du fint kan studere ditt eget eget speilbilde mens du bruker den. 

Vi anser likevel TV-en som et knallkjøp for de som vil ha størst mulig skjerm for minst mulig penger, spesielt om følgende kriterier er oppfylt: 

* Du har digitale TV-signaler (HD-kanaler & Blu-ray gir maksimalt utbytte) 
* Du har TV-en i et mørkt rom med få vinduer for å minimere gjenskinnet. 
Det perfekte er selvsagt en kjellerstue. 

Faller du i denne kategorien er altså en firer på terningen fullt fortjent. 
Spiller du derimot mye TV-spill, ja da finnes det bedre alternativer. 
