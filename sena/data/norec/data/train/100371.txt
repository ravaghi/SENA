Shayne Ward «Breathless»
POP. 
(Syco/Sony BMG) 

Vinneren av den britiske talentkonkurransen «The X Factor» kunne kanskje vært noe for Britney Spears - han ser i hvert fall ut som en krysning av Kevin Federline og Justin Timberlake. 
Heldigvis høres han mer ut som sistnevnte enn som førstnevnte, selv om også dét har et aber ved seg. 

Dette er hans andre album, og platens hyppige Justin-etteraping er også dens klump om foten. 
En låt som «Tell Him» blir aldri noe mer enn en blek «Cry Me A River»-kopi. 
Imidlertid viser Ward at det bor en stor popartist i ham på en håndfull låter hvor han briljerer med blåøyd soul på et vis George Michael vil nikke anerkjennende til hvis han ikke er for stein. 
Et annet kjennetegn ved høydepunktene er en utsøkt åttitallsestetikk, et trekk han utdyper med en brukbar coverversjon av The SOS Bands klassiske «Just Be Good To Me». 

23-åringen er altså bedre enn hva «Breathless» greier å argumentere for. 
I Storbritannia henger stjernen hans fortsatt høyt; den kan godt skinne litt på norsk radio også. 

ANBEFALTE KJØP: 
«Stand By Your Side», «Melt The Snow», «Tangled Up» 
