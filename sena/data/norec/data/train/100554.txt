Konetrøbbel
Regi: 
Peter og Bobby Farrelly. 
Genre: 
Komedie. 
Amerikansk. 

MED: 
Ben Stiller, Michelle Monaghan, Malin Akerman, Jerry Stiller, Rob Corddry, Carlos Mencia, Scott Wilson, Danny McBride, Stephanie Courtney, Polly Holliday, Roy Jenkins. 

Hvetebrødsdager fra helvete, med moden Ben Stiller. 
HANDLER OM: 
40 år gamle Eddie har endelig funnet sin brud, men på bryllupsreisen blir det smertelig åpenbart for ham at han har gifta seg med helt feil dame. 
Forviklinger følger. 

DOM: 
Ben Stiller tar her ibruk en roligere, mer avmålt spillestil enn ofte ellers, og det kler han. 
Det bidrar til å heve komikken over hesebles-nivå, og han har noen kostelige ansiktsuttrykk der han balanserer mellom å være velmenende, sjokkert og frustrert ektemann i et helvete av noen hvetebrødsdager. 
For kona er et monster, og til alt overmål dukker den klassiske, overjordisk vakre girl-next-door-drømmedama opp. 

Filmen er laget av regissørene bak «Alle elsker Mary» og «Dum og dummere» og følger forholdsvis samme lista, men holder seg mer i selene. 
Store deler av filmen er slettes ikke så gal, sett opp mot mesteparten av de samtidige forviklingskomedier med romantisk tilsnitt. 
Den er jevnt over vittig, og viser atpåtil tendenser en viss sjangerironi innimellom. 
Noen av scenene med monsterkona og en innbitt Eddie er deilig pinlige, Eddies kuede tøffel av en kamerat gjør en av flere fine bifigurer. 
Etterhvert eskalerer det hele imidlertid til det verre med et unødvendig tåpelig klimaks. 
Slutten er også til å føle seg snytt over. 
