Mann søker mening
En ung mann møter en rekke snurrige folk på sin eksistensielle slentring gjennom Berlins gater i den underholdende komedien «Oh Boy». 

FILM: 
Hvert år skrives et enormt antall romaner og filmmanus om unge menn i storbyen som leter etter meningen med det hele. 
De fleste blir refusert, men vi er likevel fortrolige men sjangeren. 
Vi er kresne, selv om vi ikke forventer en ny «Sult» hver gang. 

«Oh Boy» er skrevet og regissert av den tyske spillefilmdebutanten Jan Ole Gerster. 
Han kom til graffitihovedstaden Berlin for et drøyt tiår siden og i en periode slentret han gatelangs, liksom hovedfigur Nico, spilt av Tom Schilling. 
Gerster skrev et manus, skaffet finansiering og hyret sine venner og favorittskuespillere til de mange rollene. 
Det siste året har han sanket priser og reist rundt på filmfestivaler med «Oh Boy». 

Hyllest til helter 

Mye tyder på at Gerster også har tilbrakt mye tid i diverse cinematek. 
Han kan sin Jarmusch og er en stor fan av årgangs-Woody Allen, fransk nybølge og mye annen hip moro unnfanget i kornet svart-hvitt med jazz på lydsporet. 
Tyskeren har laget en «homage» til sine helter og den er ganske så underholdende. 

Filmen starter med at Nico prøver å liste seg ut av en kvinneseng han ikke skal vende tilbake til. 
Han bor blant pappesker, har en trist nabo og vi skjønner raskt at livet hans mangler retning. 
Han skulle bli jurist, men nå har pengene tatt slutt, siden hans golfspillende far har oppdaget at Nico hoppet av studiene for to år siden. 
De to står ikke så nær hverandre. 

Berlin blues 

«Oh Boy» består av en rekke episoder. 
Filmen er langt ifra helstøpt, men mange av sekvensene er gode, med en skjev blanding av humor og alvor. 
Gerster liker å kna de to sammen, slik at det triste blir latterlig og det pinlige ender i absurditeter. 
Tom Schilling spiller Nico med en tilsvarende fin balanse mellom søkende sjarm, sjenerøsitet og klein utilpasshet. 
Jeg liker særlig hvordan han takler møtet med den tjukke jenta fra sjuende klasse som er blitt slank, pen og driver med eksperimentelt teater. 
En romanse er på gang, men for stakkars Nico skal ingenting være enkelt. 
Ikke engang en kopp kaffe skal han få seg, i hvert fall ikke før Berlin har satt sine merker på ham. 
