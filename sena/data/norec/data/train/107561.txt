Fantastisk historie
Regi: 
David Trueba. 
Med Ariadna Gil, Ramon Fontseré, Joan Dalmau, Diego Luna. 
Spansk. 
Drama - 11 år, frarådes under 11. 
Egnet voksne. 

Det handler om en ung nåtidig spansk skribent, som ramler over en historie fra sitt lands borgerkrig: 
En av grunnleggerne av den spanske fascismen var også en meget kjent dikter, som skrev vakkert om så mangt, ikke minst om livet. 

Denne dikteren/fascisten blir tatt til fange. 
Og unnslipper mirakuløst en massakre, fordi en ung «venstreorientert» soldat unnlater å skyte ham. 

Den nåtidige skribenten blir besatt av situasjonen. 
Og starter en nitid jakt på kilder. 

Hele historien filmen forteller, er velkjent i Spania via den grunnleggende romanen. 
Som igjen baserer seg på virkelige hendelser. 
Noen av deltagerne har vært manus-konsulenter. 

Det det egentlig handler om, er aktuelt og allment: 
Hvilke «sannheter» er riktig om krig? 
Har seierherren rett? 
Ofrene? 
Ideologiene? 

Var/er det riktig å spare et fascist-liv - sett med kommunistiske øyne - eller omvendt? 
Kan en fascist - endog en av de grunnleggende - aksepteres og nytes som den gode forfatter han var? 

Joda, «Hamsun-debatten» er ikke bare vår egen. 
Men dette spanske utgangspunktet blir ytterligere interessant og komplisert, fordi riktignok vant fascistene militært den ufattelig blodige og grusomme borgerkrigen - og sikret Franco herrevelde i mange år. 
Men senere har pendelen, særlig blant kunstnere og intellektuelle, snudd. 
Og «seierherrene» er blitt de foraktede hundene i historien. 

Filmen tar ikke stilling. 
Den stiller «bare» opp noen viktige og smertende spørsmål, intellektuelle og filosofiske utfordringer av mest brennende sort. 

I tillegg er filmen både spennende, underholdende og bare ørlite for sentimental. 
