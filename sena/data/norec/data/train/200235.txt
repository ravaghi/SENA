Nokia 7280
Hva i all verden er dette? 
Lommelykt? 
Star Trek-våpen? 
Nei, faktisk en mobiltelefon 
 men den er helt annerledes enn det du er vant til. 
Er den noe særlig i bruk da? 

Det er ikke uvanlig at mobilselskaper lager designtelefoner, som skal først og fremst være en fryd for øyet, og skille seg ut i mengden. 
De aller fleste designtelefonene har imidlertid hatt et standard utseende, med tradisjonelt tastatur og utforming, bare gjort på en mer tiltalende måte. 
Det er kanskje derfor Nokia bestemte seg på å prøve noe helt nytt 
 og det har de nå klart. 

But is it art? 

7280 ser omtrent ikke ut som en telefon i det hele tatt. 
Den har nemlig ingen tastatur, og en form som ligner mer på et futuristisk leketøy enn et kommunikasjonsverktøy vi bruker daglig. 

Telefonen har et stylisert utseende som minner om estetikk fra 1920-tallet, med mye sort og rette hvite linjer. 
Det manglende tastaturet er erstattet av et navigeringshjul som brukes til å betjene alle funksjonene. 
Ved siden av hjulet er det også knapper for å svare og legge på, samt to funksjonstaster. 

Det dominerende elementet på fremsiden av telefonen er et speil. 
Et speil? 
Ja, riktig 
 og det speilet fungerer også som en skjerm. 
Det at denne overflaten har en slik dobbel funksjonalitet sier litt om målgruppen for telefonen 
 mennesker som liker å sjekke utseendet sitt med jevne mellomrom! 

Det er også mulig å skyve den øvre delen av telefonen litt ut, noe som er nødvendig for å bruke det innebygde VGA-kameraet. 

Ikke bare et skall 

Det er ingen tvil om at denne telefonen er noe av det mest oppsiktsvekkende som er laget, den gjør et solid inntrykk og er rett og slett utrolig kul. 
Og det har faktisk overraskende god funksjonalitet også  tre bånd, MMS, støtte for MP3-filer som ringesignaler, radio, EDGE, Bluetooth og IR. 
Vi er glade for at trådløse muligheter er såpass godt støttet her, selv om det er ingen profftelefon. 
Telefonen har for øvrig godt med minne  over 50 MB 
 men ingen støtte for minnekort. 

Det mest interessante er jo selvsagt hvordan den tastaturløse mobilen fungerer i praksis. 
Navigeringshjulet brukes til å bla gjennom menyer, og en knapp i midten av hjulet brukes til å bekrefte valg. 
De to øvrige funksjonstastene har også sine oppgaver som varierer ut fra hvor i menyen du befinner deg. 
Så langt fungerer det hele ganske elegant og uproblematisk. 

Verre blir det når du skal skrive tekstmeldinger. 
Du må velge bokstav etter bokstav med hjulet, og det sier seg selv at det tar lenger tid enn om du skulle brukt et vanlig tastatur. 
Det er riktignok en form for prediktiv skriving innebygd, og telefonen foreslår neste bokstav til deg, noe som fungerer relativt bra. 
Men hjulet blir aldri noen fullverdig erstatning for et tastatur, til dette er skrivingen for treg. 

Den minste skjermen 

Telefonens skjerm er dessverre ekstremt liten, og ikke spesielt lett å lese fra. 
Spesielt når du skal bruke kameraet og titte på bildene etterpå. 
Kameraet tar for øvrig helt greie VGA-bilder, som holder et forventet (altså ikke dramatisk bra) nivå. 
Bildene kan sendes via MMS, infrarødt og Bluetooth. 
Kameraet lar deg zomme inn ved bruk av hjulet, og du kan også ta opp videoklipp. 

Nokia 7280 er en merkelig skrue, og vanskelig å kategorisere 
 og ikke minst å avgjøre hvor bra den faktisk er. 
Designen er super, telefonen skiller seg virkelig ut, er liten og håndterlig, og samtidig rik på funksjoner, selv mer proffe muligheter som EDGE og Bluetooth er representert. 
Samtidig er den jo ikke så veldig lett å bruke grunnet manglende tastatur og liten skjerm, og det vil nok kreve litt tid å bli vant til betjeningen. 
Billig er den heller ikke, men det skal jo koste å skille seg ut. 

Telefonen er såpass spesiell at vi skal være litt forsiktige med å gi klare anbefalinger her  hvis du føler at den kan være noe for deg, ta turen til en butikk og prøv den med egne hender. 
Det kan jo hende du faller for den umiddelbart! 
