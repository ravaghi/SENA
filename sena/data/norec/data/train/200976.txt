Multicom Kunshan P150E med Ivy Bridge
Norsk PC med ytelse i toppklasse. 
Vi har testet. 

Multicom er Norges eneste produsent av bærbare PC-er, og har funnet sin nisje: 
Gaming-segmentet. 
Modellen vi har hatt på testbenken de siste dagene har vi stiftet bekjentskap med tidligere, nærmere bestemt i fjor sommer. 
Da kronet vi maskinen med terningkast 6, blant annet takket være svært god ytelse. 

Når vi nå har hatt maskinen på testbenken igjen, skyldes det først og fremst at innmaten er byttet ut. 
Nå er det siste generasjon Intel-teknologi, bedre kjent som Ivy Bridge, som har vært under lupen. 
Selve chassiset har også fått noen endringer, blant annet har maskinen fått nytt tastatur. 
Og som ventet er ytelsen hevet flere hakk. 
Mer om det senere. 

Først tar vi en nærmere kikk på de viktigste egenskapene: 

15,6" matt skjerm med full HD-oppløsning (1920 x 1080P) 
Intel Core i7-3720QM firekjernet prosessor, 2.6 GHz Intel HD 4000 og Nvidia Geforce GTX 675M grafikk 16 GB RAM 180 GB SSD DVI Dual Link, Displayport og HDMI 1.4 skjermutganger, Wireless Display-support Trådløst nettverk (a/b/g/n) Bluetooth Gigabit nettverk DVD-brenner for alle formater Fingeravtrykkleser 3 stk USB-porter (1x 2.0 og 2x 3.0) 1 stk kombinert eSata-kontakt / USB 3.0-port 1 stk Firewire-kontakt S/PDIF digital lydutgang 2 megapiksels webkamera Minnekortleser (MMC/MS/SD) 
Levert med Windows 7 Home Premium 64 bits 376 x 256 x 35~43mm (BxDxH) 3,2 kg Pris, denne konfigurasjonen: 
15.650 kroner inkl mva 

Ved siden av langt mer kostbare Alienware M18x er dette den kraftigste maskinen vi har hatt på testbenken. 
Spesielt interessant er naturligvis ytelsen fra den nye Ivy Bridge-prosessoren, men også den integrerte grafikkbrikken har vi vært spesielt interessert i. 
Ifølge Intel skal ytelsen være omtrent doblet på denne i forhold til forrige generasjon (HD 3000), noe som skulle bety at den også skal kunne håndtere en del nyere spill med moderate innstillinger. 

Alle tilkoblingene sitter på venstre og høyre side, med unntak av strøminntak og skjermutganger som alle sitter i bakkant. 
Det synes vi er fornuftig, tykke skjermkabler er greit å få unna veien. 
Vi legger til at du fint kan koble til to eksterne skjermer - i tillegg til den interne. 

Maskinen har en slags gumiert overflate som er svært motstandsdyktig mot fingeravtrykk, og det setter vi pris på. 

Den er relativt stor og tung for å være en 15,6-tommer, og designen er svært diskré i motsetning til hurven av gaming-PC-er, som ofte gir assosiasjoner til italienske sportsbiler - både i farge og uttrykk. 

Skjermen er lyssterk og fin, og det er en sann befrielse å jobbe (og spille) mot en matt skjerm som ikke reflekterer alt og alle. 
Spesielt når du sitter med ryggen mot vinduet, og når skjermbildet er mørkt, kan blanke skjermer være et stort problem. 
Full HD er også meget behagelig på en 15,6-tommer, og gir plass til mange vinduer og informasjon samtidig. 

Tastaturet er ikke lenger av chicklet-typen der hver tast sitter isolert fra hverandre. 
Nå er det mer tradisjonelt, men har til gjengjeld fått baklys (blått). 
Det er et stort fortrinn mener vi. 

Typiske gaming-taster som W, A, S og D har fått egne symboler. 
For øvrig er tastaturet også bra å taste på for en touch-er som undertegnede. 
Eneste ulempen er at enter-tasten er liten og smal, noe som har ført til en del feiltasting under testperioden. 
Plasseringen av > og < - tegnene er også flyttet i forhold til standard norsk QWERTY-tastatur. 

Og nevnte vi at ÆØÅ-tastene er markert med KUN ÆØÅ? 
Ett av veldig får helnorske tastaturer akkurat nå. 

Windows som opsjon 

Vårt testeksemplar kom med ferdig installert og konfigurert Windows 7. 
Men i motsetning til 9 av 10 PC-er som selges, kommer den uten "crapware", det vil si prøveversjoner av programvare fra tredjepartsleverandører som fungerer som rene reklamekampanjer, gjerne med tilhørende sprettoppvinduer i hytt og vær. 
Det kan hende du sparer noen kroner på at maskinen kommer med dette, men vi foretrekker defintivt et "rent" oppsett som på denne maskinen. 

Og hvis du har Windows-lisens fra før kan du få maskinen levert uten - og spare 500 kroner. 

Fantastisk ytelse 

Fra du skrur på PC-en til Windows er ferdig lastet, går det 23 sekunder. 
Hele 10 av dem går med til post-OS-lasting, altså før Windows. 
Å laste Windows 7 på 13 sekunder sier litt om hvor kraftig maskin og rask SSD vi har med å gjøre her. 

Maskinen er relativt stillegående under moderat belastning. 
Det er en vifte som går relativt jevnt og trutt, men den er temmelig rolig. 
Under belastning blir maskinen til dels ganske støyende, og vi antar at det er flere vifter som settes i gang. 
Det er også en del opp- og nedspinning av vifter som kan være forstyrrend. 
Dette overdøves muligens av høy lyd fra spillene, men vi har hørt mer stillegående gaming-maskiner enn denne. 

I tabellen under har vi sammenlignet Windows' egen opplevelsesindeks mot fjorårsutgaven av P150E, samt den omtalte Alienware-maskinen vi testet i vinter - en maskin som kostet tett oppunder 50.000 kroner: 

Som vi ser scorer Kunshan P150E bedre eller like god på alt utenom på grafikkortet, takket være at Alienware hadde to stk GTX 580M-kort i SLI. 
Legg imidlertid merke til at 7,9 er topp-score, og vi må derfor ty til andre midler for å se forskjellene på enkelte punkter. 

Passmark PerformanceTest gir oss litt mer kjøtt på benet, her har vi trukket ut hovedtallene fra de to råskinnene: 

Takket være bedre prosessorytelse og raskere SSD får vi altså et høyere totaltall for Multicom Kunshan P150E - ganske så oppsiktsvekkende med tanke på at prisen er 1/3 av Alienware-maskinen. 
Det sier litt om hvor mye det har å si å gå fra en prosessorgenerasjon til en annen. 

Og hvis du lurte på det; grafikkortet GTX 675M byr på svært god spillytelse, ifølge Futuremark er det den tredje raskeste som finnes for bærbare. 
Det sier det meste. 

Vi gjorde også noen målinger av den integrerte grafikken (Intel HD 4000), og med ytelsestall på over 600 i Passmark stemmer godt overens med Intels påstander om at ytelsen er doblet fra forrige generasjon (vi har opplevd rundt 300, men som regel har 3D-ytelsen ligget mellom 250 og 300 på Intel HD 3000). 

Her ser du hvordan den integrerte grafikken kan måle seg mot eksisterende grafikkort i markedet: 

Det gledelige for de mange som ønsker å spille et spill i ny og ne, uten de store kravene til fps og detaljnivå, er at Intel HD 4000 kan duge bra til mye. 
Dette er en grafikkløsning vi kommer til å se mye av på maskiner i lavere prisklasser, og det lover godt for budsjettbevisste kjøpere. 

Batteritiden er ikke denne typen maskiners største fortrinn, men vi hadde forventet en viss forbedring, siden Ivy Bridge er mer strømgjerrig. 
Men det er diverse andre faktorer som trekker opp strømforbruket i denne maskinen, og dermed er ikke forskjellene særlig store. 
Litt skuffende, må vi si. 
I tabellen under har vi sammenlignet målingene våre med fjorårsutgaven: 

Konklusjon 

Kunshan P150E med Ivy Bridge innabords framstår som en solid maskin med høyt utstyrsnivå og ytelse som ligger helt i toppen i denne prisklassen. 
Som i fjor vil vi bemerke viftestøy og begrenset batterilevetid, men ytelsen er akkurat hevet så mye at maskinen fortsatt fortjener terningkast 6. 

Men det betyr ikke at dette er en maskin for alle. 
Men er du en gamer som stiller store krav til ytelse, har du her et råskinn av dimensjoner - en ekte ulv i fåreklær. 

Maskinen kommer for salg 29. april, får vi opplyst fra Multicom. 

Og husk: 
DinSide venter flere Ivy Bridge-baserte maskiner til test i nær framtid, og selv om dette er den raskeste PC-en vi har testet, kommer det garantert noen som vil utfordre Multicoms nr 1-posisjon. 
Følg med! 

Takk til Multicom for utlån av maskinen. 
