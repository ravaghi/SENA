Al Gores «hva var det jeg sa»
«En ubehagelig oppfølger» er i mye større grad enn forgjengeren et portrett av Al Gore. 

En ubehagelig oppfølger 

Sjanger: 
Dokumentar Medvirkende: 
Al Gore Regi: 
Bonni Cohen, Jon Shenk USA, 2017 Lengde: 
1 t. 40 min. 
Aldersgrense 9 år 

Al Gores Oscar-vinnende dokumentar «En ubehagelig sannhet» var i all hovedsak et foredrag som ble filmet. 
Det var innholdet, mer enn formen, som gjorde filmen egnet til refleksjon og diskusjon. 

Når vi møter Gore igjen ti år senere er han hvitere i håret, men han har på ingen måte blitt rundere i kantene, snarere tvert imot. 

Denne oppfølgeren går tettere på personen Al Gore, og vi får være flue på veggen i mange av hans møter, både de interne og eksterne. 
Han besøker flomrammede, inspiserer smeltende isbreer, deltar på politiske toppmøter og konstaterer at han har fått rett i sine antakelser om at vi vil få mer ekstremvær som følge av menneskeskapte klimaendringer. 
Han viser også at det finnes håp, og at det er gode krefter som jobber for å forsyne verden med renere energi. 

For en person som har viet livet sitt til å påvirke politikere på aller høyeste nivå til å føre en mer miljøvennlig politikk, må valget av Donald Trump som president ha vært et forholdsvis hardt slag. 
For en dokumentarskaper som ønsker å skape dynamikk i fortellingen, kunne det - isolert sett - vært en gavepakke. 
Men filmen vier lite tid til Trump og hans bakstreverske holdninger. 
Kanskje hadde det vært å slå inn åpne dører. 
Men det understreker også hvor påfallende lite temperatur regissørene Bonni Cohen og Jon Shenk klarer å oppdrive i en film som har ingredienser nok til å kunne bli en virkelig dramatisk historie. 
Vi har naturkatastrofer, fortvilte mennesker som har opplevd dødsangsten på kroppen, vi har storpolitiske floker, maktmennesker som fornekter realiteter og terrorisme. 
På toppen av det hele troner en helt som tilsynelatende har direktelinje til alt som er av rike og mektige mennesker, og som i denne sammenhengen nærmest tar æren for at Paris-avtalen ble en realitet. 
Man skulle tro at det var mulig å produsere en brattere spenningskurve ut fra disse forutsetningene. 

Når det er sagt, er det et viktig og presserende budskap som framføres. 
Og heldigvis har regissørene klart å finne en balanse hvor hovedpersonen, selv om han tar mye plass, sjelden står i veien for det han ønsker å formidle. 
