Sterkt tilbake
2 steg från paradise (Universal) 

Han er en av mange artister som ga ut sitt beste album først. 
Håkan Hellström (36) har hatt problemer med å matche det fantastiske albumet «Känn ingen sorg for mig Göteborg» fra 2000. 
Håkan har holdt seg varm via sine utrolige konserter der han gir alt, og vel så det. 
Det forrige albumet, «För sent for Edelweiss», står i dag igjen som en parentes i hans platekarrière. 
Men med «2 steg från paradise» kommer hans karrière til å bli revitalisert på mange måter. 
Her er nemlig et sterkt sett med fargerike og frodige låter fremført på Hellströms sedvanlige skeive måte. 

Han synger om å være på kanten av stupet, om «Saknade til havs» og om at man må dø noen ganger før man kan leve skikkelig. 
Dette er med andre ord ingen lykkepille av en plate, men musikken og låtene er likevel full av liv og livsglede. 
Det topper seg til på den over sju minutter lange, seige og deilige avslutningslåten «Du är snart där» med George Harrisonlyd på sologitaren. 
Før du kommer dit har Håkan Hellström forført deg etter noter, om du liker slik skakk rock som dette. 

Han kan fortsatt ikke synge særlig bra, dersom vi vurderer prestasjonene rent teknisk. 
Det fins mange rockeartister som ikke kan det. 
For heldigvis fins det mange måter å formidle tekst og musikk på. 
Håkan Hellström er i så måte en skandinavisk helt. 
Nå er han nesten like god som for ti år siden. 
