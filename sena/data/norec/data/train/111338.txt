Robert Wyatt, Gilad Atzmon & Ros Stephen:«For The Ghosts Within» 

(Domino / Playground) 

Merkverdig og fascinerende fra progveteran med venner. 

Wyatt har hatt en allsidig solokarriere etter tiden med Soft Machine. 
Nå har han med seg den israelske saksofonisten Gilad Atzmon, som bidrar sterkt med både Charlie Parker-inspirert sax og treblåsklanger fra Midtøsten. 
Wyatt selv synger skakt og skjørt og kan minne litt om Chet Baker. 

Platens møte mellom standardjazz, østlig-inspirert musikk og elektroniske elementer er originalt og magisk. 
Det åpner tradisjonelt nok, i lekkert «jazz med strykere»-format. 
Men det tar ikke lang tid før Wyatt tar lytteren med til ukjente steder, fra den sårt poetiske «Lullaby For Irena» til tittelsporet, en organisk collage av elektroniske og etniske elementer. 

BESTE LÅT: 
«The Ghosts Within» 

CARL PETTER OPSAHL 
