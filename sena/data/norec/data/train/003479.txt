Transporter 3
Bløt Tabbe. 

Jason Statham forsøker å bløtgjøre sin heltefigur Frank Martin i ”Transporter 3”. 
Tabbe, sier jeg! 

Det jeg vil ha av en Transporter-film er vegg-til-vegg-action med dølle oneliners, ikke forelskelse og myke verdier. 
Full kræsj blir det likevel ikke. 
”Transporter 3” har en god del action og en god del stunts og bittelitt vitsing. 

Men for at dette skulle blitt skikkelig vellykket, burde Statham spille Frank Martin med store doser selvironi. 
Det mangler dessverre. 
Dermed føles dette som en litt tom muskelfilm. 

Med bombe på armen 

Fra de to første filmene har vi lært at Frank Martin er en ekspert til å frakte pakker og personer fra A til B, uansett hindringer, noe det vanligvis er mange av. 
En slags superpostmann, altså. 
Men nå tvinges han til å ta et oppdrag han ikke vil ha. 

Han må frakte to mystiske bagger og vakre Valentina til Budapest. 
På armen har Frank en fastlåst bombe, som detonerer om han beveger seg mer enn 75 fot unna bilen. 
Historien inneholder store mengder lusen logikk, men det er ikke derfor ”Transporter 3” snubler. 

Pinlig med gryende kjærlighet 

Er det en filmanmelder i Norge som digger såkalte ”dårlige” actionfilmer, så er det meg! 
Jeg syntes ”Transporter 2” var herlig actiontøys og at Stathams lignende film ”Crank” var et ”must” for actionfans. 

”Transporter 3” har flere fartsfylte sekvenser som jeg fikk den gode følelsen av, men problemet er at tiden i mellom brukes til skildring av mellommenneskelige relasjoner som verken manuset eller skuespillerne er kapable til å formidle. 

Frank Martin skal altså få følelser for sin vakre passasjer Valentina (Natalya Rudakova), men vi tror aldri på det, og det blir faktisk litt pinlig når den gryende kjærligheten skal skildres. 

For lite krutt fra Megaton 

Regissøren av ”Transporter 3” kaller seg Olivier Megaton. 
Ja, Megaton! 
Når han våger å bruke dette artistnavnet, bør han jammen innfri! 
Men selv om noen av actionscenene trygt kan kalles eksplosive, er andre skjemmet av stygg redigering. 
Megaton og hans to klippere har nemlig skrudd sammen filmen som en 90-minutters musikkvideo. 

Når nesten hvert eneste klipp må hakkes opp og lydlegges med et svoosj, forteller det meg om en filmskaper som forsøker å kamuflere alle de andre svakhetene. 
”Transporter 3” er altså ikke den helt store actionfesten jeg hadde håpet på. 

Nå fester jeg min lit til Jason Stathams neste oppfølger, nemlig ”Crank 2”. 
Den bør være bedre! 
