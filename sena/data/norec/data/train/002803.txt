Avkastning
Arshad Maimouni er Norges viktigste r&b-artist per dags dato. 

Vi har ikke akkurat vært bortskjemt med en stor andel norsk r&b. 
Noora sto for et betydelig forsøk med Curious rundt milleniumskiftet, fulgt opp av Sofians finfine This Is Sofian fem, seks år senere. 
Vi skal ikke glemme Siri Strangers halvundervurderte, selvtitulerte album for et par år siden, og heller ikke bidragene fra Sisi, Nosizwe og J. Bayou (vi venter fortsatt på flere låter, J. Bayou). 

Til tross for velment hensikt, god innsats og flere bra låter, har det vært et vakuum i Norge hva angår sjangertro r&b med, ehem, internasjonalt tilsnitt. 

Spol frem nesten et tiår etter Sofian-platen ble lansert. 
Sommeren 2013 hørte vi en fengende og flott midtempo r&b-låt. 
Oslo-mannen Arshad Maimounis "Definere meg" traff radiobølgene og skapte ny entusiasme for sjangreren. 

Den 21 år gamle sanglerken fulgte opp med calypso-forlystelige “Valuta, glitter og gull”. 
Deretter kom kjører-seint-i-BMWen-gatesporet “Nabolagsstjerne”. 
Den siste singelen er DJ Mustardske “Lønnsslipp” med Maimounis falsett som brer seg over kuttet. 

Da er vi oppe i fire solide singler. 
På rad. 

"Valuta, glitter og gull": http://youtu.be/jNxsEeoteXc 

Det gikk ikke så bra på den ene by:Larm-konserten i fjor. 
Men til gjengjeld har han vært til å stole på hva angår singler med kvalitet. 
På sju-spors-EPen Verdier, som tikker inn på digge 24 minutter, leker Maimouni seg med trendy lydbilder som har preget det internasjonale r&b-landskapet de siste årene. 

Introen “Verdier” sniker seg inn i hjernebarken, som en intro bør. 
Maimouni prøver å belyse dobbeltmoral på “Hykleri”, og “Altfor tøff” med et gjestevers fra Pumba gir et pust i bakken. 

Vi får tåkete og elektropregede (klubb)låter av en r&b-artist med troverdighet, lokal forankring og teft. 
Ikke minst godt hjulpet frem av en temmelig distinkt sangstemme. 

– 
Hvis målet er å lage en hit, blir det søppel, fortalte han til P3 for et snaut år siden. 
Kompisen til Kaveh har lyst til å skrive betydningfull musikk, og Maimouni er inne på et riktig spor. 
Det er substans i tekstmaterialet og det høres oppriktig ut: 
Beretninger om familien, materialisme versus det å være blakk, det han oppfatter som hykleri, og damer. 
Ambisiøst, men han kommer seg helskinnet gjennom. 

Vi har hatt - og har - lovende r&b-talenter. 
Mens Miss Tati, OMVR og $kvterboy Rico er i oppstarten, får vi lene oss på 21 år gamle Arshad “Kongen av Grønland” Maimouni. 
Han holder det ekte som en dokumentarfilm, som han så pent sier i introkuttet. 
