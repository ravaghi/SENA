U NCHARTED: GOLDEN ABYSS Action/eventyr (16 år)
Den største rosinen i Playstation Vita-pølsa, er utvilsomt «Uncharted: 
Golden Abyss». 

I det første håndholdte spillet i «Uncharted»-serien, tas vi med til Mellom-Amerika. 
Blant templer og ruiner dypt inne i jungelen blir Nathan Drake og hans venner nødt til å finne svar på mørke hemmeligheter i kamp mot grådige motstandere. 

På sedvanlig vis må Drake klatre, hoppe, skyte og slå på sin ferd og her fungerer «Golden Abyss» nærmest som en guide til hvordan man skal benytte sine nye PS Vita. 

For eksempel kan man plotte ut hvor man skal klatre ved hjelp av berøringsskjermen eller zoome inn i kikkertsiktet ved å dra fingrene over baksiden av konsollen. 
Når Drake kommer over gåter må man også løse disse ved å bruke berøringsskjermen. 
Dette gjør at disse småspillene står frem som engasjerende, på tross av at noen av dem er litt for enkle og repeterende. 

Spillet tar seg tid til å lære deg opp i kontrollene og best av alt er det kanskje at man også langt på vei kan benytte seg av de gode «gamle» knappene hvis man heller skulle ønske det. 

At «Golden Abyss» er vakkert kommer neppe som noen overraskelse. 
Utviklerne har langt på vei klart å tilby de samme storslåtte miljøskildringene selv om formatet er mindre. 
Spillet fylt til randen av små skatter og hemmeligheter som gjør det ekstra givende å bruke tid på å utforske omgivelsene. 

Historien og eventyret er spillets ryggmarg. 
Noen av dialogscenene kan bli litt langdryge og lever ikke helt opp til seriens omdømme som «heseblesende action», men historien er bunnsolid og engasjerer fra start til slutt. 
Dialogen er velskrevet og bra levert og er med på å skape helter og skurker som man blir glad i. 

«Uncharted: 
Golden Abyss» er et fantastisk godt valg som lanseringstittel til PlayStation Vita. 
Ikke bare beviser spillet at en skjerm på 5 tommer er mer en nok for en storslått spillopplevelse, men spillet tar også i bruk konsollens nye funksjoner på en måte som med en gang føles naturlig. 
