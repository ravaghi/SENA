Kygos nyeste låt:- Selve definisjonen på forutsigbarhet 

Dagbladets anmelder er ikke overbevist. 

SINGEL: 
På papiret framstår et samarbeid mellom Kygo og hans felles Los Angeles-baserte produsentkollega William Wiik Larsen både spennende og gøy. 

Guttas nye singel «Stay» byr derimot på få overraskelser, til tross for åpningen med signatur-gitarspillet vi kjenner fra Larsens mange Nico & Vinz-produksjoner. 
En aldri så liten forhåpning om at bergenseren endelig var klar for en etterlengtet vri på sin repeterende formel. 

Men den gang (selvfølgelig) ei. 

Det går nemlig ikke lenger enn et knapt minutt før den amerikanske sangerinnen Maty Noyes må skygge banen for Gørvell-Dahlls elskede/hatede digitale tropefløyter. 
Dermed er vi rett tilbake i velkjente Kygo-trakter. 

Det som er kjedelig og forutsigbart for noen, er likevel en sikker vorspiel-oppskrift for andre, og «Stay» er langt fra det verste vi har hørt fra denne kanten. 
Spesielt Noyes vokal gjør sporet til en behagelig affære, men alt i alt er dette selve definisjonen på forutsigbarhet. 
