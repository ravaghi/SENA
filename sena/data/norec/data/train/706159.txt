Kongen av slackerrock er like kul som alltid
Flott, fuzzy og fengende fra den tidligere frontfiguren i Pavement. 

Stephen Malkmus & The Jicks: 
"Sparkle hard" (Domino/Playground) 

California-bandet Pavement er standarden all slackerrock måles opp mot. 
Etter oppløsningen i 1999 ble Stephen Malkmus en stund med i Silver Jews i tillegg å gi ut plater med sitt eget backingband, The Jicks som fortsatt holder koken. 

På eksentrisk vis pleier han å skifte mellom det vakre og det rufsete. 
Singelen "Middle America" er usedvanlig flott, mens "Shiggy" er låten å spille høyt hvis du er ute etter støyende gitarskurring. 

"Solid silk" er vakker med strykere og blåsere, mens "Difficulties – Let them eat wowels" er sju fascinerende minutter som bukter og vrir seg. 

"Refute" åpner som en countrylåt før den slentrer av gårde og byr på skifter nok til tre-fire sanger, pluss Kim Gordon. 
"Bike lane" blander glam- og krautrock, mens teksten handler om Freddie Gray, en svart 25-åring fra Baltimore som døde da politiet pågrep ham. 
Uvanlig politisk til Malkmus å være, men det kler ham. 

Beste spor: 
"Solid silk", "Bike lane", "Middle America", "Shiggy", "Refute". 
