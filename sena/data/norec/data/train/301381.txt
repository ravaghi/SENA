Forutsigbare Fogerty
Creedence-helten dyrker countryarven uten at kreativiteten bobler. 

ALBUM: 
The Blue Ridge Rangers, som egentlig var John Fogerty på alle instrumenter, ga ut sitt første album med klassikere i 1973. 
Når han nå blåser liv i konseptet, er det med strengemestre som Buddy Miller og Greg Leisz og gjester som Eagles' Don Henley og Timothy B. Schmit (Rick Nelsons «Garden Party») og Bruce Springsteen (Everly Brothers' «When Will I Be Loved») i ryggen. 

Den røde tråden er altså igjen klassiske sanger som «er blitt en del av Fogertys DNA». 
Det virker noe lettvint å spille inn kjente sanger for gud vet hvilken gang, men Fogertys bidrag er i hvert fall å kle dem i myk countrydrakt — med en flik av rockabilly. 

Det høres ut som en hyggelig kveld på lokalet og er selvfølgelig skikkelig gjort, men (og kanskje derfor) også forutsigbart — på bekostning av den musikalske kreativiteten. 
Litt tannløst, altså. 
