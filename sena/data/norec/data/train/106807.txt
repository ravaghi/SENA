Satyricon «Now, Diabolical»
Svart ideologi, svart metal. 
Lysende plate. 

Dette er black metal-essensen i sitt innerste uvesen: 
Et illsint, krigserklærende epos fra fortroppene til Mørkets Herre i rasende, blytung tonebrynje fra basisbesetningen av trommer (en frenetisk arbeidende Frost har klassisk tørr lyd i trommene), bass og gitar - komplett med Satyrs frådende strupevokal. 
Genistreken er likevel snikinnføringen av klassiske melodilinjer, samtidig som hvert riff og hvert taktslag fremdeles føles som en knyttneve av stål i hodet. 

Dette er crossover-metal uten å vike fra utgangspunktet! 
Kun på «Rite Of Our Cross» stanger dynamikken hodet litt formålsløst i veggen, men utover dette finnes det ikke dødpunkter på «Now, Diabolical». 
Platen fremstår som et helstøpt, friskt og ikke minst totalt aggressivt metal-album, fullstendig egnet til å ta pusten fra lytterne. 
Norsk black metal har aldri vært i nærheten av å favne bredere enn den har muligheten til gjennom den nye Satyricon-platen, både nasjonalt og internasjonalt. 
En autoritær triumf! 
