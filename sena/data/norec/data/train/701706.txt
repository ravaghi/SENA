Vakkert vemod om den skjøre lykken
En 50 år gammel hemmelighet rusker til harmonien i et 45 år langt og godt ekteskap. 
Er lykkelig uvitenhet bedre enn åpenhet og ærlighet? 

En uke før Kate og Geoff skal feire sin 45 års bryllupsdag med stor fest, får Geoff et brev: liket av hans første kjærlighet, tyske Katja, er funnet etter 50 år. 
Katja omkom da de to sammen var på tur i Alpene. 

Brevet vekker et ras av minner og følelser hos Geoff. 
Men når også en vel bevart hemmelighet fra fortiden blir avslørt, får brevet i tillegg store konsekvenser for Kates sjelefred. 
Usikkerhet, sjalusi og mistillit er bare noen av følelsene som truer med ikke bare å spolere bryllupsdagsfeiringen, men også å ryste et 45 år gammelt og godt ekteskap i selve grunnmuren. 

Sine livs roller 

"45 år" er en enkel historie fortalt med enkle virkemidler av eksepsjonelt høy kvalitet. 
De britiske skuespillergigantene Charlotte Rampling og Tom Courtenay begår begge det som må være deres livs roller som ekteparet Kate og Geoff. 
Gjennom stillferdig og finnyansert spill får de ikke bare fram den underliggende tragedien som fortidshemmeligheten fører med seg, men også den vemodige kontrasten til det trygge, tillitsfulle og kjærlighetsfylte ekteskapet de har hatt i 45 år. 
Fotograferingen er også enkel og tradisjonell, men brukes her som et fantastisk fortellergrep. 
Vekslingen mellom panorama og nærhet i lange tagninger understreker både den hverdagslige harmonien i pensjonisttilværelsen i engelsk småby, og etter hvert de sitrende, unevnelige følelsene som koker under overflaten. 

Og heldigvis: 
Her er også gode biroller som bidrar med typisk tørr, britisk humor og munterhet. 

Åpenhet kontra uvitenhet 

"45 år" er den typen film man bærer med seg, fordi den på allmenngyldig vis borer i den universelle skjørheten. 
For når hemmeligheten er ute, kan du aldri gå tilbake til før-hemmelig tid. 

Så kan du tenke på om du selv vil holde på ærlig kommunikasjon og åpenhet. 
Eller lykkelig uvitenhet. 
