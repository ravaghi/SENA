Canon PowerShot S3 IS
Et av sommerens mest etterlengtede kameraer er her, og forgjengeren fikk vår første sekser på syv år. 
Har Canon skutt gullfuglen nok en gang? 
Vi har testet. 

Det er mange som venter på Canon PowerShot S3 IS, og sjelden har vi fått så mye "når kommer?"-epost. 
Det er ikke uten grunn - i fjor var vi over oss av begeistring for forløperen, PowerShot S2 IS, som vi belønnet med vår første sekser på terningen på sju år - vel fortjent sett i forhold til konkurrentene i klassen. 

Forskjellene 

Vi går rett på sak - selv om forskjellene fra S2 IS ikke er dramatisk store, er det allikevel en del punkter som er forbedret. 
Det kanskje viktigste punktet er at antall megapiksler har blitt økt fra fem til seks, selv om sensorstørrelsen er den samme. 
Ulempen er selvsagt at flere megapiksler gir større bildefiler og at større bildefiler gjør at lagringen tar lenger tid. 
På seriefoto er S3 IS faktisk 0.1 bilde pr sekund tregere enn sin forgjenger, med 2,3 mot 2,4 for S2 IS. 
Det er allikevel ikke noe du merker så mye til. 

Basert på erfaring fra tidligere tester, synes vi at seks megapiksler er en fornuftig begrensning på en 1/2.5" brikke, og at flere bildepunkter enn dette svært ofte har negativ innvirkning på bildekvaliteten dersom CCD-størrelsen ikke økes. 
Det betyr imidlertid ikke at vi hadde takket nei til en større sensor, som vi håper blir en av oppgraderingene dersom S4 IS kommer en gang i fremtiden. 

I tillegg har kameraet fått en litt større skjerm enn forgjengeren, med 2 tommer kontra 1.8 på S2 IS (115.000 piksler er derimot det samme som før), og en ny knapp med direkte kontroll av ISO-verdier. 
Med den nye knappen følger også en "High ISO auto"-modus som heller runder oppover enn nedover når kameraet velger ISO automatisk, og kameraet har også støtte for ISO 800; noe forgjengeren ikke hadde. 
I tillegg kan S3 IS ta bilder i 16:9-format (beskjæring i kameraet), og har histogramvisning også når du skal ta bilde og ikke bare ved visning. 

Konstruksjonsmessig er kameraene så og si helt identiske, med én stor forskjell: 
S3 IS er endelig tilgjengelig i "sort" igjen, eller Gunmetal Gray som Canon velger å kalle det. 
Mange er kritiske til kameraer med sølvfarget finish og får endelig et kamera de tør å vise frem denne gangen. 
Og nevnte vi linsedekslet? 
Det sitter mye fastere på S3 IS enn det mye omtalte dekslet på S2 IS, som falt av hele tiden. 

Resten er mer eller mindre likt på S2 IS og S3 IS, og vi lar derfor S2 IS ligge fra nå av og konsentrerer oss om det nye kameraet. 

Meget godt grep 

Det første som slår oss når vi plukker opp kameraet, er hvor godt det ligger i hånda. 
Grepet på høyre side er meget ergonomisk utformet og på innsiden er overflaten ru som gjør at det praktisk talt er umulig å miste kameraet. 
Zoomkontrollen er plassert rett foran utløserknappen og kan presist styres med høyre pekefinger slik at du enten kan zoome veldig raskt, veldig sakte eller midt i mellom - helt trinnløst. 
Objektivet er dessuten "Ultrasonic", som gjør at zooming og fokusering foregår særdeles lydløst - faktisk er det omtrent umulig å høre noe når man zoomer sakte, og med bare et lite tikk når bildet tas, er kameraet godt egnet for naturfotografen. 

På toppen av kameraet finner vi også en dedikert knapp til selvutløser/seriefotografi, et hjul for å velge opptaksmodus og en av og på-bryter der du trykker inn en liten knapp og bikker spaken til høyre eller venstre, avhengig av om du vil ta bilder eller se på dem. 
Blitsen er av den typen som du flipper opp med fingrene, og du vil også få beskjed om å flippe opp blitsen dersom lystilgangen ikke er tilstrekkelig. 
På venstre side finner du dessuten en egen knapp for å styre blitsen, som også kan brukes for å annotere bildene du har tatt. 

I likhet med tidligere PowerShot-kameraer i G- og S-serien, har også S3 IS utvippbar skjerm, som kan vippes ut 180 grader og snurres 270. 
Det gir deg mulighet til å være så kreativ du vil i forhold til hvordan du vil holde kameraet; det være seg å ha kameraet liggende på bakken foran seg, eller å holde det strakt over hodet på kjendisfest. 
En bonus er dessuten at du kan vippe skjermen inn i huset slik at skjermflaten peker innover - perfekt når du skal ha det med deg i ryggsekken. 

I tillegg til LCD-skjermen har kameraet også en elektronisk søker som kan brukes for å spare litt på strømmen. 
Rett til høyre for denne, finner vi en egen knapp for å starte og stoppe videoopptak når som helst; noe som er å foretrekke fremfor en egen videomodus (selv om kameraet har dette også). 

AA-batterier 

Kameraet benytter fire AA-batterier, men batteriene som følger med i esken er ikke oppladbare. 
Det anbefales bruk av NiMH-batterier, og da kan kameraet ta 560 bilder på en ladning etter CIPA-standarden. 
Ved bruk av vanlige alkaliske batterier (medfølger), derimot, kan du forvente cirka en tredjedel av denne batterikapasiteten. 

Batteriene ligger godt beskyttet bak et lokk i bunnen av kameraet. 
På høyre side finner vi et lokk som skjuler SD-kortet, og en gummifront som beskytter strøminntak og USB-utgang. 
På motsatt side finnes en A/V-utgang; også beskyttet av gummi. 

Mange funksjoner 

Func-knappen på siden av LCD-skjermen tar deg inn i en meny der du kan gjøre en rekke innstillinger i forhold til bildet som skal tas. 
I "grønn modus" er det begrenset til størrelse på bilder og videopptak, men i andre modi kan du stille eksponering, hvitbalanse, blitsstyrke og type lysmåling. 
I tillegg har S3 IS en funksjon som heter "my colours", der du kan velge sterke farger, sort/hvitt, ekstra vekt på rød etc. 
Nytt denne gangen er at du også kan påføre disse effektene etter at bildet er tatt. 
Og som alltid fra Canon - alle tekster kan framstå i norsk språkdrakt. 

Kameraet har også støtte for bracketing, både basert på eksponering og fokus. 
Med eksponering kan denne stilles i seks trinn fra +/- 0,3 til +/- 2, mens det for fokus ikke lar seg definere. 
For de som ikke har vært borti bracketing før, er det en teknikk som lar deg ta et seriefotografi med noe justerte egenskaper for hvert bilde (f.eks. eksponering), slik at du i etterkant kan a) ta vare på det bildet du synes ble best, eller b) bruke programvare for å beholde de beste egenskapene fra hvert bilde og sette dem sammen til ett bilde med bedre dynamiske egenskaper (der du får detaljer både i de mørkeste og lyseste delene av bildet). 

Av mer avanserte funksjoner kan nevnes både blender- og lukkerprioriterte bilder, samt full manuell kontroll over både blenderåpning og lukkertid i kombinasjon. 
Kameraet har også støtte for manuell fokus, og denne fungerer meget bra. 
En del av bildet blir blåst opp midt i skjermbildet slik at du veldig nøyaktig kan styre fokus slik at det du vil ha skarpt blir nettopp det - det eneste vi savner er "tannhjulet" som vi fant i G-serien som gjorde denne prosessen enda raskere. 

Kameraspesifikke innstillinger finnes under menu-knappen. 
Her kan du stille på ting som utløsertid på selvutløser, sette opp automatiske intervallfoto, tilpasse en hurtigtast bak på kameraet, formattere minnekort, stille datoen etc. 
Piltastene øverst til høyre brukes for å navigere i menyene og set-knappen fungerer som en bekreftelsesknapp. 
For en Canon-bruker er det med andre ord kjente forhold. 

12x zoom 

Optikken i dette kameraet er identisk med sin forgjenger - et 12x optisk zoomobjektiv med brennvidde tilsvarende 36-432mm. 
Objektivet er lyssterkt med sine f/2.7 på vidvinkel og imponerende f/3.5 på tele, og den kraftige zoomen får hjelp av en optisk bildestabilisator til å fungere optimalt. 
Stabilisatoren gjør at du i godt lys kan ta ganske skarpe bilder på veldig lang avstand, selv om du holder kameraet i hånda, og tillater tre knepp tregere lukkertid. 

Noe som nesten er enda mer imponerende er makrofunksjonen. 
En knapp på siden av objektivet holdes inne, og da aktiveres super macro. 
Det gir deg en nærgrense på 0cm - med andre ord kan du plassere frontlinsa inntil det du skal ta bilde av og allikevel få skarpt bilde! 
Vi tok den obligatoriske førerkorttesten - bak på førerkortet ditt (ny type), nede til høyre, finner du åtte linjer fra diktet "Mellom bakkar og berg" i særdeles liten skrift. 
Vi plasserte 
S3 IS så tett inntil førerkortet vi klarte uten å miste lystilgangen, og et utsnitt av resultatet ser du på bildet over. 
Du finner flere makrobilder i bildegalleriet. 

Noen vil mene at 36mm er i høyeste laget for vidvinkel, og da er det særdeles velkomment at det går an å kjøpe en 0.75x converter som kan festes på utsiden av objektivet. 
Da blir vidvinkelen 27mm; betraktelig mer attraktivt for innendørsfotografering. 
En 1.5x teleconverter er også å få kjøpt, som gir deg hele 648mm i den lengste enden. 
Objektivet beskyttes av et plastikkdeksel som faller av når du slår på kameraet. 
Det sitter dessuten bedre enn det gjorde på S2 IS. 

Bildekvalitet 

At Canon S3 IS tar gode bilder er det ingen tvil om. 
Det vi spesielt legger merke til er de varme og fargerike bildene S3 IS produserer - nesten i overkant, vil noen mene, men også veldig lett å like uten at det er nødvendig å foreta justeringer. 

En av nyhetene denne gangen er ISO-verdier opp til 800, og det er derfor interessant å se om det har noe for seg. 
Under følger et utsnitt av et bilde tatt i innendørsbelysning, brennvidde midt i zoomområdet og blender på f/3.5: 

Som vi ser er det svært lite støy til og med ISO 200. 
På ISO 400 begynner støyen å melde seg, men det er ikke så ille at det ikke kan brukes. 
ISO 800, derimot, er veldig støyfylt og bør bare brukes i "nødsituasjoner" der lang lukkertid vil gjøre bildet så uskarpt at det du prøver å vise med bildet forsvinner. 
Merk at en større CCD-brikke kunne ha gjort kameraet bedre på dette punktet. 

Canon har utstyrt S3 IS med en såkalt "ultra-low dispersion lens", som skal sørge for at farger brytes mer korrekt. 
Vi synes imidlertid at kameraet allikevel har en noe høy kromatisk feilbrytning, som kommer tydelig frem i bildet under: 

Merk at dette kanskje var det verste eksempelet vi fant og at dette først og fremst er noe som synes i kantene av bilder der kontrastene er store. 

Et annet problem er at kameraet har en tendens til å overeksponere slik at man i lyse partier mister detaljene. 
Det er selvsagt noe det går an å kompensere for før du tar bildet, men på overskyede dager med automatikkfotografering, forsvinner ofte detaljene i en grå himmel. 
Utsnittet under viser probemstillingen, der den hvitmalte kanten på huset går i ett med himmelen, noe det ikke gjør på kameraet fra Nikon (test kommer i slutten av uka). 

Men, som sagt - jevnt over er bildene fra Canon PowerShot S3 IS meget gode, og både lys og hvitbalanse blir som regel optimalt med automatikk. 
Vi synes også at blitsen gjør en god jobb til å være av denne typen, og med automatisk fjerning av røde øyne i kameraet var det svært få bilder vi opplevde fenomenet på. 
Det er forresten også mulig å kjøpe en trådløs slaveblits som ekstrautstyr. 

Bildestabilisatoren sørger for at det også er mulig å ta bilder i dårlig lys uten blits. 
Bildet over er skalert ned 50% og viser toppen av en vinflaske, som ble tatt håndholdt med full optisk zoom i normal innendørsbelysning på ettermiddagen. 

En ting vi var spesielt fornøyde med ved forgjengeren var videofunksjonen, og den har ikke blitt noe dårligere. 
Du kan filme i 640x480 med 30 bilder i sekundet, eller ta til takke med 320x240, men i stedet øke bilderaten til 60 bilder i sekundet, som betyr at du kan spille av i halv fart etterpå uten at det hakker. 
Filmsnutten under er i 320x240@60fps. 

Du kan også bruke zoom under opptaket (og den er som sagt veldig god i forhold til støynivå), og kameraet har også et filter som reduserer støy fra vær og vind. 
Ulempen er at videofilene blir i overkant store. 
En 640x480-film har en bitrate på cirka 1,5MB/s, og da sier det seg selv at minnekortet spises relativt raskt. 

Ytelse 

Vi blir langt på vei imponerte av ytelsen til S3 IS, som er mer eller mindre identisk med S2 IS. 
Til tross for at objektivet skal ut fra resten av huset, er oppstartstiden på svært raske 1.4 sekunder, og skal du ta bilde av noe som er langt borte, bruker kameraet bare 0.9 sekunder på å zoome fra 36-432mm. 
Autofokusen er generelt rask, men har litt problemer når lystilgangen er dårlig. 
Kameraet kan ta seriefotografi med 2.3 bilder pr sekund og er spesielt raskt med blits; faktisk en god del raskere enn sin forgjenger på våre målinger. 

Vår vanlige tabell gir deg detaljene: 

Konklusjon 

Vi elsket forgjengeren, S2 IS, og nå er vi nyforelsket i dette kameraet. 
Det er liten tvil om at Canon PowerShot S3 IS er et særdeles morsomt fotoredskap, og med full manuell kontroll, vippbar skjerm, meget god ytelse, kraftig zoom, bildestabilisator og en helsikkes god makro er det få, om noen, kameraer som klarer å tilby så mye, så kompakt til en så rimelig penge. 

Når det er sagt, ser vi at S2 IS er en hel tusenlapp billigere i nettbutikkene, og det er det som blir S3 IS' utfordring - hvorvidt oppgraderingen er verdt et prishopp på nesten 30%. 
Vi skulle gjerne ha sett noen litt større nyvinninger - blant annet hadde vi sagt ja takk til en større CCD-brikke, og vi synes det er litt merkelig at Canon på et kamera med så gode kreative muligheter fortsatt ikke har støtte for RAW-fotografering. 

Ingen kameraer er perfekte - heller ikke dette. 
Et kamera må dessuten alltid vurderes opp mot tilsvarende type kameraer, og vi har vært veldig usikre om terningen skulle lande på en femmer eller sekser... 

...men det ble til slutt en sekser til Canon PowerShot S3 IS; ett av de beste kameraene vi har hatt til test på veldig lenge, noe 1.3 GB med testbilder sier sitt om. 
Om det er verdt tusenlappen ekstra opp fra S2 IS får du avgjøre selv - det er ingen store forskjeller her, men en ekstra megapiksel, sort finish, litt større skjerm pluss et par andre småting er uansett kjekke ting å ha med seg. 
S3 IS er definitivt et kamera å bli forelsket i! 

NB! 
Canon PowerShot var også med i gruppetesten for TV2 hjelper deg april 2007 der det ble testet mot fem andre kameraer. 
I denne testen fikk kameraet en femmer på terningen fordi det ikke lenger er et like krystallklart førstevalg som vi synes det var for et år siden. 
