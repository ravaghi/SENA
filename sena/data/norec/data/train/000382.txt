Anno 1404
En "must-have" i byggespill-samlingen! 

Det er ikke ofte jeg har lyst til å stå på et hustak å rope at jeg elsker et spill, men for Anno 1404 kunne jeg reist til månen og tilbake. 

Ok, det er kanskje litt voldsomt å starte en spillanmeldelse med et slikt utsagn. 
Så da er det på sin plass å foreta en kritisk vurdering av bygge- og strategispillet Anno 1404. 

Tilbake til middelalderen 

Utviklet av det tyske selskapet Related Designs, med hjelp fra Blue Byte Software (som forøvrig er kjent for spillserien The Settlers), er Anno 1404 siste utgave i serien spill som lar deg bygge opp middelalderbyer, produsere soldater og kjempe i øst og vest. 

Spillet er gitt ut til både PC, Nintendo Wii og Nintendo DS. 
Det er PC-utgaven som er grunnlaget for denne anmeldelsen, konsollversjonene anses som så forskjellig fra PC-versjonen at denne anmeldelsen kun kan være veiledende for DS og Wii-versjonene. 

Bygging i sentrum 

Vi har sett mange spill som kombinerer strategi og byggeelementer i spill, jeg nevner Star Craft, Warcraft og Command & Conquer-serien. 
Alle disse spillene har som fellesnevner at det er krigføringen som står i sentrum av spillet. 
I Anno 1404 er det byggingen som er det viktigste elementet, men det betyr ikke at de har ignorert kampsystemet. 

I spillets innføringsdel introduseres du på en rolig og behagelig måte til alle spillets funksjoner (og jeg kan love deg at det er mange), samtidig som historien i spillet tar sine første skritt. 
Anno 1404 er på ingen måte revolusjonerende med tanke på hvordan spillet forteller historien, men med konspirasjoner, korstog og kristne skurker, er historien spennende og et drivende element. 

I spill som SimCity er du overlatt til deg selv og din egen bygging, mens i Anno 1404 hjelper historien deg til å lære stadig mer om spillets muligheter, samtidig som de engelske stemmeskuespillerne gjør en utmerket jobb med å fremheve hver enkelt karakters egenart. 

Gjennom din rolle som undersått blir du først kommandert til å bygge landsbyer og bondegårder, før du gjennom kløkt, mot og erfaring, tar over og bygger kongerikets glitrende hovedstad. 

Både på land og til havs har du mange typer bygninger å velge mellom, og du kan i tillegg til å bygge de vanlige bygningene som trengs i en voksende middelalderby (tømmerhogger, baker, bonde og så videre) bygge militære anlegg som bymurer og forsvarsverk. 
Du velger ut bygningen du ønsker, og plasserer den i et velordnet rutemønster som vi kjenner fra mange andre byggespill, og bygger en vei slik at innbyggerne kan nå frem til konstruksjonen. 

Tenk logisk 

Det gjelder å bygge strategisk, logisk og effektivt, for er det langt mellom bondegården og bakeren ender du med en ineffektiv by som kollapser i kaos før den blir en metropol. 

Utviklerne har valgt å fjerne animasjonen av oppføringen av selve bygningene. 
Dette er en underlig besluttning med tanke på at resten av spillet har en enorm detaljdybde. 

Grafikken i Anno 1404 er verdt et kapittel for seg selv. 
Havet glitrer i solstråler mens skipene dine fyker mellom byene for å handle, landsbyene myldrer av liv og storbyene ser virkelig ut som metropoler. 
Du kan ved hjelp av rulleknappen på musa zoome deg inn for å se når bøndene høster korn, eller du kan zoome helt ut for å få oversikt over verden rundt deg. 

Utrolig grafikk 

Anno 1404 krever sitt av grafikkortet, for både trær og andre naturlige elementer blir påvirket av vinden som blåser over kartet. 
For å få dette til å se naturlig ut, kreves det store mengder med datakraft, og har du det vil Anno 1404 vise seg som et av de peneste strategispillene til dags dato. 

I tillegg kan du zoome deg inn og ut for å velge detaljnivå, og det er først når du beveger deg helt innpå byen du bygger, at du ser alle detaljene og arbeidet som er lagt ned i spillet. 
Kartene du spiller på er sømløse og varierer mellom frodige skoger og mystiske ørkener, og gjør at Anno 1404 er behagelig å se på, selv etter mange timer foran skjermen. 

Kjedsommelig lydspor 

Lydsporet endrer seg etter hva du ser på, om du er i de grønne skogene i nord fylles høytalerne av fuglekvitter og passende musikk. 
Lenger sør i de arabiskinspirerte områdene, får du høre "ørkenlyder" og musikk inspirert av landene i Midtøsten. 

Det er også her lagt ned mye arbeid for å skape et behagelig og sømløst lydbilde, men det virker ikke som utviklerne har tenkt på at Anno 1404 er et spill du gjerne bruker et par timer på. 
Og i lengden blir musikken kjedelig, og nesten irriterende. 

Spillet er som nevnt utviklet av det tyske studioet Related Designs, og dermed opprinnelig laget på tysk. 
I den skriftlige oversettelsen har det sneket seg inn noen forunderlige skrivefeil, som både forvirrer og skaper ufrivillig humor. 

Den dårlige oversettelsen og et ensformig lydspor er omtrent de eneste negative punktene ved Anno 1404. 

Anno 1404 er byggespillfantastens våte drøm og strategispilltilhengerens kosespill. 
Hater du denne typen spill, så gjør du det nok smart i å styre utenom, men for resten av den norske befolkning kan jeg anbefale Anno 1404 som et spennende alternativ til tv-kvelden ut over høsten. 

Er du litt ekstra glad i byggespill (lik undertegnede), er Anno 1404 en "must-have" i spillsamlingen 
