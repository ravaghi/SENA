Kongen av Sibir
Klassisk «flukt til seier»-fortelling fra 2. verdenskrig, denne gang om en gruppe fanger fra en av Stalins fryktede Gulag-leire, som tilbakelegger 4000 mil til fots fra Sibir til India. 
Sannhetsgehalten i det litterære forelegget filmen er inspirert av er omdiskutert, så ta ikke alt du ser for god fisk. 

Håndverket er okke som utført med en fingerspissfølelse og grundighet som er rent ut imponerende, fra A til Å: Scenedesign, kostymer, sminke, foto: Knirkefritt. 
Lengden - bokstavlig talt - er det eneste aberet med "The Way Back". 
Det er ikke fritt for at den lange marsjen til tider blir litt repetitiv med de seks hardhausenes møter med moder jords beintøffe utfordringer og jakt på mat. 
En overlevelseshistorie du kanskje har sett før - ypperlig gjennomført. 

ØYSTEIN DAVID JOHANSEN 
