TV-anmeldelse «Match»:Verdens beste kommentatorboks 

Hysterisk og virkelig originalt morsomt om hverdagens kamper. 

«Match» 

Norsk humorserie i 10 deler 

På nettbasen NRK TV 5. januar 

NRK1 tirsdager kl. 22.40 fra 9. januar 

Med: Herbert Nordrum, Martin Lund, Fredrik Steen m.fl. 

Livet blir kanskje ikke enklere med kommenterende heiagjeng, men det blir definitivt mye morsommere. 

Dette konseptet har tidligere vært gjennomført som «Kampen». 
En grom forfriskning mellom dubbete tegnefilmer og maniske dukker på NRK Super. 
Der møtte Stian på rundt tolv utfordringer av typen «stå opp tidsnok», «unngå flaue foreldre» og «matteprøver». 
Alle hendelser ble analysert som om de var fotballkamper og viktige idrettsbragder. 
Entusiastisk kommentert av to karer i en alltid tilstedeværende kommentatorboks. 

Ikke ulikt improvisasjonskunsten til Underholdningsavdelingen i «Verdens minste kommentatorboks» - men uten å henge ut noen. 

I «Match» har Stian nådd de harde tjueårene. 
Det betyr at voksenlivets utfordringer med alle sine hverdagskamper skal kommenteres. 
Komplett med informasjonsgrafikk og eksperter som analyserer situasjonene. 

25-åringen spilles herlig keitete og mannlig fjottete av Herbert Nordrum. 
Uavhengig av om hva han skal kjempe om - «steking av pizza etter bytur uten å sovne», eller «unngå at noen kjenner stanken fra de svette sokkene». 
Replikker, bevegelser og de generelt odde måtene han snirkler seg gjennom livet på er fascinerende forargende - fordi man merker at man oppriktig bryr seg. 
Og fordi det er drivende godt og tett skrevet. 

Og fordi, som andre idrettsutøvere, kan ikke Stian og de andre han møter se eller høre kommentatorene. 
Det er her gulløpet virkelig begynner. 

De lar sportsflosklene hagle, helt naturlig og uaffektert. 
Martin Lund spiller fremdeles nøkterne Geir Moasletten. 
Discoverykommentator Asbjørn Myhre er byttet ut fra «Kampen» med Fredrik Steen - som spiller, eh, Fredrik Steen. 

Steen snakker kommentatorspråket flytende og utviser fantastisk og voldsomt engasjerende faktekunst. 
Til og med blikkene mens han observerer «spillet» er henrykkende, omsorgsfulle og medrivende oppøsende. 
Sunnmøringen kunne skapt flammende entusiasme rundt både bussventing, potetskrelling og panteautomater. 
Send ham gjerne til OL. 

«Match» mestrer spontan og gjenkjennelig humor som ikke bare tuller med sportssjargong. 
Den gjør hele hverdagen om til en kamp, med positivt fortegn og optimistisk glød. 
Vi kunne alle trengt en kommentatorboks i livet iblant. 
