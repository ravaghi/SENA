Onimusha 3
Den populære samuraiserien returnerer nok en gang, og nummer tre er blant de mest solide actionspillene på en god stund. 
Vi koste oss skikkelig, og det vil du også gjøre. 

Onimusha begynte som et slags spin off fra Resident Evil, men med fokus på ren action og hektisk slåssing. 
Og det tredje spillet i serien beveger seg ikke spesielt langt fra dette konseptet, men introduserer likevel mange nye og kule elementer. 

LES OGSÅ: 

Det hele begynner med en dataanimert introfilm som er kanskje noe av det mest imponerende vi noensinne har sett i et spill. 
Vi får en introduksjon av spillets hovedperson, Samanosuke, som bør allerede være kjent for de fleste som spilte det første spillet i serien. 
Vi innser imidlertid fort at det ikke bare er Samanosuke spillet handler om  vi stifter også bekjentskap med franske Jaques, spilt av selveste Jean Reno. 
Jaques befinner seg i dagens Paris, mens Samanosuke holder til i Japan på 1500-tallet. 
Det viser seg imidlertid at de japanske demonene, styrt av den onde Nobunaga, har bestemt seg for å reise 500 år frem i tid og angripe moderne Paris som en del av en større plan. 
For å gjøre det hele komplisert, flyttes Jaques til historiske Japan, mens Samanosuke havner i Paris. 
Forvirrende? 
Ja, men spillet forklarer disse hendelsene på en forståelig måte. 

Historien i spillet er faktisk meget interessant, og fikk oss til å spille en god del lenger hver kveld enn vi hadde opprinnelig planlagt. 
Det er rett og slett spennende å følge franskmannen og japaneren som befinner seg på feil plass og i feil tid, og samtidig få innsyn i deres famileforhold og personligheter. 
Det er god historiefortelling, det, selv om noen av filmsekvensene blir litt lange. 

Parallelle verdener 

Du styrer begge karakterene i spillet, men disse er temmelig forskjellige fra hverandre. 
Selv om kontrollsystemet er likt for begge, er Samanosuke flinkere i nærkamp, med sine kraftige sverd, mens Jaques når fiender som er lenger unna takket være kjetting-baserte våpen. 

Som i de tidligere spillene er det vesentlig å samle inn sjeler fra falne fiender. 
Disse gir deg både poeng og helse, og poengene brukes ved lagrepunkter til å oppgradere dine våpen og rustninger. 

Et nytt, viktig element er Ako, en liten, flyvende jente med tidsreise-egenskaper. 
Hun fungerer som en forbindelse mellom Franrike- og Japan-tidsperiodene, og beveger seg fritt mellom disse. 
Og hun kan også hjelpe til både i kamp og med gåter, samt ta med seg viktige gjenstander mellom tidsepokene. 
Ako har også vester som gir henne forskjellige egenskaper, som å øke farten på sjelinnsamling eller gi deg helse når du står stille. 

Blod og gørr 

Det handler først og fremst om slåssing mot alle slags vanvittige monstre, og slåssemotoren fungerer helt glimrende. 
Det er relativt enkelt å lære seg å beherske begge karakterene, men de har massevis av potensial takket være de forskjellige våpen og oppgraderingene de kan plukke opp. 
Det er også plass til en del gåter og utforsking, med det er action som er fokuset her, ikke eventyr. 

I denne utgaven av Onimusha er kontrollen analog, noe som er et viktig steg fremover. 
Det fungerer så mye bedre å styre heltene våre med de analoge stikkene, og det henger godt sammen med at spillet nå foregår i full 3D, i stedet for forhåndstegnede bakgrunner. 
Kameraet er imidlertid fremdeles statisk, men det er sjeldent det byr på problemer. 

Kombinert gjør alle elementene at spillet er en fantastisk blanding av utrolig heftig slåssing med fete våpen, god historie og en liten dose med gåter som aktiverer de grå cellene. 
Spillbarheten er rett og slett glimrende her, og som vanlig har Capcom lagt til masse hemmeligheter som gjør at du får lyst å begynne på nytt bare for å få med deg alt. 

Det peneste som finns 

Selv om de forhåndstegnede bakgrunnene er borte til fordel for mer moderne 3D arkitektur, noe som betyr litt mindre detalj, er vi skikkelig overrasket over hvor lekkert dette spillet ser ut. 
Vi trodde at PlayStation 2 begynner å bli gammel og ikke lenger kan imponere oss grafisk, men plutselig kommer Onimusha 3 og viser oss hva maskinen kan. 
Vi lurer på om ikke det rett og slett er det peneste spillet vi har sett på PS2 noensinne 
 spillermodellene er nydelig animert og detaljerte, vann- og ildeffektene er perfekte og bakgrunnene er skarpe og fargerike. 
I tillegg er det nydelige lyseffekter som sørger for riktig stemning. 
Art direction må vi også skryte av, alt fra monstrene til designen på omgivelsene oser av kreativitet. 

Lydsiden er også solid, men til tider også skuffende. 
For eksempel stemmeskuespillerne: 
På begynnelsen av spillet prater Jaques fransk, og det er Jean Reno selv som leverer stemmen. 
Etter hvert begynner karakterene å forstå hverandre, og snakker engelsk alle sammen, og Jean Reno erstattes med en anonym, amerikansk skuespiller. 
Var ikke budsjettet stort nok til å betale Reno for å gjøre hele jobben? 

Men dette er bare småpirk. 
Alt i alt er Onimusha 3 et skikkelig bra actionspill som byr på noe for enhver. 
Dette er obligatorisk kjøp for alle PS2-eiere med sansen for heftig slåssing og overnaturlige monstre, og vi anbefaler det på det varmeste. 
