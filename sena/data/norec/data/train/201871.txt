TEST:Porsche Panamera Diesel 

Da vi prøvekjørte den første gang var det en millionbil. 
Ikke nå lenger. 

Porsche Panamera går snart inn i fjerde år av sin livssyklus, og er dermed en moden bil, selv i luksussegmentet hvor levealderen gjerne er noe høyere enn ellers. 

Vi har kjørt de fleste versjoner, også den med dieselmotor, og i utgangspunktet er de sterke V8 bensinversjonene våre favoritter. 
Det er de som best støtter opp under Porsche-imaget. 

Og som vi i sin tid kåret til verdens beste bil. 

Demokratisering 

Imidlertid er disse en uoppnåelig drøm for de aller fleste blant oss, og vi finner det prisverdig at Porsche gjør det mulig for langt flere å få oppleve mange av Panameraens gode sider som har med komfort og luksusfølelse å gjøre. 
Da er dieselversjonene midt i blinken. 

Nedjustert effekt 

Foruten Norge har også Belgia et underlig avgiftssystem. 
Porsche utviklet derfor en nedjustert versjon av V6-motoren på tre liter, som her tilbys med 211 hestekrefter. 
(Standard er 250 hk). 

Dreiemomentet forblir det samme (550 newtonmeter), og bilen blir dermed en avgiftsgave for oss nordboere. 
Ytelsene blir tilnærmet lik 250-hesteren, mens utslipp og forbruk blir en anelse lavere. 
Dette var gode kort å ha på hånden da prisene ble regnet om ved nyttårsskiftet. 

"Grisebillig" 

Resultatet er at bilen nå tilbys her i landet for 973.000 kroner; et røverkjøp altså, relativt sett - når man ser på statusen denne bilmodellen har. 
Så har det da også hjulpet på salget: 
Over 20 Panamera er blitt registrert i Norge så langt i år. 

Vi konsentrerer oss her om det spesifikke med diesel-Panameraen. 
Mer generelt om Panameras egenskaper kan du lese her i vår test av Panamera 4S. 

Vinterbil? 

Før vinteren ga opp kampen mot den gryende vår, fikk vi kjørt Panamera diesel på vinterføre. 
Og selv om det går helt greit, må vi innrømme at vi foretrekker den på tørr asfalt: 
Den bakhjulsdrevne luksusbilen er ikke kompakt og kvikk nok til at den kan bli direkte underholdende på vinterføre. 

Men det den er laget for, det gjør den med glans uansett forhold: 
Nemlig å være en behagelig kraftfull, luksuriøs og komfortabel kjøremaskin og samtidig en rullende salong. 
Slik opplever vi bilen, og Porsche har gjort alt for at dieselmotoriseringen ikke skal ødelegge opplevelsen. 

Når vi holder oss til norske forhold, har de så absolutt lykkes med det. 
Det er bare på kontinentale motorveier med adskillig større muligheter for fartsutfoldelse at begrensningene gjør seg gjeldende. 
Da kan de til gjengjeld legge en demper på førerens ønskede "Porsche-følelse", som jo i utgangspunktet innebærer en ikke ubetydelig grad av sportslighet. 

Fra Audi 

Porsche har måttet jobbe for å tilpasse motoren, som opprinnelig kommer fra Audi, til Panamera. 
I Motsetning til Cayenne, som i stor grad er basert på VW Touareg som den har fått "låne" motor fra, har nemlig ikke Panamera mye til felles med Audi A8 3.0 TDI. 
Porsche-ingeniørene har jobbet med den for at den skal passe bedre til Porsche-imaget. 
De har også arbeidet seriøst med lydbildet og vi lot oss imponere: 

Selv ved fullt pådrag ville ikke den uinnvidde greid å gjette at det dreier seg om en dieselbil. 
Enhver knatring glimrer med sitt fravær. 
Eksosanlegget er tunet for optimal og sportslig lyd, og dieselversjonen har fått intet mindre enn 38 kilo ekstra lydisolerende materiale! 
På tomgang høres så godt som ingenting. 

Utmerket understell 

Vi kjørte bilen utstyrt med PASM, som er Porsches adaptive demperstyring, og luftfjæring. 
Vi fikk glede av denne ved redusert fremkommelighet, da bilen kan heves noe. 
Understellet kan avstemmes på tre forskjellige måter, og er uansett ganske "fast i fisken", selv om det filtrerer ujevnhetene på en forbilledlig måte i "Comfort"-innstilling. 
Da reagerer imidlertid bilen noe tregere på styringsimpulsene og kvikkere reaksjon er da også resultatet når man velger PASM-innstillingen Sport. 

Åttetrinns sportsautomat 

Girkassen er dessverre ikke Porsches utmerkede syvtrinns dobbeltkløtsjkasse PDK, men åttetrinns Tiptronic S er slett ingen dårlig erstatning. 
Den har rimelig sømløse og kjappe girskift og oppsettet til Porsche er ganske sportslig for å få utnyttet det motoren gir av pulver best mulig. 
Toppfarten kommer dermed i åttende trinn - uten at det i seg selv har så mye interesse så lenge man ikke begir seg til såkalt lukket område eller Autobahn i Tyskland. 

Ikke med 4x4 

Firehjulsdrift var det ikke plass til på Panamera diesel og den tunge bilen (bortimot to tonn) med brede dekk og bakhjulsdrift er med piggfrie vinterdekk ingen "høydare" på glatt føre med utfordrende fremkommelighetsforhold. 
Bakenden vil kjapt ut og elektronikken griper kjapt inn og struper og bremser. 
Slikt kan det bli en del frustrasjon av hos de mest kjøreglade. 

Dynamisk komfortabel 

Men mesteparten av kjøreopplevelsen var ellers utmerket, da bilen er from som et lam og forener god fremdrift med lavmælt komfort under de fleste forhold. 
Dessuten opplevde vi ikke denne gangen de litt sjenerende sideveis bevegelsene vi konstaterte da vi kjørte bilen i Tyskland - den gang utstyrt med 20-tommers felger. 
Kombinasjonen mellom komfort og dynamikk finner vi ypperlig og det eneste vi kan utsette på bilen i dette kapitelet er en styring som, riktignok presis, gir en i overkant syntetisk følelse mid litt for indirekte tilbakemeldinger fra veien. 

Solid femmer 

Vi kan ikke konkludere annerledes enn vi gjorde første gang vi stiftet bekjentskap med denne bilen i utlandet: 
Alt i alt er Porsche Panamera diesel en utmerket bil, og sender i tillegg ut litt mindre ekstravagante signaler enn de høyere opp på prislisten. 
Egenskapene sett under ett blir det et solid terningkast fem. 
