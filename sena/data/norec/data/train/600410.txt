Drabelig!
Første halvtimen av denne action'en føles nesten overflødig, all den tid den presenterer en tåpelig tenåring på 26 år (Taylor Kitsch), tilhørende den amerikanske marine. 
Men noe av den halvtimen behøves, fordi han senere blir en helt, uten at vi skal dvele mer med det. 

Både plattformen, omdreiningspunktet og det overordnede målet, er at en ny planet er oppdaget. 
Den ligger i et annet solsystem enn vårt eget. 
Men, tror man, den reagerer like gunstig på Solen som Jorden gjør. 
Saken er bare den at en dag angriper vesener fra denne planeten Jorden. 

De angriper med noe som ser ut som metalløgler tilkoblet avansert teknologi. 
Vi snakker om drabelige størrelser her. 
Og drabelige våpen og drabelig blodtørst. 
Og de angriper amerikanske marinefartøyer ved Hawaii, slik Japan gjorde det i begynnelsen av 2. verdenskrig. 
Og ingen vet hva de vil, uten at de vil krige. 

(anmeldelsen fortsetter under bildet) 

Midtre del av denne påkostede og spektakulære actionproduksjonen minner beklemmende om et snes andre filmer innen tradisjonen "Aliens angriper Jorden". 
Men se så: 
Da en halvtime gjenstår og det tegner til at lyset skal gå ut for vår kjære klode, settes et 70 år gammelt slagskip inn, et museumsskip med et mannskap hvis gjennomsnittsalder er ca. 78 år! 

Og da, min venn, begynner det hele faktisk å bli litt morsomt. 
Underveis serveres det et dryss av ironiske replikker. 
Ved ettertanke lurer en på om de egentlig er ironisk tilsiktet. 
Og så er selveste Rihanna med som Lt. 
Raikes. 
Hun spiller som hun er: 
Søt og røff. 
Hun gjør ingenting for filmen som sådan, men hun er absolutt ikke et minus. 
