Nå synger også Kurt Nilsen på norsk
Framfører «Den gamle dansen» under Spellemannprisen i kveld. 

LÅT: 
Det begynner åpenbart å bli interessant å synge på norsk. 
Flere og flere gjør det, og nå debuterer også Kurt Nilsen med en egenkomponert kjærlighetslåt på morsmålet. 

Nilsens første ordinære studioalbum på fire år blir helt og holdent med norsk tekst. 

Produsent blir «Hallelujah»-kamerat Espen Lind, og innspillingen starter allerede mandag. 

Mersmak Under juleturneene de to siste åra har Nilsen sunget både på engelsk og norsk, og det har tydeligvis gitt mersmak. 
Han har skrevet på norsk siden 2007, men har ikke gitt ut noe - utover noen låter på juleplata «Have Yourself A Merry Little Christmas» i 2010. 

Varm «Den gamle dansen» er en varm og fin låt som riktignok ikke pløyer ny mark verken tekstmessig eller musikalsk, men som behager. 

Det er heller ikke sånn at Kurt forandrer stil med overgangen til norsk. 

Dempet 
Med et enkelt og dempet komp, med et par akustiske gitarer og et keyboard sentralt i lydbildet, synger Kurt i velkjent balladestil en kjærlighetserklæring til kona. 
«Eg e kanskje ikkje fjong og flott / så derfor føles det jo ekstra godt / at du vil ha meg / at du vil ta meg med / at du vil ha meg som eg e / at du vil ta meg med der dine hem'ligheter e», synger Kurt vart - og det høres ut som om han mener det også. 

Mannen som synger dette har det bra! 

Feelgood «Den gamle dansen» er feelgood-pop i tre og et halvt minutt, litt i samme stil som for eksempel radiohiten «My Street» fra 2004 og det countryorienterte albumet «Rise To The Occasion» fra 2008. 
Med hitmaker Espen Lind som produsent, er det grunn til å ha forventninger til første album på norsk. 

Aleine på scenen Nilsen framfører låten - aleine med en kassegitar - under Spellemannprisens første del på NRK1 i kveld, og den er også tilgjengelig digitalt fra i dag. 

Og så er det vel bare å vente på Sondre Lerches norskdebut...? 
