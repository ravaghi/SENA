J.J. Cale:«To Tulsa And Back» 

(Capitol/EMI) 

Som forventet fra Mr. Tilbakelent 

J.J. Cale er selve persofiniseringen av begrepet tilbakelent, men det spørs om albumet «To Tulsa And Back» rettferdiggjør en ventetid på åtte år. 

Resultatet er stort sett slik vi forventer det fra J.J. Cale; lettbent og rustikk rootsrock med klare drag av country og blues, samt en dash jazz- og latino-inspirerte saker. 

Få forventer at Cale skal finne opp kruttet på nytt. 
Det er vel snarere motsatt når det gjelder den distinkte gitaristen som laget blåkopien for voksenrocken til Eric Clapton og Mark Knopfler. 

Ganske tidløse, men ujevne saker, det her. 
Best er flotte og engasjerte låter som «Stone River», «The Problem», «Homeless» og «Blues For Mama», men en ny «After Midnight» eller «Cocaine» finner du ikke på dette albumet. 

ESPEN A. HANSEN 
