Filmanmeldelse:Svenske tristesser i noe vilkårlig utvalg 

«En due… 
» er en tilstand, mye mer enn en tradisjonell film. 

«En due sitter på en gren og funderer over tilværelsen» 

﻿Så er den da også signert den svenske misantropiske humors mester, Roy Andersson. 
Den en endog avslutningsfilmen i hans trilogi om å leve, med «Sanger fra andre etasje» (200) og «Du levande» (2007), som de foregående kapitler. 

Andersson er sær, mildt sagt. 
Han bruker årevis på hver film. 
Og endeløst med opptak underveis, der hver eneste sene er minutiøst planlagt og vanvittig pedantisk gjennomført. 
Stilen er langsom inntil vanvidd, så utstudert ukoselig svensk 50-tall, at man henledes til tanker om sovjetisk eller finsk sosialrealisme på det verste. 
Eller beste. 

Til gjengjeld kan han være seriøst svart morsom, grusomt ettertenksom og kompromissløst utleverende. 

Man selvfølgelig mer enn aner at denne mørkebrune monomane morskapen har en klar hensikt. 
Den avslører og har medlidenhet med sine mennesker - denne gang med to uutsigelig traurige selgere av «morosaker» i sentrum. 
Samtidig er det definitivt også systemkritikk: 
Av svensk regelrytteri, av den uendelige konformitets sanseløse undertrykkelse. 
Men denne gang også med et par historiske tråder: 
Karl 12. og de katastrofale slaget ved Poltova, av alle ting. 
Samt kolonimaktenes behandling av afrikanske slaver. 
Alt mot en gjennomgående telefonbeskjed ut i verden: 
«Jeg er så glad for at dere har det fint…» 

Dette er filmmakeri i en helt egen klasse og en helt egen stil. 
Det kreves tålmodighet. 
Og forutgående sans for den underlige svenskens tidligere begåelser, er nesten en slags forutsetning for å få med seg i alle fall halvparten av hva han holder på med. 

På den annen side: 
Selv en trofast fan blir denne gang satt på uhyrlige prøver. 
Filmen er sammensatt av en serie tablåer, hvorav noen har noe med hverandre å gjøre. 
Men sammensettingen virker, mildt sagt, forvirrende, temaene spriker ellevilt, og slett ikke alt peker i noen slags samlende retning. 

Det er kanskje heller ikke meningen. 
Uansett er dette en film ulik alt annet du kan få sett på kino i år! 
