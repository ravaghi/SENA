Forbryterhotell i særklasse
Hotel Artemis er stedet du oppsøker når bankranet ditt har gått skeis. 

Los Angeles, nær fremtid: 
Mangel på rent vann har ført til at byen nok en gang herjes av opptøyer. 
På Hotel Artemis – et hemmelig sykehushotell for lyssky typer som trenger medisinsk behandling – får de det travelt når mafiabossen "The Wolf King of L.A." (Jeff Goldblum) melder sin ankomst. 

Hjertet i denne lumre, voldelige krysningen av "John Wick" og "Blade Runner", er sykepleieren Jean (en gusten og god Jodie Foster), som kommer seg gjennom dagene på en blanding av moderlig omsorgsfølelse, angstdempende piller og popmusikk fra bedre tider. 
Aldri har vel "California Dreamin'" hatt en mer bittersøt klang. 

Den grunnleggende ideen er original, skuespillerensemblet er solid og med sin skittengyldne fargepalett ser "Hotel Artemis" ut som selve definisjonen på falmet vestkyst-glamour. 
Kanskje er det den litt ulne sjangerblandingen – én del "art"-film, én del noir, én del thriller, én del science fiction og én del melodrama – som gjør at filmen likevel ikke føles helt forløst. 
Den innbyr mer til analyse enn til innlevelse, for å si det sånn. 

Over gjennomsnittlig filminteresserte står fritt til å ta dét som en anbefaling. 
