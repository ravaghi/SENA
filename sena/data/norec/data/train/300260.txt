Trashy og stor underholdning
Blod, sex og tårer i «True Blood». 

TV: 
For deg som ikke bedriver kriminell nedlasting, abonnerer på Canal+ eller har tilgang på SVT, er det i dag mulig å se den blodig mye omtalte «True Blood» på NRK3. 
Statskanalen kan i tillegg friste med fri tilgang på sin nettside, etter å ha inngått en forbrukervennlig avtale med HBO. 

Noen mener «True Blood» er en infantil smørje som suger, men såpass mange er blitt avhengige at HBO har opplevd en ny vår. 
Ikke siden «Sopranos» har betalkanalens ansvarlige kjent blodet strømme like livskraftig gjennom arteriene. 

Hva skyldes så dette? 
Da jeg så de første episodene av Alan Balls nye påfunn i fjor høst, tenkte jeg at dette er heftige saker, men ikke nødvendigvis en seermagnet. 
Lite visste jeg om blodtørsten blant folk flest, og det er ikke bare «Twilight»-fjortisene som lar seg forhekse av den erotiske eksistensialismen: 
To bite or not to bite. 

Analysere, symbolisere ... 
Så hva vil han, mannen bak «Seks fot under»? 
Har han startet et, unnskyld uttrykket, korstog for toleranse? 
Hjelp minoritetene «ut av kista», liksom? 
Eller er serien en bitende kritikk av finansfanteri og annen grådighet? 

Nei, Herr Ball er bare, ifølge ham selv, glad i tullball ? cheesy, harry, trashy pulpfiksjon; sørstatsgotikk, klisjeer, myter og hele fiskesuppa. 

Og han fant rikelig å ta av i Sookie Stockhouse-bøkene til Charlaine Harris, en smilerund dame på 57 uten hoggtenner. 
I Bon Temps, Louisiana drikker vampyrene syntetisk flaskeblod som selges over disk, mens «V», ekte vampyrblod, virker som en blanding av heroin og hyperpotent Viagra. 
Dessuten kan Sookie høre folks tanker, noe som irriterer både henne og de avlyttede. 

Galleri Bon Temps Sookie spilles av Anna Paquin, som vant Oscar for sin birolle i «The Piano» da hun var elleve. 
I «True Blood» forelsker hun seg i Bill Compton, en kjekk, blodfattig fyr som viser seg å være eldre enn han virker. 
Men seriens styrke er det mangfoldige galleriet av innsmigrende snålinger. 

Min favoritt er Tara (Rutina Wesley), Sookies svarte venninne, som sliter med en alkoholisert mor og en manglende evne til å underordne seg. 

Den prostituerte, dopselgende burgerkokken Lafayette er også en skrue, i likhet med Sookies veltrente hønsehjerne av en bror og den over tusen år gamle vikingkrigeren Eric Northman (Alexander Skarsgård). 
God appetitt. 
