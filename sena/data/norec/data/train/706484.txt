Tragedie uten klump i halsen
TEATER: 
Rolf Kristian Larsen kan fortelle en historie. 
Men det er ikke nok til å gjøre dramadebuten hans til stort teater. 

Det Norske Teatret: 
L.I.F.E.G.O.E.S.O.N. av Rolf Kristian Larsen. 
Med: 
Heidi Gjermundsen Broch, Ingeborg S. Raustøl, Peiman Azizpour, Frode Winther og Joachim Rafaelsen. 
Regi: 
Frank Kjosås. 

Skuespiller Rolf Kristian Larsen fra Stavanger har ambisjoner som dramatiker. 
Han har ikke mindre enn fire stykker på gang - og torsdag hadde hans aller første, «L.I.F.E.G.O.E.S.O.N.», urpremiere på Det Norske Teatret i Oslo. 
Det viser at han har ideer og vilje, men at han fortsatt har en del å gå på. 

Vi møter en 45 år gammel kvinne, Brille (Heidi Gjermundsen Broch), som har vært enke i 20 år. 
Fortsatt bruker hun mer tid på å snakke med sin avdøde mann enn med sin levende datter. 
Livet hennes står på pause, det er en samling forgylte minner. 
Hun involverer seg knapt i datteren, og på jobben er hun en pregløs, effektiv og kunnskapsrik byråkrat som har orden på alle skjemaer, alle hyller, alle rutiner. 

Så får hun beskjed om at hun lider av uhelbredelig kreft, og vi følger henne gjennom et døgn der hun forsyner seg av det hun knapt nok har vært borti før, i alle fall ikke de siste 20 årene; kropp, champagne, stoff... 
Hun går altså fra en grå og kontrollert tilværelse til et utagerende liv. 

Ikke originalt 

Slike historier har vi vært borti før, så det er ikke noe veldig originalt her. 
Men det funker, først og fremst fordi teksten har god framdrift, og den rommer store drama midt i en hverdag. 
Den har også plass til mye humor midt i det tragiske. 
I tillegg er teatergrepene rutinerte og trygge. 

Alle utenom hovedrolleinnehaveren spiller flere roller underveis, og spesielt stilig er åpningsscenen der vi møter byråkratene i et slags skyggeteater før de glir over i en absurd samtale om hvilken etat som har ansvar for å håndtere klagen som nettopp er kommet inn. 
Denne scenen får sitt motstykke i avslutningen, der de samme byråkratene sender neste sak videre i systemet, til neste etat som sender videre til neste etat som sender, ja, you know. 
En elegant og morsom innramming av forestillingen. 

Mellompartiet består av scener der hovedpersonen møter legen som stotrende forkynner dødsdommen, datteren og kjæresten som vil ha forskudd på arv, kollegaen som skal ha avskjedsfest, barfyren som tar henne ut på byen, og den døde ektemannen som gir henne dårlig samvittighet forkledd som evig kjærlighet. 

Alt foregår på en scene der fire dører og to piano er eneste rekvisitter, og replikkene framføres ofte i et famlende, realistisk hverdagsspråk der setningene blir til mens folka snakker - og ja, nei, du vet. 
Det funker, det også, på sitt vis. 

Lovende 

Men det tar ikke av. 
Larsens teaterdebut, i Frank Kjosås sin regi, klarer aldri å løfte seg ut av det forutsigbare, selv den skjulte hemmeligheten som avsløres, er ventet. 
Personene blir aldri fulle av kraft og sårhet som skaper sterke følelser i oss, gir oss klump i halsen eller vondt i magen. 
Språket er presist - men uten den poesien som gjør ordene større enn dem selv. 

Likevel er det en lovende debut fra Rolf Kristian Larsen som har stipend ved Dramatikkens hus ut neste år. 
Han vet hvordan han forteller en historie, og hvis han, og folkene rundt ham, blir enda strengere og strammere neste gang, og hvis ideen tvinges ut av de oppgåtte sporene, blir det spennende å følge ham inn i neste forestilling. 
