Nydelig, Felicity
Regi: Duncan Tucker. 
Med: 
Felicity Huffman, Kevin Zegers, Fionnula Flanagan, Graham Greene. 
Amerikansk. 
Drama. 
15 år. 

Uforglemmelig portrett av sårbar, transseksuell kvinne og helstøpt menneske, som oppspores av sin ukjente sønn på det minst passende tidspunkt. 

Sårbar, nesten gjennomsiktig i sin skjørhet er Felicity Huffmans Bree, en transseksuell kvinne på randen av å nå sitt mål. 

På dette minst gunstige tidspunkt innhentes hun av frukter fra en for lengst fortrengt fortid som mann: 
En hittil ukjent tenåringssønn - som Bree må ha besvangret en skolevenninne med den gang hun ennå het Stanley - dukker opp nærmest som troll av eske. 
En gutt i åpenbart store problemer, nå foran løslatelse fra et ungdomsfengsel. 

Det blir opptakten til en noe utradisjonell «roadmovie» - en reise med kraftig indre og ytre dynamikk, varsomt skildret - som de to gjør sammen i en lite pålitelig bruktbil tvers over USA. 

Reise, hendelser og det unektelig komplekse forhold mellom to av samfunnets mindre begunstigede sjeler, er aldri forutsigelig - konstant under trussel fra uforutsette møter og tilfeldigheter. 

Felicity Huffmans 
Bree er intet mindre enn en prestasjon, skapt med klokskap og musikalitet. 
Så å si umiddelbart etablerer hun vårt engasjement i denne utsatte person, som bak sitt tapre, skjøre ytre trer frem som et helstøpt menneske. 

Ingen er mer omhyggelig kvinnelig enn denne kvinne i mannskropp, men Felicity holder henne mirakuløst på kanten av stupet mot den onde latters avgrunn. 
Filmen har atskillig galgenhumor - men Bree er sårbar med uforglemmelig verdighet. 

Sannelig en Oscar verdig. 

ELLEN MARGRETHE SAND 
