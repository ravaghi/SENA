The mamas & The Papas:«Complete Anthology» 

(MCA/Universal) 

Sol, sommer og harmonisang 

Hver eneste tone The Mamas & The Papas spilte inn, er strengt tatt mer The Mamas & The Papas enn noe menneske trenger. 

Her er nå likevel hele sulamitten, og vel så det, spredt over fire CD'er, pakket i en rikt illustrert bokformatboks. 
Fra deres første, og med godt margin beste, album - «If You Can Believe Your Eyes And Ears» (1966) til og med den slapt softrockende «comeback»-platen «People Like Us» (1971). 
I tillegg får vi bandets søplete sett fra Monterey Festival i 1967, hele syv spor fra et Barry McGuire-album fra 1965 der kvartetten sang harmonier, samt en rekke smaksprøver fra medlemmenes ikke altfor interessante solokarrierer. 

De klassiske hit'ene - «California Dreamin», «Monday, Monday», «Dedicated To The One I Love» - låter fremdeles friske som en bekymringsfri sommerdag, og alle disse platene har sin skjerv halvglemte småjuveler. 
At vi bare får én stakket sang fra Papa John Phillips suverene countrysoul-soloalbum fra 1970, «John, The Wolf King Of L.A.», er imidlertid underlig. 
Om det er én plate i rockhistorien som fortjener å bli oppdaget på nytt, er det den, nemlig. 

MORTEN STÅLE NILSEN 
