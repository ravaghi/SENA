Film:Høytflyvende energibombe 

Etter to runder «Biler», var det vel bare naturlig at Disneys neste skritt måtte bli «Fly». 
Det er en god idé! 

Det handler om et lite småfly som tjener sitt brød trofast med noe så kjedelig som å drive med jordbrukssprøyting. 

Men det mener seg eslet for større oppgaver. 
Og fremfor noe: 
Større fart! 
Hadde det bare ikke vært for noe så kjedelig og plagsomt som høydeskrekk¿ 

Via omveier fører drømmene til deltakelse i et flyrace kloden rundt. 
Og gjett hvordan det går! 

Det er selvsagt ingen stor overraskelse. 
For det viktigste, her, er hvordan det hele fortelles. 
Og det er imponerende, rett og slett. 

Alle «rollene» er mekaniske innretninger. 
Fly, åpenbart. 
Men også teknikersmarte trucker, målbevisste tankbiler, muntre påfyllingspumper, et majestetisk hangarskip. 
Alt i alt et fantasirikt og flott galleri, som lever sine spennende liv omkring dette tilsynelatende beskjedne småflyet i midten av all oppmerksomhet. 

«Budskapet» i filmen er enkelt: 
Følg dine drømmer. 
Men det hele er godt porsjonert ut, med et rikt følelsesregister: 

Konkurranse, fiendskap, forelskelse, vennskap, forfengelighet, målbevissthet. 
Et betydelig internasjonalt tilsnitt gir kanskje de aller beste morsomhetene, etter hvert som hele konkurranseheatet beveger seg jorden rundt. 

Bildene er topp, energien eksepsjonell; man ler og koser seg og lever med i det hele! 

Det som ikke er like vellykket, er lydsporet. 
Jeg har bare sett den norske versjonen. 
Og den er godt laget. 
Men de tekniske begrepene og litt kronglete verbale forklaringene underveis, er ikke alltid like enkle å holde styr på. 

En film som «Fly» har to to godt beregnede «hovedlag»: 
Visuell rikdom og -energi for de minste, verbale finter og tricks som også skal holde de voksnes interesse på topp. 
Men det blir et problem når disse to «lagene» forstyrrer hverandre. 
Og det skjer av og til i «Fly», særlig i starten. 

Men alt i alt: 
Et herlig eventyr! 
