Søt musikk i Irland
Regi: John Irvin. 
Med: 
Colm Meaney, Bernard Hill, Andrea Corr, Phil Barantini, Charlotte Bradley, Shaun Evans. 
Irsk komedie. 
7 år. 

Irsk folkemusikk, to iltert kranglende middelaldrende brødre og søt musikk mellom to unge mennesker på 60-tallet. 

Dette er en hyggelig film, med mye godt spill og to unge forelskede som varmer hjertet. 
En irsk variant av «Aidensfield» («Med hjartet på rette staden»), men som blir litt klisjéaktig både i replikker og situasjonsbeskrivelser. 

Stedet er Irland - den årlige landskappleiken for ceili-band; irsk folkemusikk med fele og fløyte. 
Tiden er slutten av 60-tallet; da de fleste Liverpool-gutter var mer opptatt av å spille Beatles enn gammel irsk musikk. 
Men iren Jimmy (en glimrende Colm Meaney) har oppdratt en gjeng Liverpool-karer til ikke bare å verdsette musikken fra øya i vest, men også til å spille den fortreffelig. 

Konkurransen i hjemlandet betyr et gjensyn med broren John Joe (en staut og stolt Bernard Hill) og ikke minst eks-kjæresten Maisie, som også er mor til deres felles datter, Anne (vakre Andrea Corr fra The Corrs). 

Et irsk lynne innebærer storm og solskinn i jevn forening, både på det personlige plan og rent musikalsk. 
Dette lynne bølger gjennom hele filmen. 
De voksne bryner seg på hverandre som iltre geitebukker, mens irske Anne (Corr) og Liverpool-fløytisten Alex (Phil Barantini) oppdager strenger hos hverandre som går dypere enn de musikalske. 

Som sagt, litt klisjéaktig det hele, men riktig hyggelig og full av muntre referanser til både musikk og fotball fra 60-tallet. 
