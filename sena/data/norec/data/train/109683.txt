Film:Kulinarisk komikk 

«Mesterkokken» er en standard, lettfordøyelig fransk farse som bare tidvis bobler over. 

Jean Reno spiller mesterkokken Alexandre Lagarde som er kjent for sin franske tradisjonskost. 
Når sønnen til hans samarbeidspartner tar over firmaet, trues Lagarde med utskifting om ikke han fornyer seg. 
Tilfeldigheter fører Alexandres smaksløker til Jacky (Michaël Youn), en amatørkokk som har mistet så mange jobber på grunn av sine overdimensjonerte matlagingsambisjoner at han nå jobber som maler. 

Og derfra putrer plottet i gang. 

Utgangspunktet er godt. 
Klisjeene om fransk kokkekunst står i kø for å bli parodiert. 
I tillegg blir det mye visuell komikk ut av duoens forsøk på å lære seg molekylær gastronomi. 
Filmen er ingen sterk firer og er tidvis tynn, men kommer seg innen farseoppskriften unna med å være både lettbeint og tullete. 

Mye av humoren ligger i det umake paret som forsøker å samarbeide, og Youn og Reno serverer fyldige kontraster. 
Den evig entusiastiske Jacky klarer å få stoiske Alexandre nær kokepunktet opptil flere ganger. 
I tillegg har de begge, foruten problemene på jobb, utfordringer på hver sin kant med henholdsvis datter og kone. 

Til tross for alt prat om gastronomisk finesse, er filmen i seg selv mer MacDonald's enn Michelin-materiale. 

Og det er det jo beviselig mange som liker. 

INGVILL DYBFEST DAHL 
