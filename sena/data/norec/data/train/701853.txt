Treet og sorgen
Det kan høres merkelig ut – at et svært tre kan spille en avgjørende rolle i en families liv. 
Men det klarer debutantregissør Julie Bertucelli å sannsynliggjøre på en fascinerende måte. 

Det er ikke så ofte vi får filmer fra Australia. 
Desto flottere er det når naturen får spille med så sterkt som den gjør her. 
Huset til firebarnsfamilien til Peter og Dawn O'Neil ligger ute på landet, rett ved foten av et gigantisk tre som strekker sine enorme grener over tomten deres. 
Samtidig har treet svære røtter som borer seg vei i bakken. 

Det er da et dødsfall i familien skjer, at treets makt og symbolkraft vokser fram. 
Særlig for den åtte år gamle datteren Simone blir det å klatre opp og bo i treets krone en bortimot magisk handling for å bevare kontakten med den avdøde. 

Mer bør ikke røpes. 

Manusforfatter og regissør Bertucelli har funnet et fantastisk tre som fyller oppgaven. 
Det hele funker fordi fortellingen dypest sett handler om hvordan barn og voksne arbeider seg gjennom en stor sorg etter å ha tapt et elsket menneske. 
Det gjøres heldigvis ikke lettvint. 

Charlotte Gainsbourg spiller firebarnsmoren med all den drevne erfaring hun har opparbeidet seg som skuespiller. 
Morgana Davies imponerer som datteren Simone. 

En original og annerledes historie, vel verd å få med seg. 
