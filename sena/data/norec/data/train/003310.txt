Superbad
Noe av det morsomste jeg har sett i år! 

Jeg skulle gjerne anmeldt ”Superbad” uten å ta i bruk opplagte uttrykk som supergod, superkul og supermorsom! 
Men det greier jeg ikke. 

Så hva ellers kan jeg si? 
Filmen er uforskammet morsom i sine beste øyeblikk. 
Resten av tiden er den ”bare” morsom. 
Hva mer kan du forlange? 
Dette vekker gode minner fra videoklassikere som ”Delta-gjengen” og ”Het ungdom”. 

Her er det bare å komme seg på kino og bli underholdt av utrolige situasjoner, vittige oneliners og McLovin! 

Vanskelig oppdrag 

Bestekompisene Seth og Evan er en sommer unna college. 
Nå gjelder det å få napp hos drømmedamene Jules og Becca, så de kan stille med den nødvendige erfaringen til skolestart. 

En fest hos Jules er den perfekte anledningen, og guttene lover å skaffe alkohol ved hjelp av den rare kameraten Fogells falske ID. 
Men det blir et fryktelig vanskelig oppdrag som kaster dem ut på en vill reise gjennom byen. 

Kjærlighet og sex 

Jeg må innrømme at jeg satt og fniste som en fjortis gjennom store deler av filmen, fordi så mye av humoren handler om ting jeg sikkert burde være for gammel til å le av. 

Seth og Evan er usikre og umodne på de fleste områder, og har de utroligste replikkvekslinger om temaer de ikke har den minste peiling på, først og fremst kjærlighet og sex. 
Samtidig vil mange kjenne seg igjen i dem. 
Tullehumoren har noe bedårende ekte på bånn. 

Stjeler showet 

Jonah Hill og Michael Cera er både morsomme og sympatiske i hovedrollene, og gjør det lett for oss å smile av det tette vennskapet. 
Men debutanten Christopher Mintz-Plasse stjeler mye av showet som supernerden Fogell, eller McLovin, som han har valgt å kalle seg på den falske legitimasjonen. 

Han er helt klart tuftet på gamle helter som Eddie Diezen og Pee Wee Herman, samt halve rollelista i ”Revenge of the nerds”, og McLovin triumferer som publikumsfavoritt! 

Årets morsomste 

Ikke alt fungerer like godt i filmen, som for eksempel noe med pikktegninger og…og….nei, det var faktisk det eneste som ikke fungerte. 
Resten av filmen er noe av det morsomste jeg har sett i år! 

Den eneste filmen som kan matche den, er ”Knocked Up”, som er produsert av de samme folka, blant annet Seth Rogen, som også spiller i begge filmene. 
T 

Til slutt... 

Jeg ble litt imponert over meg selv, da jeg kom på at jeg skulle avslutte denne anmeldelsen med det vittige ordspillet ”I’m McLovin it!”, som beskriver mine følelser for ”Superbad” veldig godt. 
Men så googlet jeg det for sikkerhets skyld og fikk 847 treff. 
Så da … faen heller: 
