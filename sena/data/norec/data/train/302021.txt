Venninnefilm
«Tingeling 
- Vingenes hemmelighet» er Disney på det jevne. 

FILM: 
Dette er den femte filmen om Tingeling siden 2008, da hun for første gang kom ut av Peter Pans skygge og fikk sin egen Disneyfilm, der hun attpåtil kunne snakke. 
Disse filmene er laget av Disneys «rett på DVD»-avdeling og lanseres på 3D-BluRay i USA samtidig som den kommer på norske kinoer. 

Feen Tingeling og venninnene lever sine idylliske, til dels syngende sommerliv i Drømmehagen i Drømmeland (Neverland). 
Her fletter de grønne kurver som hvite ugler frakter over til Vinterskogen. 
En dag tar nysgjerrigheten overhånd og Tingeling våger seg en tur inn i den kalde Vinterskogen. 
Her treffer hun Vinter-Lilje, som viser seg å være hennes søster, siden de har like vinger. 
De to er «født av samme latter», men må trosse sterke krefter for å få være sammen. 
Jeg skal ikke røpe annet enn at verden går under - nesten. 

Plettfrie 

Rundt seg har Tingeling en gjeng gode venninner som alltid stiller opp, særlig når hun brekker vingen i Vinterskogen og havner på sykehus. 
Den enkle handlingen i «Vingenes hemmelighet» passer best for jenter under ti, men Tingeling og venninnene har definitivt entret puberteten med sine sprettrumper og timeglasskropper. 
De er generelt plettfrie og ganske karakterløse, med ansikter mer dukkete enn Barbie, selv om man har gitt et par av dem et snev av noe etnisk - latino, farget, asiatisk. 

Som vanlig hos Disney skal man sitte igjen med en slags moral. 
Forskjeller kan overvinnes. 
Vinger kan repareres. 
Ikke vær redd for Vinterskogen, men kle deg etter forholdene. 
Klimakrisen kan avverges hvis vi bare rekker fram til Det fortryllede treet i tide. 
Vel, enhver får tolke etter beste evne. 
Når Disney, etter å ha sendt fire filmer om Tingeling rett på DVD her hjemme, velger å vise den femte på kino, kan det tolkes som noe enkel 3D-melking av landets småbarnsforeldre. 
