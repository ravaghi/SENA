Test av Tesla Model S: Elbilen som snur opp ned på «alt»
Den nye superbilen Tesla S er intet mindre enn en elektrisk fremtidsdrøm som er blitt virkelig. 

Du føler du blir skutt ut av en kanon, dashbordet er en gigantisk berøringsskjerm, elbilen skal kunne kjøre 50 mil uten å lade, har plass til syv og bagasjeplass som en minibuss. 

Etter noen mil bak rattet i Tesla Model S blir alt annet småelektrisk grundig parkert. 
Bilen setter til de grader en ny standard for elbiler. 
For hvem har hørt om en ekte miljøbil med «Ferrari-muskler» og en attityde verdig James Bond? 

Norge har i hvert fall oppdaget «gavepakken» uten moms og avgifter, som kun beskattes med en vrakpant på 2400 kroner, som man siden får igjen. 

Blant annet derfor er Norge verdens største marked for Tesla utenfor USA, og det var norske kjendiser, bilgale, politikere og vanlige bilkunder som ble prioritert da Tesla startet leveringen av den første spesialserien på 500 biler startet tidlig i høst. 

VG og NAF har testet et av disse eksemplarene. 
Bilen koster 679.000 kroner i Signature Performance (uten omkostninger). 
Testbilen koster 738.050 kroner. 
Den rimeligste modellen, vanlige Model S, koster 446.600. 

Det første du legger merke til er dørhåndtakene som glir ut av dørbladet når du nærmer deg eller trykker på bilnøkkelen, formet som en liten leke-Tesla. 
Det er ingen startknapp eller «tenning», bilen er klar når den har fått ferten av bilnøkkelen og du setter deg i setet. 

Se priser og konkurrenter nederst i artikkelen. 

Skjermen i dashbordet er som en gigantisk iPad, og betjenes på samme måte. 
Herfra gjør du alt med bilen, fra å skru på lyset til å heve eller senke chassiset, stramme styringen, sjekke forbruket, gå på internett, sette på musikk fra telefonen din, ringe eller navigere. 

422 hestekrefter. 
Akselerasjon fra 0-100 km/t på 4,4 sekunder. 
Tyngdepunkt som i en sportsbil. 
Skyv fra bakhjulene. 
Fra et miljøperspektiv må det dessverre sies at det er disse spesifikasjonene og ikke den imponerende rekkevidden på oppgitte 50 mil som står fremst i pannebrasken når vi setter rattgiret og gassfoten i «drive». 

En Tesla-ansatt opplyser til VG at de regner med «35 mil uten problemer» i vinterrekkevidde. 

Uten et brøl (men litt uti aksen med en hvinende turbinlyd), skyter bilen fremover og vi blir trykket tilbake i setet. 

- Dette er nok noe av morsomste jeg har kjørt. 
Den er nesten overraskende «tight» og fin i understellet og virker godt sammenskrudd. 
At alle de kreftene kommer fra det som nærmest ser ut som en liten vaskemaskinmotor mellom bakhjulene, er imponerende, sier teknisk konsulent i NAF, Dag Edvardsen. 
Han har kjørt biltester i over 40 år. 

Vår testbil er utstyrt med Performance-Plus-pakke til 36.700 kroner. 
Den er gjør understell og demping stivere, forbedrer akselerasjon. 

Men tro ikke at du får begge deler på en gang, altså både langkjøring og moro. 
Ingen trær vokser inn i himmelen, ei heller for Tesla. 

Bruker du mye krefter, som jo denne bilen innbyr til, kjører offensivt og sportslig, forsvinner kilometerne i «til rådighet»-displayet raskt. 

Det er veldig, veldig lett å glemme seg bort. 

En bånn gass på cirka 500 meter og noen få sekunder på Gardermoen Raceway tok fem kilometer rekkevidde. 
Turen fra Oslo til Gardermoen i rolig motorveitempo på 37,5 kilometer tok 59 kilometer fra batteriet. 

Ingen elbiler på markedet er så vidt vi vet likevel i nærheten av å matche rekkevidden til Tesla Model S. 
Den er oppgitt til 50 mil med det kraftigste batteriet, 37,5 mil med det minste. 

Det er gjort en rekke grep for å få til det, blant annet en kraftig regenerering (stillbar), der bremseenergien og bilens bevegelsesenergi genereres tilbake i batteriene. 

Praktisk overgår Model S alle sine konkurrenter i familiebilklassen. 
Bagasjerommet bak er oppgitt til 740 liter - en størrelse som får Mercedes E-klasse stasjonsvogn til å rødme (695 liter). 

Og ikke nok med det, Model S har 150 liter stueplass under panseret. 

Litt malurt i begeret: 
Setene står ikke i stil til bilens elegante ytre. 
Vi savner sidestøtte. 
I baksetet er det også lite godt å sitte for et voksent menneske, sitteputen er for lav og kort. 

I Tesla Model S har du heller ikke den opplevde kvaliteten og finishen som du finner i de andre luksusmerkene, for eksempel i BMW, Audi og Mercedes. 

Biladministrasjonsselskapet Autolease beregner at modellen holder seg best i bruktmarkedet med følgende ekstrautstyr/utstyrspakke: 
Signature Performance med panoramatak (9.550 kr), parkeringsassistent (2.850 kr) og vinterpakke (8.500 kr). 

Bilen skal konkurrere i premiumsegmentet og bør være godt utstyrt som attraktiv bruktbil. 

Markedsverdien er forsiktig stipulert. 
Årsaken til det er risiko knyttet til elbilgoder som momsfritak, fri parkering/bom/ferge/kollektivfelt, opplyser Autolease. 
Åtte års garanti på batteri er positivt. 
Går det som Tesla selv antyder, vil markedsverdien trolig holde seg høyere enn stipulert her. 
Her er våre vurderinger: 

Førermiljø: Genial berøringsskjerm, med stor skrift. 
Grei sikt, koppholdere (ikke bak) og oppbevaringsrom. 
Akseptable seter foran. 
Noe hjul- og vindstøy. 

Kjøreegenskaper: 
Helt syk aks! 
Setter seg ned og klistrer seg som et frimerke til asfalten, meget bra styrerespons. 
Luftfjæring i toppklasse. 
Behagelig å sitte på med. 

Plass: 
Plass til syv (to barn under 10 år bakovervendte i bagasjerommet). 
895 liter samlet bagasjeplass. 
For kort og lav pute bak. 
Kan ikke trekke henger. 

Miljø: 
Oppgitt rekkevidde med null utslipp er verdensledende, med god margin. 

Sikkerhet: 
Ikke testet i Euro NCAP, som vi vanligvis baserer karakteren på. 
Fem av fem stjerner i tilsvarende US-test. 
Model S mangler også moderne førerstøttesystemer, som for eksempel automatisk nødbrems, adaptiv fartsholder og filskiftvarsler. 
(NB! 
Karakteren er nedjustert fra 6 til 5 etter at artikkelen ble publisert i VGs papirutgave og på VG +). 

Å eie: 
Autolease: 
Verditap høyere enn snitt i klassen, markedsverdi rundt 50 prosent e/3 år/45.000 km. 
Årlige driftskostnader i treårsperioden er rundt 6.000 kr, høyere enn snitt. 
Noe kort garanti på bil. 

Pris: Null bilavgift. 
Null moms. 
For å gi et bilde: 
Mercedesen i tabellen har 170 færre hestekrefter, og en nybilavgift er på 316.000 kroner. 

Design: 
Elegant og lekker hekk og gjennomførte linjer på siden. 
Mangler noe kraftuttrykk i fronten. 

Brukte 33 timer på lading 

Skal du på langtur som krever mye kjøring, er det mulig du må legge inn lange frokoster og noen ekstra kaffepauser. 

Lader du fra husholdningskontakt, tar det nemlig 33 timer å lade fra null til full. 
Vi satte test-Teslaen til lading ved 16-tiden på ettermiddagen. 
Da hadde den under ti mil kjørelengde igjen. 
Søndag klokken 12.00 var den full. 

Men siden batteriene har en slik «enorm» (i denne sammenhengen) kapasitet, kjører de færreste seg helt tomme i daglig bruk, og kan greie seg med vanlig stikkontakt-lading mesteparten av tiden. 

Tesla-kunder får med en ledning og to kontakter, et til vanlig hjemmekontakt og offentlig ladeplasser for eksempel (strømstyrke 16 ampere). 
Den lader 15 kilometer rekkevidde per time. 

For å bedre ladefarten er det mulig å installere en såkalt 3-fase stikkontakt (240 volt/32 ampere). 
Da lader du 40 kilometer «på tanken» per time. 

Enkelte har 400 volt tilgjengelig hjemme. 
Da kan man oppnå en ladefart på 65 kilometer per time. 

Men ingenting slår superladerne, som lader bilen så godt som full på én time. 
Ifølge Tesla tar det for eksempel en halvtime å lade på 30 mil kjørelengde. 

Tesla skal i første omgang sette opp seks superladere, på Dombås, Lillehammer, Aurland, Gol, Brokelandsheia og i Lyngdal. 

Batteriene har en garanti på 8 år, og vil gradvis svekkes. 
Estimert pris på nye batteripakke er 60-80.000 kroner. 

Her er standardene: 

** CHAdeMO = kontakttype og ladeløsning for semihurtiglading av Nissan LEAF, Mitsubishi i-MiEV, Citroën C-ZERO, Peugeot iOn og Partner (ny versjon). 

** Combo = ny kontakttype og ladeløsning for semihurtiglading av de første bilene vil være VW e-up! og BMW i3. 
Teslas egen kontakt for hurtiglading av Model S. 
Denne er raskere enn de nevnte hurtigladerne. 

Etter at bilen ble lansert, har Tesla økt prisene. 
I dag koster bilen ifølge hjemmesiden fra 461.000 til 607.800 kroner. 
