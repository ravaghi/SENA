Advarsel:Intimgrensesprenging pågår! 

Hold deg for ørene og på med vernebriller om du ikke er klar for å få andres sex - og sexmangel - rett i fjeset. 

TV: 
«Nå har vi ikke hatt sex på 16 måneder. 
Og da hadde vi sex fordi jeg var høygravid og har hørt at sæd kan framskynde fødselen....». 

La dette utsagnet fra en av deltakerne i TV3s nye samlivsserie «Sex dager» være lakmustest for hvorvidt programmet passer for deg. 
Dette er et program du vil elske eller elske å hate alt ettersom hvilken side av intimitetsgrensen du liker å befinne deg på. 

Vi er ikke kritiske til åpenhet rundt norske pars utfordringer i sexhverdagen. 

I et land hvor vi er blitt vant til å se glansbildekropper bolle i vei på «Paradise Hotel», er det flott å få balansert bildet ved å møte vanlige, voksne par som sliter med å finne tid til erotikk mellom oppussing og bleieskift. 

Men vi ser ikke helt at TV3 gjør annet enn å løfte på — eller skal vi si rive vekk — dyner uten å komme med profesjonelle samlivsråd til seerne og, ikke minst, til parene som ligger eksponerte igjen. 

Intim-tv 

I «Sex dager» møter vi to par per episode som åpent forteller at gnisten ikke er som før. 
Kuren? 
Å ha sex hver kveld i seks dager. 
TV3 oppgir i programomtalen at dette er en «anerkjent parterapimetode som blant annet er hyppig brukt i USA». 

Jaha? 
Anerkjent av hvem? 
Hva med par hvor det ligger mer alvorlige forhold bak en seksuell problematikk? 

Derom sier «Sex dager» intet. 

Det er mulig at parene fikk terapeut å snakke med underveis, men det ser ikke vi seere noe til. 
Ikke en ørliten psykolog stikker hodet innom. 
Alt vi ser er søte deltakere som forteller om seg og sitt før de lar det stå til. 
Nei da, vi ser ikke selve akten, men programmet er likevel svært intimt fordi hjertedørene er så åpne. 

Mangler faglig tyngde 

Underveis får vi følge dem i forsøk på å skape gnist, alt fra sexleketøykjøp til massasje. 
Vi får høre om det funker. 
Så er det slutt. 
Parene er modige, sterke, har masse humor, ja, heia, takk for at dere deler. 

Mange kan trenge en påminnelse om at lidenskap må jobbes for. 
Kanskje synes noen det er godt å få bekreftet at «det er ikke bare vi». 
Men nettopp fordi vi liker parene godt, har vi ikke lyst til å sitte igjen med en kikkerfølelse. 
Det presenteres ikke engang statistikk over hva som er gjennomsnittlig. 

Slik mangel på seriøsitet svekker serien. 
