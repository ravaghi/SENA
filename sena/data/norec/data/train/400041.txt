«Into the woods:»Underholdende eventyr med flott musikk 

Morsom, men litt glatt og ufarlig. 

Liker du ikke folk som plutselig bryter ut i sang, kan du slutte å lese med engang. 
I Into the Woods synger de hele tiden. 
Filmen er basert på Stephen Sondheim og James Lapis musikal om hva som skjer når du ønsker deg for mye. 

Historiene og karakterene er hentet fra kjente og kjære eventyr. 
Rødhette, Askepott, Rapunzel, Jack og bønnestengelen tvinnes inn i hverandre i en herlig musikal. 
I tillegg møter du bakeren og konen hans, som er Lapins egne karakterer, og som i sin desperate jakt på å få brutt en forbannelse binder galskapen sammen. 

Underholder og betar 

Filmen er en galskap i overflod, fantasifull scenografi, kostymer, flott korsang, humor og ikke minst et stort stjernegalleri. 
Men i Sondheims forheksede skog er det ingen «happy ever after», og skumle farer lurer bak enhver stein. 

Rob Marshall har skapt et eventyr som både underholder og betar, men det er Sondheims musikk som spiller hovedrollen. 
Meryl Streep har spilt hekser i mange varianter, men sjeldent med så mye galskap som her. 
At damen kan synge har vi sett før, men ikke ante jeg at Emily Blunt har en fantastisk stemme som virkelig bærer Sondheims fortryllende toner. 

Into the Wood er heller ikke blottet for humor. 
Scenen hvor de to prinsene (Chris Pine og Billy Magnussen) synger Agony er en salig blanding av pompøs kitsch og overdrivelser av beste merke. 
Eventyrets prinser er jo bifigurer i mange eventyr, men her får de virkelig synge ut sin lidelse med stort patos. 
Absolutt strålende! 

Litt for stakkato 

Det er mye bra underholdning i Into the Woods for deg som elsker flott musikk. 
Men den er ikke perfekt. 
Historien har litt for liten fremdrift, og de teatralske rammene gjør fortellingen stakkato. 
Forventer de applaus etter hvert sangnummer? 

Marshalls filmatisering er også litt for snill. 
Skogen blir aldri skummel og skremmende nok, og Sondheims mørke forsvinner i Disneys glansbildeverden. 

Når det er sagt, bør alle som elsker musikals og Sondheims fantastiske musikk komme seg en tur på kino! 
