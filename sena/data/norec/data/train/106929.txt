Darkthrone:«The Cult Is Alive» (EP) 

(Peaceville/Tuba) 

Grimheten lever videre - i mer menneskelige former! 

Fenriz og Nocturno Culto i Darkthrone utgjør det mest mytiske og kanskje mest legendariske bandet i norsk black metal-historie (blant annet gjør de aldri konserter), men selv old school-fantaster kan ha evnen til å fornye og forandre seg. 
Det universelle hatet og misantropien, samt en noe unyansert produksjon, har de beholdt fra klassisk black metal, men «The Cult Is Alive» tar nærmest radikale steg i retning tradisjonell, riffbasert rock 'n' roll fra trashens barndom. 

Og de gjør det med hell. 
Singlen (!) «Too Old Too Cold» fortjener radiospilling, «Atomic Coming» låter som Motörhead har gått seg vill i den norske tåkeheimen, og «De underjordiske» glir effektfullt over i et avsluttende Black Sabbath-riff. 
Grimt, tungt og kvernende, men samtidig oppløftende tilgjengelig! 
