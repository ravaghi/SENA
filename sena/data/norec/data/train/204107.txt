Knappen du enten elsker eller hater
Sonys første «Extra Bass»-hodetelefoner med støyreduksjon. 

Ett av produktene som fikk terningkast seks på Dinside i fjor, var Sonys utmerkede MDR-1000X-hodetelefoner. 
De tuppet Bose ned fra tronen som kongen av støyreduksjon og bød i tillegg på svært god lyd og meget god betjening. 

På IFA-messen i Berlin tidligere denne måneden, annonserte Sony oppfølgeren WH-1000XM2, som vi ser frem til å få inn til test. 

Men i dag skal det handle om XB950N1. 
XB for Extra Bass og N for støykansellering (noise reduction). 

Boom-boom-boom 

Sony bruker konsekvent XB-bokstavene i modellnavnene til sine «Extra Bass»-produkter, enten det dreier seg om store partyhøyttalere, hodetelefoner, Bluetooth-høyttalere eller hva det måtte være. 

Dette er altså produkter myntet på deg som er mest glad i de laveste frekvensene, men du kan selv velge om du vil aktivere funksjonen eller ikke. 
Det er langt ifra all musikk som låter godt med så overdrevet mengde bass som du får i disse hodetelefonene når extra bass-funksjonen er aktivert på full guffe. 

For det blir dypt og tungt. 
Svært tungt. 
Veldig morsomt til visse typer musikk, selv om det ikke låter så pent lenger. 
Basslinjene forsterkes på bekostning av høyere frekvenser, men gud, så tøft det er når man drar på med Pendulums Slam og kjenner det langt ned i ryggmargen. 
Enkelte sanger kan bli ganske «morsomme» med effekten på, som droppen i Lost Frequencies' Here with you. 
Skal du bare imponere en bass-elskende kompis, drar du frem til 1:35 på Childish Gambinos 
Me and your mama, så skal jeg love deg at det kommer et glis etter tre sekunder. 

Verdt å merke seg er at du via Sonys tilhørende app kan justere hvor mye juice du vil ha i Extra bass-funksjonen. 
Som standard står den på full spiker (+10), men den kan også reguleres ned til -10, der man altså får mindre bass enn om man har funksjonen avslått (som tilsvarer 0 på skalaen). 
Innstillingen blir lagret på hodetelefonene slik at de også gjelder om du bytter enhet. 

Men også på nøytral innstilling, altså uten funksjonen aktivert, er det fremdeles ganske rikelig med bass i XB950N1. 
Lenger opp i frekvensene blir det noe avrundet og tilbaketrukket, og lyden høres derfor ikke så ren og detaljert ut sammenlignet med eksempelvis storebror 1000X. 
Mer akustisk musikk, som Astrid S' cover av Vi er perfekt men verden er ikke det, låter ikke like nært som på de beste, der vokalen drukner noe i instrumentene. 

Men så er det kanskje heller ikke poenget, når «Extra Bass» har den største skriftstørrelsen på esken. 

Ikke like stille som storebror 

Fortsetter vi med å sammenligne med storebror, er det klasseforskjell på støyreduksjonen på disse to. 

Mens vi kan sitte på toget og knapt høre omgivelsene (inkludert samtaler) på 1000X, hører vi både samtaler og fortsatt noe av susingen fra toget med 950-ene. 

Vi fikk også brukt dem på en flytur, og der var det samme opplevelse – de dypere frekvensene av flyduren ble eliminert, men fortsatt kunne man godt høre susing fra kabinen. 
Vi hører også noe egensus fra støyreduksjonen når vi ikke spiller musikk. 

Mer behagelig på tog og fly blir det definitivt, men du kan ikke forvente like god støyreduksjon som nevnte 1000X og Bose QC35 på det punktet. 

Mye knapper 

En ting vi likte godt med 1000x var den berøringsfølsomme klokka på høyre øre, der man kan sveipe frem, tilbake, opp og ned for å bytte sang eller justere volumet. 

Den slags finner vi ikke på XB950N1 – her er betjeningen i form av knapper rundt begge øreklokkene. 

Det er ganske mange av dem, men heldigvis kan man lett kjenne seg frem til de ulike bryterne. 
På høyre side er det en bryter som lar deg hoppe til neste/forrige sang, eller pause musikken/besvare samtaler, i tillegg til volumjustering. 

På venstre side – den store bass effect-knappen, strømknapp og en knapp for å slå av og på støyreduksjonen. 
Knappene har god avstand til hverandre, så etter å ha øvd opp muskelminnet, synes vi betjeningen sitter ganske greit. 

Enkelte av konkurrentene, blant annet fra Sennheiser, pauser lyden automatisk når du tar dem av, men den slags får du heller ikke på dagens testprodukt. 
En ting som kan være litt irriterende, er at damen i øret bruker ganske lang tid på å si «bass effect on», «noise cancelling off» og lignende slik at man går glipp av et par-tre sekunder av musikken når man endrer innstillingene. 

Sitter godt 

XB950N1 er et relativt tungt hodesett med sine 290 gram (Bose QC35 veier til sammenligning 235 gram), men sitter ganske tight på hodet slik at de holdes godt på plass, men uten at vi opplever det som ubehagelig. 

For mens Sony har brukt mye plast på utsiden, kjennes øreputene gode mot ørene, med såkalt «memory foam» på innsiden og lær på utsiden. 
De bygger ganske mye ut, men takket være et ganske stramt design med skarpe kanter, oppleves allikevel ikke disse hodetelefonene som særlig klumpete. 

Vi har ikke hatt problemer med å ha dem på over lengre tid. 
Også hodebøylen er polstret på samme måte på toppen. 

Verdt å merke seg er at hodetelefonene er fleksible hva gjelder sammenlegging, og de kan brettes både flate og med øreputene på innsiden av hodebøylen. 

Med i esken får du en enkel stoffpose du kan ha dem i når de ikke er i bruk. 
For øvrig følger det også med en halvmeters micro USB-kabel til lading, samt 1,2 meters hodetelefonkabel som kan brukes om du går tom for strøm. 

Lang ladetid 

Oppgitt batteritid med støykansellering aktivert er 22 timer på denne modellen, som er relativt godt i denne prisklassen, der de fleste byr på rundt 20. 

Men – mens 10 minutter i laderen skal gi deg rundt 70 minutters spilletid når du er tom, tar det betraktelig lenger tid å lade dem opp fullt – Sony oppgir hele syv timer fra 0-100 prosent, så her må det planlegges om du skal på langtur. 

En ting Sonys hodetelefoner ikke kan, men som er tilgjengelig på Bose QC35, er å være koblet til to enheter samtidig, så her må du først koble fra den ene og deretter til den andre om du til stadighet veksler mellom PC og mobiltelefon, for eksempel. 

Hodesettet støtter for øvrig Qualcomms AptX-kodek, som gir bedre lyd og lavere forsinkelser, forutsatt at enheten du spiller fra også støtter AptX. 

Konklusjon 

Med en prislapp på rundt 2.500 kroner begynner Sony MDR-XB950N1 å bevege seg opp i det øvre prissjiktet, og her er det et tøft marked. 
Særlig når storebror 1000X, som er i ferd med å bli erstattet av en ny modell, har blitt billigere og bare koster 200 kroner ekstra. 

For der 1000x-modellen kan varte opp med svært god lydkvalitet, suveren støyreduksjon og elegant betjening med touch-bevegelser på øreklokka, byr ikke 950 på samme kvalitet – hverken på lyd, støyreduksjon eller betjening. 

Men på bass leverer de til de grader, som jo er det Sony fokuserer på med disse klokkene. 
Det går litt på bekostning av lydkvaliteten ellers, men klart det er moro om du lytter på den riktige musikken og setter pris på mer bass enn normalt. 

Merk også at du får en variant av disse uten støykansellering – XB950BT, som koster tusenlappen mindre. 
