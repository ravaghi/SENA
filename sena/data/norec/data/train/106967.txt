Solveig Kringelborn og Malcolm Martineau:«Erwartung» 

NMA 

Helstøpte lieder fra Kringlebotn, musikk av Schönberg, Strauss, Wagner, Wolf og Reger. 

Solveig Kringlebotn (eller Kringelborn, som hun heter i utlandet) har i mange år konsertert 

med tyske lieder, men først nå har hun og pianisten Malcolm Martineau latt det bli plate av det. 
Her er det materiale fra flere av de sentrale, tyske komponistene - Wolf, Reger, Wagner og Strauss - de siste kjenner hun også godt fra operascenen. 
I tillegg åpner platen med fire Schönberg-sanger som merkelig nok ikke er særlig kjent. 
Men ellers har hun musikken godt under huden, og det kan man merke. 

Man kan også merke at stemmen hennes behersker mange formater og fasetter. 
Hun synger Regers velkjente «Mariä Wiegenlied» med yndig småpike-inderlighet, morsomme tonemalerier i «Mausefangen» og et massivt, dramatisk trøkk i Wolfs «Kennst du das Land?». 
Schönberg-sangene blir formet med en fantastisk varme, og Wagners kjærlighetssanger er fulle av lidenskap og smerte - hele tiden i et eminent samspill med Martineau. 
Kringlebotn forteller at hun har gått med ærefrykt til dette verket. 
Men ingen fare. 
Dette er en meget god plate. 

TORI SKREDE 
