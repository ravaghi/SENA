Smått humoristisk om triste liv
Den som leter etter lyse punkter i sitt liv, skal ikke gå til Terje Holtet Larsens romaner. 

«Angiveren» kan enkelt betegnes som en fascinerende intellektuell tristesse, en fortelling om livslede og mangel på mening. 
«Tenk på denne romanen som et eksempel på at ethvert forsøk på oppriktighet nødvendigvis vil bli innhentet av fortvilelsen over vissheten om ens mangler i så henseende», heter det mot slutten av romanen. 

Den er holdt i det for denne forfatteren så karakteristiske språkleie, et snirklete noen ganger lett akademisk språk med en overdådighet av innskudd og forklarende tillegg, ikke fritt for vanskelige ord, masse henvisninger til store forfattere i verdens litteraturhistorie, og så en sjelden gang med et eklatant, villet mageplask: 
«Jeg vet da faen, som det heter. 
Så er det sagt». 
Det er mye humor i dette språket, men det kan i perioder være slitsomt. 

To menn i femtiårsalderen møtes på en T-banestasjon i Oslo. 
Den ene er forfatter, den andre i ferd med å bli forhenværende revisor. 
De finner hverandre i et ønske om å forsvinne, bli borte, slippe hverdagens trivialiteter og også det meste av alt annet. 
Forfatteren, fortelleren her, har en glede i å «forsvinne inn i rollen som nettopp den forfatteren nettopp den romanen trengte». 

Revisoren har et uttalt ønske om bare å fordufte. 
De gjør en avtale. 
Hver lørdag i to-tre måneder kommer forfatteren hjem til revisoren og sistnevnte forteller da den historien han vil forfatteren skal skrive slik at han i alle fall etterlater seg noe. 

Forfatteren tar notater, men i sitt stille sinn vet han at han må dikte, han må selv bestemme hvordan revisor Andreas Sanner skal fremstå. 
Det skjer lite i romanen, ut over den enes fortelling til den andre. 
Det fins noen kvinner i randen, et par hustruer som er ute av sagaen, og en tvillingsøster som så tydelig er funksjonshemmet. 
Kanskje dette er en historie om ulike grader og typer av funksjonshemming? 
Om å leve liv uten forventning, uten mål og ambisjoner, i ensomhet og tristesse. 
