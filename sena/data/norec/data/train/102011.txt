Se bjørner i verdens nordligste dyrepark
SALANGSDALEN (VG) 
Kan man lage en dyrepark på dyrenes premisser? 
Svaret er både ja og nei. 

Polar Zoo er kjent som verdens nordligste dyrepark, og en populær turistattraksjon i Nord-Norge. 

Parken som ligger i Salangsdalen i Bardu kommune, er ifølge dyreparken laget på dyrenes egne premisser. 

Men rovdyr er sky, og ikke alle er villige til å vise seg frem ved gjerdene. 
Det kan bli et dilemma for oss som har betalt for å komme inn og se på dyrene. 

Men området er en perfekt ramme for å se ulv, bjørn, gaupe og polarrev i sitt rette element. 

I tillegg til hjort, elg, reinsdyr og moskus. 

Med til sammen tretti rovdyr og hjortedyr, fordelt på åtte dyrearter, er du heller ikke garantert å få sett alle dyrene på kort tid. 

Store og uoversiktlige områder kan nemlig gjøre det vanskelig å få sett alle dyrene på kort tid. 

Derfor oppfordrer parken til å være med på rovdyrguidingen som går hver dag klokken ett. 

Når vi omsider fikk øye på moskusen og reinsdyrene, var de så langt unna innhegningen at barna knapt fikk øye på dem. 

Hos elgen fikk vi full uttelling. 
Skogens konge var så selskapssyk at vi til og med fikk klø ham bak øret. 

Den dagen VG var på besøk lot ikke ulveflokken på fem seg lokke frem med hverken hestekjøtt eller godord fra dyrepasseren under rovdyrguidingen.Ifølge dyreansvarlig Stig Sletten er det lov å plystre og synge for å lokke frem dyrene. 

For dem som ikke har fått nok dyr, kan parken tilby nærkontakt med ulvene og polarrevene. 

Parkens største attraksjon er Wolf Camp, der alle over 18 år kan bli med inn til de sosialiserte ulvene. 
Parkens sosialiseringsprogram gjør det mulig både å mate og kose med rovdyrene innenfor gjerdene. 

Men regn med å punge ut 800 kroner ekstra for moroa per person. 

Fox Camp hos polarrevene er et rimeligere alternativ, men med inngangsbilletter til parken i tillegg, kan det fort dra på seg for en familie. 

Fire år etter at bjørneungene Salt & Pepper ble født i parken i 2009, er de fortsatt en av hovedattraksjonene til Polar Zoo. 

Som både ulven og polarreven er også bjørnene sosialisert, ved at de har omgåttes mennesker fra de var små. 

Salt er albino-bjørnen, som ingen regnet med skulle overleve. 
Etter fire år er det kun synet som begynner å bli dårlig, ifølge dyrepasserne. 

Polar Zoo fremstår som en unik dyrepark for hele familien, omkranset av vill og vakker natur med snødekte fjell som ramme. 

Men for de minste krever det stor grad av tålmodighet å skulle vente på at de relativt få dyrene i den store parken kommer frem til gjerdene. 

Heldigvis finnes det barnas zoo ved inngangen til parken. 
Her kan barna besøke spretne lam, geiter og andre husdyr hele sommeren. 
Med mulighet til å både klappe og mate dyrene. 

Polar Zoo er åpnet hele året, med parkeringsplass til både campingvogner og bobiler. 
I tillegg til fellesgriller, minigolf og lekeplasser, er det i høysesongen mulig å slå seg til over flere dager. 

Men ta med en stor porsjon tålmodighet samt gode sko. 
. 
Det kan fort bli mye trasking for store og små på speiding etter rovdyr i den store parken. 

Vurdering Polar Zoo 

Beliggenhet: 
Salangsdalen i Bardu kommune i Troms fylke. 
Ta av fra E6 ved Bones, og kjør 3 km inn til Polar Zoo. 

Åpningstider: 
Åpent hele året. 
Sommer: 
(1. juni - 31. aug.) hver dag fra kl. 09.00-18.00. 
Vinter: ukedager 09.00-16.00 og helger 11.00 - 15.00. 

Pris: 
Voksne kr 215 kroner, barn 125 kroner (3-15 år). 
Gratis for barn under 3 år. 

Anslått tidsbruk: 
Sett av minst tre-fire timer. 
Villmarksparken består av store områder, og med bare et kort besøk kan det være vanskelig å få sett alle dyrene. 

Dyreliv: 
Det er først og fremst rovdyrene som er attraksjonen i parken. 
Fordelt på ulv, bjørn, polarrev, gaupe, samt reinsdyr, moskus, hjort og elg. 
Strømførende sikkerhetsgjerder sørger for at vi ikke kommer nær rovdyrene. 

Med totalt 30 dyr fordelt på åtte raser, kan det bli i snaueste laget med dyr i den store parken. 
Om sommeren er det diverse husdyr i barnas zoo. 
Kalver, geiter, lam, kaniner, høns og en minigris kan mates og klappes. 

Servering: 
Hyggelig kafeteria med kombinert souvenirutsalg. 
I tillegg til baguetter og kaker, var det tradisjonell gatekjøkkenmat og pizza, skjult bak en meny som lovet dyrisk god mat. 
Med mye pommes frites, pølser og hamburgere. 

Hverken reinsdyr eller andre lokale fristelser på menyen. 
Barnemenyen med pølsebiter og pommes frites kostet 64 kroner og en stor ulvehylpizza med tacokjøttdeig måtte vi ut med 198 kroner for. 

VGs utsendte ble anbefalt «dagens» til 145 kroner. 
Det vi fikk var oppvarmet kylling med ihjelkokte grønnsaker, potetstappe og en udefinerbar saus. 
Smakte lite og frister ikke til gjentagelse. 

Fasiliteter: 
Rent, ordentlig og god standard på toalettene. 
Pluss for kombinert handicaptoalett og stellerom, som var utstyrt med rene frottehåndklær til babyen. 
Romslig parkeringsplass, felles grill og lekeapparater for barna. 

Pris: 
Polar Zoo er ingen vanlig dyrepark der du går fra bur til bur. 
Tanken er at du skal ta deg tid til å oppleve dyrene i sitt eget miljø. 
Men med relativt få dyr i parken sammenlignet med andre dyreparker, kan det oppleves kjedelig å måtte betale inngangspenger hvis dyrene ikke vil vise seg. 
