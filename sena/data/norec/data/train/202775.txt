Chill Innovation Micro Keyboard
Det er antakelig det minste tastaturet vi har sett. 

Mikro og tastatur høres umiddelbart noe merkelig ut, de to ordene gir ikke mening ved første ørekast. 
Man vil i det minste ha plass til fingrene, og da er mikro ikke det første vi tenker på, selv om vi ikke har hender som bjørnelabber. 

Men dette tastaturet er ikke påtenkt å brukes til omfattende tekstproduksjon, men som en praktisk løsning der hvor det skal skrives litt nå og da. 
Samtidig skal det være så lite og lett at man bare tar det med seg uten å måtte vurdere plass og vekt. 

Bruksområder 

Som det står på esken, det er når man bruker PC-en som underholdningsmaskin at dette tastaturet kommer til sin rett. 
Størrelsen er omtrent som en fjernkontroll, på godt og ondt. 

Men tastaturet er ikke bare mulig å koble til en medie-PC. 
Det bruker Bluetooth og er en standard HID-enhet. 
Det trenger derfor ingen driver og kan kobles til nesten hva som helst som har Bluetooth og støtter tastatur/mus. 

Vi koblet opp mikrotastaturet både til iPad og iPhone i tillegg til vår stuePC, og det fungerte utmerket på alle enhetene. 

Men det var helt klart at det først og fremst kom til sin rett for betjening av stue-PC-en. 

I bruk 

Det blir fort tydelig at dette tastaturet ikke er laget for å brukes slik man bruker vanlige tastaturer, liggende på bord og med begge hender i angrepsposisjon. 
Det fungerer ikke, det er alt for trangt selv for små barnefingre. 

Men tar du det i begge hender og skriver med tomlene fungerer det! 
Det er slik man skriver på mobiler og her er formen skreddersydd for dette. 
Tastene har en uthevet topp som kjennes tydelig og gjør det lettere å treffe tastene. 

Skal du over til mus-modus er det bare å flytte tomlene litt utover, slik at venstre tommel betjener musknappene og høyre tommel brukes på pekeflaten. 

Til å skrive inn søkeord, nettadresser osv. 
og til korte meldinger fungerer altså tastaturet helt fint. 

Andre egenskaper 

Tastaturet har ikke utskiftbare batterier, men et innebygd oppladbart lithiumbatteri. 
Det lades fra en USB-kontakt, som kan sitte i nær sagt hva som helst bare den leverer strøm. 
En kort USB-kabel følger med. 

Av/på-bryteren sitter på den ene kortsiden, på motsatt side er det en lysdiode som fungerer som lykt. 
Bryteren sitter på langsiden ved siden av USB-kontakten. 
Praktisk hvis man ser på film i mørket og skal finne den andre fjernkontrollen... 

Det er også en åpning som kan brukes til å parkere USB-Bluetooth-dongelen som følger med. 
Praktisk hvis du skal ha med deg tastaturet og trenger dongelen også. 

Har tastaturet og dongelen en fast plassering kommer det også med en plastdings som kan sitte i hullet på tastaturet. 

Rekkevidden er forresten inntil 10 meter. 
Det burde holde for de fleste. 

Konklusjon 

Hvis du vil ha en minst mulig tastaturløsning til stue-PC-en er det knapt mulig å få noe mindre. 
Den er mindre enn alle fjernkontrollene våre... 

Den fungerer fint til formålet når vi snakker om de mer avslappende aktivitetene, men er du en spesielt ivrig sofasurfer som også bruker PC-en aktivt ville vi nok vurdert et mer normalt tastatur. 

Dagsaktuell pris og leverandører finner du her 
