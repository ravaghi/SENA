Låtanmeldelse:Adelén - «Olé (Stadium Anthem Mix)» 

Selvskryt er velskryt. 

Adelén «Olé (Stadium Anthem Mix)» Sjanger: 
Pop (Eccentric music/Sony ) 

Når norskspanske Adelén Rusillo Steen fra Horten nå får sjansen til å vise seg frem for et internasjonalt publikum, via det offisielle fotball-VM albumet «One Love, One Rhythm: 
The 2014 FIFA World Cup Official Album» (side om side med blant andre Jennifer Lopez, Shakira og Ricky Martin), kaster hun ikke bort muligheten på å synge om noe så trivielt som fotball. 

Nei, «Olé» handler primært om henne selv. 
Artistnavnet «Adelén» gjentas til stadighet, mellom en og annen forsikring om at hun liker det «loud» og «hot», og oppfordringer til publikum om å kaste nevene i været og/eller løfte glassene til himmels. 

Som melodi betraktet kunne den neppe vært mer «keep it simple». 
Refrenget bygger på den gamle Steam-slageren «Na Na Hey Hey Kiss Him Goodbye» (1969; også en hit for Bananarama i 1983), og produksjonen er en øvelse i minste-felles-multiplum dansepop med latinotilsnitt, full av klaprende tablaperkusjon og Rihanna-influerte fraseringer («skyyy», «laaa-iif»). 

At satte norske fotballfans skal trykke den sydlandsk heftige «Olé» til sitt bryst, er usannsynlig. 
Men det er lett å se for seg låten brukt som lydspor til endeløse scoringscollager og bilder av «sambafotball». 
«Olé» kaller seg, nokså ubeskjedent, en «stadium anthem». 
Som bruksmusikk lykkes den tilstrekkelig godt. 
