Den deilige lyden fra Dunedin
De var med da New Zealand fikk plass på popkartet. 

The Chills: 
"Snow bound" (Fire/Border) 

New Zealand-bandet The Chills har med noen avbrudd holdt det gående siden 1980. 
De var den gang med på å etablere det som ble kalt lyden av Dunedin; 60-tallspreget indiepop med ringlende gitarlyd, enkle basslinjer og løs tromming. 

I dag er frontfigur Martin Phillipps det eneste gjenværende originalmedlemmet. 
Chills dyrker fortsatt de enkle poplåtene, selv om ettertanken har erstattet lyden av sorgløse sommerdager. 

De åpner nydelig med "Bad sugar" som gjenoppliver godlyden som strømmet ut fra New Zealand på 80-tallet. 
"Time to atone" er ikke noe dårligere med sine kreative melodiskifter underveis. 

Derfra og ut går det mer på det jevne med fine sanger uten at de nødvendigvis vil havne på en spilleliste med The Chills' beste låter. 
Mot slutten økes tempoet på tittelkuttet "Snow bound", noe som tilfører en dose velkommen energi. 

Det er uansett godt å ha dem tilbake. 
Ser du bort fra to plater som var soloalbum fra Phillipps, er ikke fem plater på 38 år mye. 

Beste spor: 
"Bad sugar", "Time to atone", "Snow bound". 
