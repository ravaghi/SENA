«Sorry to Bother You»:Sånn skal satire gjøres 

«Sorry to Bother You» er så langt årets mest originale og overraskende film med samfunssatire som du aldri har sett det før. 

Filmen handler om Cassius Green (Lakeith Stanfield), en afro-amerikansk ung mann som bor i en alternativ nåtidsversjon av Oakland, California. 
Green får jobb som telefonselger, men får det ikke helt til. 
En kollega (Danny Glover) sier han må bruke sin «hvite» stemme. 
Det viser seg at Green har et spesielt talent for det og rykker raskt opp i gradene, men hvor langt er han egentlig villig til å gå for å oppnå suksess? 

Rapperen og aktivisten Boots Riley (The Coup) har tatt all sin lidenskap, kreativitet og samfunnsengasjement og laget en underholdende og morsom film som tar for seg alt fra rasisme til materialisme. 
Han har en tydelig kunstnerisk visjon som han har klart å formidle og gjennomføre på en helt særegen måte, og formelig breakdanser seg inn på filmscenen med bøttevis av «swagger». 

Filmen er utrolig bra laget i alle ledd og satiren treffer akkurat der den skal. 
Lakeith Stanfield kjent fra blant annet «Get Out» imponerer som den ambisiøse, men samtidig tafatte superselgeren, og Armie Hammer er akkurat passe slesk til å spille rollen som hvit, grisk mann som lurer alt og alle i jakten på nok en dollar i lomma. 
