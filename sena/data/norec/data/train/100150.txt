Anne-Lise Berntsen og Trygve Brøske Ensemble:«Ohne Sentimentalität» 

(Øra fonogram) 

Mening uten sentimentalitet 

Bertolt Brecht blir ofte forbundet tett med komponisten Kurt Weill. 
Men samarbeidet var like tett med komponisten Hanns Eisler. 
Men på grunn av sitt politiske ståsted ble han kastet ut av USA etter 2. verdenskrig, og har siden ikke fått sin fortjente oppmerksomhet. 

På den nye platen «Ohne Sentimentalität» har sopranen Anne-Lise Berntsen trukket fram sanger av Brecht/Eisler fra mellomkrigstiden. 
En del kan man gjenkjenne som «arbeidermarsjer», her er både «Solidaritätslied» og «Das Einheitsfrontlied», men det er også barnesanger og vuggesanger. 

Berntsen har med seg Trygve Brøske Ensemble med piano, slagverk, strykere og blåsere, og Brøske står også for de stilrene arrangementene. 
Sammen støper de et uttrykk som er mektig, rått og vakkert. 
Berntsens stemme kler denne musikken utmerket. 
Hun spiller på alle ytterligheter; synger dypt, rått og ekspressivt, for så å hoppe over i det lette, lyse og vuggesang-aktige der høyden hennes også kommer til sin rett. 

Dette er en nydelig plate med en sanger og et ensemble med et sjeldent, personlig uttrykk. 
