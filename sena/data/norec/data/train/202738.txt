ELBIL PÅ TEST:En uke med Renault Zoe 

Eneste elbil som kan lades hjemme på to timer - det er bare en av Zoes fordeler. 

Det er nå, bare tre år etter at startskuddet for alvor gikk for fremveksten av et unikt elbilmarked i Norge, en god del modeller å velge mellom. 

En av dem som har slitt mest med å få igang salget er Renault med sin Zoe. 
Så langt i år har Renault bare solgt 185 eksemplarer av sin elbil - 43 biler i september. 
Nå tyder imidlertid mye på at dette er i ferd med å endre seg ganske betydelig til det bedre og importøren kan opplyse at ordreinngangen på Zoe i oktober økte kraftig i forhold til måneden før - faktisk med så mye som 300 prosent - eller en firedobling. 

I siget 

Flere årsaker forklarer dette: 
Kampanjen med vrakpant pluss 25.000 kroner er én av dem, hjemmelader inkludert i prisen en annen, samt muligheten for å lade bilen hjemme på to timer dersom man velger 11 kW-lademuligheten. 
(Seks timer med standardløsningen). 
Og i tillegg gir Renault-importøren en raus angrefrist på hele 30 dager ved anskaffelsen av en Zoe. 

Sterke konkurrenter 

Dette har vært tvingende nødvendig, for konkurransen er blitt tøff. 
Vi har testet fire biler som fint kan vurderes opp mot denne (selv om e-up! er en mindre og trangere bil): 

Har tatt ladegrep 

Vi prøvekjørte Zoe i vår, men har også i etterkant hatt bilen til test en uke, for bedre å oppleve bilens egenskaper i det daglige. 
Dermed kan vi i dag si at Zoe etter vårt syn fortjener en bedre skjebne her til lands enn det som har vært tilfelle hittil. 

Det som har holdt igjen salget er nok først og fremst uvisshet vedrørende lademuligheter på det alminnelige strømnettet her til lands. 
Muligens i tillegg til et image-problem for merket Renault. 

Les mer om hva valg av bilmerke kan si om deg. 

Dette har Renault i høyeste grad tatt på alvor og siden lanseringen har importøren tatt flere grep for å forsterke tilliten i markedet både til merket/modellen og til perspektivene for lademuligheter. 
Resultatet er at Renault Zoe i dag ser ut til å bli den elbilen i markedet som har flest fordeler. 

(Vi ser her og i det påfølgende bort fra Tesla, som må anses å tilhøre en helt egen kategori). 

Adapter for IT-nett 

I og med at veggboks er inkludert i prisen, har ikke utfordringen vært hjemme-lading, men «borte-lading» som for Renault Zoe frem til nå har vært begrenset til lokasjoner med TN-nett. 

Utfordringen er nå løst ved at Renault Norge sammen med en ekstern leverandør har utviklet de de kaller en mini-transformator som kan lade bilene i alle stikkkontakter. 

Det være seg på hytta, ved kontorbygget eller hos bekjente man har besøkt. 
Prisen for transformatoren er 5.000 kroner. 

Det er viktig å merke seg at bilens ladetid med denne løsningen øker inntil cirka ti timer. 

Når man er på farten kan man via Zoe-appen lokalisere nærmeste AC-lader. 
Der lades bilen til 80 prosents kapasitet på en time på 22 kW AC-ladere (såkalt "semi-hurtig"), og en utfordring har vært nettopp tilgjengeligheten til AC-ladere. 
Men også her vil det raskt komme en forbedring, da Renault selv har tatt initiativet til en storstilt utbygging av et nettverk slike ladere over hele landet. 

Den kraftigste laderen 

Renault er utstyrt med en såkalt "kameleonlader". 
Det er en type medbragt lader Renault er alene om og som muliggjør lading til samme port fra alle typer eksterne AC (vekselstrøm)-ladere. 

Det er en adskillig kraftigere ombordlader enn på de fleste andre elbiler og den kan utnytte den nye Mode3 Type2-standarden AC til fulle. 

Tanken er å forenkle, og samle alt i en inngang enten det dreier seg om lading på 2 kW, 44 kW eller alt imellom, fra kontakten hjemme til offentlige hurtigladere. 

Les også hvorfor alle elbiler snart kan hurtiglade. 

Batterikapasiteten i Zoë er 22 kWt (19,8 utnyttbare), hvilket er litt mindre enn i Leaf og Soul EV. 
Med sin batteripakke på 290 kilo pluss den større ombordladeren, veier imidlertid Zoë nesten like mye (egenvekt: 
1.428 kilo uten fører), tross at den er noe mindre. 

Eco-modus struper kreftene 

Når man henter opp kjøredata på skjermen, kan man se hva forbruket er i kWt per 100 kilometer. 
Dette hjelper også når man vil estimere hvor langt man kan regne med å komme. 
Oppgitt forbruk er 14,6 kWt per 100 kilometer. 
I praksis lå vi på mellom 16 og 17 kWt per 100 ved pen kjøring, stort sett i Eco-modus. 

Sistnevnte struper kreftene en del og gir verken full akselerasjon eller hastighet over 100 kilometer i timen, men det fungerer greit under transportetappene. 
Ved forbikjøringer og litt mer krevende lende, er det best å skru over på "normal" kjøremodus. 

Kvikk nok 

Elmotoren yter 88 hestekrefter, med en trekkraft på 220 newtonmeter fra stående start. 
Dette er lavere effekt enn de fleste konkurrenter, men bilen oppleves i likhet med disse som kvikk i bytrafikken. 

Etter fire sekunder er den oppe i 50 kilometer i timen og det er en god del kjappere enn tilsvarende bensin- eller dieselbiler. 
Deretter dabber det imidlertid av og tiden fra 0 til hundre på 13,5 sekunder er noe under par selv for småbiler. 
Bilen oppleves likevel sprekere enn tallet tyder på. 
Toppfarten er oppgitt til 135 kilometer i timen. 

Ærlige om rekkevidde 

Mer interessant for de fleste elbilkunder er selvsagt rekkevidden. 
Den ligger ifølge europeisk kjøresyklus på 210 kilometer. 
Det er litt bedre enn de nevnte elbil-konkurrentene, med unntak av Kia Soul EV (212 kilometer). 

Under testkjøringen var vi selvsagt langt unna det nevnte idealtallet, som må anses som ren teori - i likhet med hva som er tilfellet for alle andre elbiler i klassen. 
Og Renault er da også ærlige nok til å oppgi at reell rekkevidde som kan påregnes er mellom 100 og 150 kilometer ved normal kjøring under vinterlige til tempererte klimaforhold. 

Klarer greit 12 mil 

For vår del lå temperaturen i den uken vi kjørte bilen stort sett mellom 3-4 og 7-8 grader, altså et greit norsk gjennomsnitt. 
Litt avhengig av kjøreforhold konstaterte vi reell rekkevidde stort sett på mellom 120 og 130 kilometer, med bruk av lydanlegg og moderat bruk av varmeanlegget. 
Det er godkjent. 

Kjører man ekstra sparsommelig vil man nok kunne nærme seg 15-16 mil. 

Vinterstid reduseres selvsagt rekkevidden, men Zoe har heldigvis et varmeanlegg basert på varmepumpeteknologi. 
At det lønner seg å forhåndsvarme bilen er det imidlertid ingen tvil om 

Bør vurderes 

Vår konklusjon etter testen er at Renault Zoe har tilstrekkelig med gode egenskaper til at den absolutt bør vurderes hvis man er ute etter en elbil i de rimeligere prisklassene. 
I tettbygde strøk er den kompakte størrelsen en fordel uten at man altså har ofret innvendig plass, og med de ekstrafordelene Renault nå gir Zoe-kundene, vil vi tro avgjørelsen for mange kan bikke over i denne bilens favør. 
