Vidar Busk:«Love Buzz» 

(Warner) 

Hvis noen var i tvil; Vidar Busk er en av landets mest spennende og originale artister om dagen. 

Her tar han opp tråden fra sin to år gamle sløye groove-fest, «Venus, Texas», og serverer lydbilder duftende av både sump og urbanitet. 
Som sist ligger Busk i bakgrunnen og skyver lydbildet fremover med sparsomme virkemidler - sangen er slepen og avslappet, gitartonen langt fra dominerende, men det er likevel aldri tvil om hvem som har styringen på dette delikate albumet. 

Utgangspunkt denne gangen er smeltedigelen New Orleans, selve arnestedet for all afroamerikansk populærmusikk. 
Og Busk har - fra et Blenda-hvitt ståsted - nok en gang klart å forene svarte musikktradisjoner fra primitive voodoo-beats til moderne hip hop på en imponerende måte. 

Høydepunktene slåss om oppmerksomheten på «Love Buzz». 
Den fornøyelige soulifiseringen av Blueboys' dancehit «Remember Me» er ett av dem, den voodoodampende JJ Cale-kloningen «Wanna Celebrate» et annet. 
Innimellom gir han ærbødige nikk til sin gospel-innflytelse i «Bang The Drum» og til Dr. John i «Come On Down». 
Det sterkere urbane tilsnittet gjør seg først gjeldende i den uhyre sterke tittellåten, som flørter med oppdaterte r&b-rytmer, mens Vidar Busk tar skrittet fullt ut på «Things Change», og lager hip hop ved hjelp av de svenske ræpperne Eye-n-I og Profilen. 

Det finnes et kulinarisk ord i New Orleans for smaksblandingen som Vidar Busk holder på med for tiden, gumbo. 
Svært velsmakende er den også! 
