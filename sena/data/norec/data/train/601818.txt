Egner for liten og Egner for stor
Selvsagt fortjener en komponist av Thorbjørn Egners format en hyllestplate i det som ville ha vært hans hundrede år. 
Men selv om "Vi har den ære" er laget med de beste intensjoner, spriker resultatet mer enn godt er. 
Her er litt for barn, litt for voksne og litt for fans av de respektive artistene, og det er vanskelig å tenke seg at noen vil orke å høre albumet fra begynnelse til slutt. 

Alexander Rybak, Noora Noor og Ravi blir alle litt sånn kokett barnslige når de skal synge Egner. 
The Blacksheeps gjør MPGjr-greia si en gang til, komplett med et vers på samisk. 
Da kommer Kråkesølv bedre ut av det med å bare være sitt vanlige, indie-søte selv i "Politimester Bastians vise". 
Og "Røvervise" er som skapt for et Kaizers Orchestras i fullt Tom Waits-modus. 
Best – og morsomst – er likevel Jaa9 og Onklp . 
Opplandsrapperne passer nesten påfallende godt i rollen som gatesmarte Karius og Baktus anno 2012. 
