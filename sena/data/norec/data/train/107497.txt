Melanie C:«Beautiful Intentions» 

(Red Girl / Bonnier) 

Forventet anonymt fra eks-Spice Girl. 

Melanie Chisholm strever med å få ny suksess, og det blir neppe lettere etter denne platen, samme hvor gode intensjoner hun har. 
«Beautiful Intentions» er en småschizofren plate hvor Mel C i balladene avslører nådeløst hvilken begrenset sanger hun egentlig er. 
Hun er bedre når hun kan vise litt mer tenner i gitartunge rockere som i «Little Piece Of Me» og spesielt «Good Girl», men heller ikke låtmaterialet fra walisiske Greg Haver (Manic Street Preachers, Catatonia, Super Furry Animals) er sterkt nok til at Mel C noen gang får vist tilstrekkelig med personlighet. 
Faktisk låter hun litt for ofte som lettutgaven av Garbage, og de er ikke akkurat «cutting edge» for tiden, de heller. 
