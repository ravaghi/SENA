Primordial:To The Nameless Dead 

Overveldende smertefullt og vakkert. 

SJANGER: METAL «To The Nameless Dead» (Metal Blade / Indie) 
Klar melding til alle metalhoder; her snakker vi om ett av årets store metalalbum! 
Irske Primordial er ingen lett og lys opplevelse, snarere en dyster åpenbaring (!) av en helvetesvisjon der hele menneskeheten galopperer mot undergangen. 

Tonefølget er tilsvarende truende. 
Primordials to gitarister skaper kontinuerlige vinkelsliper-riff gjennom hele platen, mens Alan «Nemtheanga» Averill skriker i desperasjon som en dødsdømt James Hetfield. 
Bandets åpenbare keltiske bakgrunn gjør at «To The Nameless Dead» aldri blir knugende monoton, men heller storslått, seig og brutalt vakker i atmosfæren - et slags svartmetallens Iron Maiden, om du vil. 
Dette trolske folkelementet gjør Primordial til et perfekt band nattetid i skogsamfiet på Hovefestivalen neste sommer. 
Det er herved et krav! 

Anbefalte kjøp: 
«Empire Falls», «Gallows Hymn», «As Rome Burns», «Traitors Gate». 
