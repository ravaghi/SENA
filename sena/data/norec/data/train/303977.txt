Ida Maria tøffer seg mer enn nødvendig
Gjemmer bort sin indre popjente. 

ALBUM: 
«Katla» er en ganske velkonstruert plate, i hvert fall hvis målet med dette andrealbumet er å åpne enda flere dører inn i det amerikanske markedet. 

Spørsmålet er bare hvilke dører og hvor mange mennesker som befinner seg bak dem. 

Frykten for at Ida Maria-soundet skulle ende opp som blankpolert radiomat viser seg i hvert fall å være betydelig overdrevet — det er bare singelen «Bad Karma» som bærer den profilerte hitlåtskriveren Desmond Childs navn. 

Det er godt mulig Child kunne tilført enda mer popslagkraft i låtene her, men neppe uten at det hadde gått på bekostning av Ida Marias tydelige artistiske personlighet. 

Det er den skandinavisk-eksotiske, utemmede, spinnville, spritdunstende, men samtidig sårbare rockedamevarianten av Ida Maria som stort sett regjerer dette albumet. 

Det gjør hun med vekselvis klåfingret, partyglad glamrockentusiasme og hard skittenblues — illustrert av ytterpunktene «Bad Karma» og den i sammenhengen noe feilslåtte og ikke spesielt velgjorte ti minutter lange helvetesbluesen «Devil». 

Men oftest er det ganske smart utført, de ortodokse retrorockverdiene bæres fram med en slags bevisst uoriginalitet som kan være sjarmerende — og tilsvarende lett å la seg irritere av. 

Det er samtidig påfallende hvordan den insisterende rock/blues-modusen, rent kommersielt og målgruppefaglig, utfordres kraftig av et par virkelig fine, mykere popøyeblikk. 

Det er den semiyndige åpningslåten «Quite Nice People» og den nydelige, vaklevorne countryrockballaden «My Shoes» (kunne nesten vært en Ryan Adams-låt) som vil dukke opp i høyprofilerte tv-serier og forsterke inntrykket av Ida Maria som en langt mer flerdimensjonal karakter enn hva den brisne bluesrocken og klåfingrede glamrocken indikerer. 

Og slik sett framstår «Katla» som ei plate som litt for hardt prøver å gjøre Ida Maria tøffere enn hun er — og trenger å være. 
