Svalbard-drama med sterkt Twin Peaks-slektskap
Serier hvor et brutalt drap snur småbyidyllen på hodet, har vi sett mange av. 
Men britiske "Fortitude" er noe ganske annet enn man først kunne tro. 

Det er unektelig litt snodig for oss nordmenn å se en britisk tv-serie som portretterer et norsk tettsted. 
Men etter at man har vendt seg til at folk i norske politiuniformer snakker engelsk med britisk aksent, er det bare å lene seg tilbake i stolen og glede seg over at Sky Vision har laget en serie som virkelig pirrer interessen. 

Fiktive Fortitude er tilsynelatende plassert på Svalbard, og er med sine 713 innbyggere noe i nærheten av det fredeligste og minst kriminelle stedet på jord. 
Hvis du bare kler deg godt og passer deg for isbjørner, skal alt i teorien gå bra. 
Helt til et brutalt drap bryter idyllen, altså. 
Samtidig dukker det opp noen mystiske levninger av foreløpig ukjent karakter. 

Parallellene til David Lynchs epokegjørende tv-serie "Twin Peaks", er mange. 
Det som først kan se ut til å være en klassisk krimfortelling, viser seg snart å ha en rekke andre sider. 
Det skyldes ikke minst den underliggende mystikken, hvor det hintes til overnaturlige fenomener. 
Men også persongalleriet er med på å skape en trykkende, klaustrofobisk stemning som bare forsterkes av de storslåtte naturbildene. 
Og guvernør Hildur Ødegårds (Sofie Gråbøl) planer om å bygge et luksuriøst hotell ved kanten av isbreen, sender unektelig tankene til Horne-familiens prosjekter i nevnte amerikanske fiksjonsby. 

De ulike mysteriene utfolder seg i et bedagelig, udramatisk tempo. 
Den visuelle stilen og et usedvanlig sterkt skuespillerlag gjør det hele til en fryd for øyet. 
Den største styrken er kanskje den manglende forutsigbarheten, at du ikke helt får tak i hva som kommer til å skje i neste klipp og i neste episode. 
Samt den foruroligende, nesten truende, stemningen. 
