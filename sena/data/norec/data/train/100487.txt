Celine Dion:«Taking Chances» 

(Columbia / SonyBMG) 

Visst tar dama sjanser! 

«Taking Chances» holder hva tittelen lover, for Celine Dion har vel aldri tidligere gjort mer forskjellig enn hun gjør her. 
Jo da, de store balladene med Dions stemmeprakt er her - ikke minst på en beatlesk versjon av Tim Christensens praktfulle «Right Next To The Right One» - men i en låt som «Eyes On Me» fremstår hun nærmest som Shakira-sensuell, på «New Dawn» er hun blues(!)-sanger, hardrocker (!) på «Can't Fight The Feelin'» og produsent Ben Moody (Evanescence) gjør den gamle Heart-svisken «Alone» til bombastisk orkesterpop. 
Det virker med andre ord som om Dion har et markant behov for å vise hva hun virkelig kan etter en lengre opptreden på den glamorøse divascenen i Las Vegas, og trangen synes stor til å vise alt på en gang. 

Det fører til at denne platens seksten låter føles som en kraftig overdose, selv om de mange innfallsvinklene gjør at aldri før har en Celine Dion vært like uforutsigbar. 

Det skal nok likevel godt gjøres å huske mange av disse seksten låtene etterpå. 

ANBEFALTE KJØP: 
«Eyes On Me», «New Dawn» og «Right Next To The Right One». 
