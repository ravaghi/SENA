Utstilling:Motorpsycho - motorsonisk vitenskap 

Motorpsycho-utstillingen på Rockheim dreier seg mer om metodikk og musikk enn gamle T-skjorter og konsertbilletter. 
Det er smart. 

Motorpsycho: «Supersonic Scientists – An exhibition about Motorpsycho» 

Rockheim, Trondheim 16. oktober 2015-30.april 2016 

TRONDHEIM(VG) 
Mens debatten atter «raser» om den «trønderske kulturmafiaen» (herrejemini, det har vært mye bråk med dem opp gjennom årene), med Bjarne Brøndbo som den tradisjonelle trønderrockens høylytte forsvarer og teatermennesket Nina Wester i rollen som Sancho Panza, åpner det fredag kveld en utstilling om et annet, mer sympatisk og langt mer innflytelsesrikt Trondheim-basert band. 

Den går av stabelen i det mange vil oppfatte som løvens hule (og Trond Giskes gave til sin egen fødeby): 
Rockheim, Norges museum for populærmusikk. 

«Supersonic Scientist» kommer samtidig med bandets første samlealbum og en bok med essays, begge med samme tittel som utstillingen. 

Sammen utgjør disse en solid feiring av bandets første 25 år og vel-så-det (de ble dannet i 1989). 
Platen og boken er tilgjengelig overalt. 
Utstillingen må du til Trondheim for å se, innen 30. april neste år. 

Verdt turen? 
For langt fremskredne «psychonauts» og nerder med en over middels velutviklet interesse for lyd og utstyr av det analoge slaget: 
Ja. 

Rockheims utfordring er stadig den samme: 
Det er ikke lett, ei heller ønskelig, å bedrive mytologisering av musikere som lever eller har levd iblant oss i dette knøttlille, egalitære landet. 
Mennesker vi i teorien kan møte på bussen. 
Ingen blir skjelvne i knærne av Hellhammers gamle trommesett. 
Ingen gråter i møte med Åges røde briller fra åttitallet. 

Løsningen er å gjøre utstillingene mer pedagogiske. 
Som denne. 
«Supersonic Scientists», som fyller ett rom og litt til, er bygget opp rundt innspillingen av albumet «Trust Us», et av bandets mest tilfredsstillende, i Athletic Sound i Halden i 1997. 
Den lærer oss mye om bandets prosesser i studio, ikke minst i kraft av hovedelementet: 
En rekonstruksjon av det nevnte studioet, komplett med treveggene (for den varme lyden, du vet), instrumenter (de tradisjonelle, samt blant annet sag), båndmaskin og et 24-spors miksebord. 

På dette bordet kan du selv mikse din egen versjon av åpningskuttet på «Trust Us», en av bandets tetteste, mest innholdsrike låter: 
«Psychonaut» (i seg selv satt sammen av to separate komposisjoner). 

Gøy. 
Ganske lærerikt også. 
Digital innspillingsteknologi har medført at det stadig er mer vrient å føle på hvor musikken «kommer fra» – akkurat slik industriteknologien har sørget for at vi sjelden tenker på kua når vi drikker melk. 

Motorpsycho elsker analoge instrumenter og innspillinger, selvsagt, og «Supersonic Scientists» stiller ut mange av hjelpemidlene de har benyttet seg av opp gjennom årene: Bens Sæthers «hatebass», kjent for alle som så dem på scenen på 1990-tallet, Hans Magnus «Snah» Ryans Moog Taurus (et bassinstrument som ifølge eieren kan gi «gravide kvinner prematur forløsning»). 

Mest unike og eksotiske er Helge Stens mange «audio virus»-duppeditter: 
En stor, svart theremin, for eksempel, en mellotron ingen er helt enige om har vært i bruk eller ikke, samplere, sequencere og den hjemmelagde feedback-boksen. 

Denne interessen for utstyr og lyd-som-vitenskap er utvilsomt en av årsakene til at bandet kan feire 25 år. 
(Utstillingen siterer Steve Albini: 
«Digitale systemer handler om å manipulere lyden etter at den er innspilt. 
Analog lyd handler om å fange den opprinnelige lyden»). 
Den er også hjertet i utstillingen, som ellers er nokså beskjeden når det kommer til sentimentale «historiske» artefakter. 

Vi får et minimum: 
Korrespondanse, klær og plateutgivelser. 
Et artig avslagsbrev fra det progressivt orienterte plateselskapet Colours i Skien, datert 7. April 1991. 
Telefon- og avtalebøker som minner oss om at Motorpsycho slo gjennom før Internett og iPader, dokumentasjon over bandets iver etter å drive autonom «business» langt unna den store, stygge musikkindustriens kjerne, så vel geografisk som ideologisk. 

Utstillingens andre store «set piece» understreker røttene i motkulturen: 
Utgangspunktet i den «alternative», anarkistvennlige bydelen Svartlamoen. 
Et stort papirklipp-diorama, innringet av et togsett og med en lyssetting som bringer det til «liv». 
Bymiljøets historie fortelles av Øystein Dolmen. 

De tre store videostasjonene i utstillingens midte byr på 69 kortdokumentarer om gruppens vei fra hardcore og metal på Blitz til progrock-konseptalbum fremført på Den Norske Opera og Ballett. 
Til sammen utgjør disse en lang (ta med klappstol og nistepakke) og god filmbiografi om bandet. 
En velopplagt Snah bidrar med mye av den «musikkologiske» analysen, og snakker forståelig og animert om metodikken som har holdt dem i live. 
«Abstraksjon, repetisjon, monotoni» deriblant. 

Dette materialet fortjener å få et liv også etter at selve utstillingen stenger dørene. 

Utstillingen åpner fredag kveld. 
Ekstra heldige er de som har billett til lørdagen, søndagen eller mandagen, da bandet – med eks-medlemmene Helge Sten og Håkon Gebhardt – fremfører «Demon Box» (1993) i sin helhet, slik det gjorde på Slottsfjellfestivalen i sommer. 

MORTEN STÅLE NILSEN 
