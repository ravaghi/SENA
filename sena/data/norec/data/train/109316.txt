Plateanmeldelse:Laleh - «Colors» 

Befriende og oppløftende. 

ALBUM: 
POP Laleh «Colors» (Warner Music) Laleh vil - og skal - alltid huskes for «Some Die Young» som fikk en så sterk mening etter Utøya-tragedien. 

Men hun fortjener å bli husket for mye annet også. 
Som denne platen. 

Det er få artister man blir gladere av å høre på enn Laleh. 
Her er ingen filtre for de store følelsene, bare en herlig livsbejaende innstilling til drømmene og fremtiden, båret frem av hennes søtt insisterende stemme. 

Arrangementsmessig har hun nå også fått det perfekte grepet rundt pop-lykkepillene sine. 
Refrengene er av en slik luftig, klebrig og gjerne eksotisk art (tittellåten er briljant!) at du alltid aner solen bak de svarteste skyene. 

I budskap og innpakning er «Colors» ren og skjær gospel, uten at den pretenderer å være akkurat det. 

Trenger Erna Solberg en velværeminister fra Sverige, kanskje? 

BESTE LÅT: 
«Stars Align» 
