Enkel, intens, perfekt
Det er ikke historien, det er stilen, og det er folka. 
"the road"-regissøren går innpå menneskene i en slags tilbakelent intensitet. 
Du kan se akkurat hvem de er, det er en karakteriseringskunst som utleverer på hudnivå, for dette er en tett og rytmisk perfekt film. 
Handlingen er en slags voldssåpe fra utkantland, men den funker fantastisk flott. 

USA 2012. 
1 time, 55 minutter, 15 år. 
Regi: John Hillcoat. 
Manus: Nick Cave. 
Med: 
Tom Hardy, Shia LaBoeuf, Guy Pearce, Mia Wasikowska, Gary Oldman, Jason Clarke, Jessica Chastain. 

Dette er nok sesongens mest vellaga film. 
Det kan være det dukker opp mer vesentlig, men gangster-western-dramaet om den udødelige Bondurant-familien midt inne i hjemmebrentens hundremeterskog er den beste. 

Bildetett på en antakelig nostalgisk måte som bringer folka innpå deg med alle sine uhøvla egenheter. 
Nydelig skrevet av Nick Cave, med økonomisk replikk-kunst som ser ut som ekkoer av ansiktene. 
Intens og flegmatisk, en slags legende hentet fra en opprinnelig manneverden der skjebnen går rundt i enkle klær og styrer livet med bisetninger. 

Skuespillere som gjengjelder kameraets uforstilte kjærlighetserklæringer. 

Tom Hardy spiller Bondurant-broren Forrest med et sjenert, monument-tungt bakoversinn som antakelig skyldes at han er en krysning av rev og bøffel. 
Hardy spiller sånn at navnet Albert Finney dukker opp i minnet, og han skaper den elokvente ubevegeligheten som alle trakter sånn etter. 
Jason Clarke er den konstant alkoholpåvirka Howard med brennende bitterhet i blikket og en villdyraktig vaktsomhet i sjelesunnhetens grenseland. 
Shia LaBoeuf spiller pinglete ungdom og villstyring som jokker prestedatteras ankel i stygge gangsterklær. 
Guy Pearce spiller den ekleste skurken på veldig lang tid — han er den innkalte, perverse og forfengelige sadisten som etterforsker for en korrupt statsadvokat. 

Det handler om primærnæring. 
På tjuetallet laget Bondurant-brødrene traktenes beste sprit, men myndighetene ville ha sin del av de ulovlige pengene, slik kommunefolka tar bompenger fra uønska biler og staten håver avgifter fra dødelig tobakk. 

Bondurant-brødrene sier nei. 
Da starter krigen. 

Shia LaBoeuf når alt kommer til alt. 
