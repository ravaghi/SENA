Uhygge som smelter
Regi: 
Jaume Serra. 
Med: 
Elisha Cuthbert, Paris Hilton, Chad Michael Murray, Jared Padalecki, Brian van Holt. 
Am. grøsser. 
18 år. 

Pene, unge mennesker gjør så godt de kan i en grøsser som smelter i tonnevis av stearin. 

En dose «Blair Witch Project», en dash «Fryktens sommer» og ellers kopiering av en rekke grøssere, det er fasiten for «House of Wax». 
Med verdens for tiden mest omtalte unge kvinne, Paris Hilton, på rollelisten - sammen med blant annet smukkasen Chad Murray fra «Gilmore Girls» - er målgruppen klar. 

Kort om handlingen: 
Seks ungdommer skal av gårde på fotballkamp et godt stykke unna. 
De kjører feil, slår leir for natten - og uhyggen kryper seg innpå. 
Etter hvert kommer to av dem over en død landsby, et noe pussig vokshus, der alt er laget av stearin, og helvete er løs i form av et par menn med særdeles perverse gleder. 

Økser og kniver splitter hode fra kropp, kniver og stokker kyles gjennom marg og bein. 
Og vi kan røpe at den vakre Paris ikke er fullt så delikat etter at gærningene har møtt henne. 

Det forekommer en del scener som gir grunn til å grøsse, og de nevnte kroppskvestinger er en godbit for splatter-diggere. 
Men logiske brister, gjentatte overdrivelser og mye hyl og skrik gjør at det som skulle være isnende uhygge, rett og slett smelter. 
