20" W ViewSonic VX2025wm
ViewSonic har lansert flere skjermer i bredformat, vi har sett på den litt mer eksklusive 20-tommeren VX2025wm. 

Nylig testet vi VA1912w 
- ViewSonics brede 19-tommer i den rimelige prisklassen, som også inneholder en 20-tommer i samme design og med tilsvarende egenskaper - VA2012W. 

LES OGSÅ: 

Men ViewSonic har flere modellserier, og VX2025wm som er dagens testskjerm, kommer fra X-serien som henvender seg til de mer krevende brukerne. 

X-serien byr på et mer forseggjort design, skjulte høyttalere og LCD-panel med bedre egenskaper. 

Videre finner vi Pro-serien, med det stiligste designet og de aller beste egenskapene, men her er det foreløpig ingen bredskjermer på 19 eller 20-tommer. 
Toppmodellen er imidlertid en 23-tommer med oppløsning på 1920 x 1200. 

Design og tilkoblinger 

VX2025wm kommer i sølv og sort utførelse, og den slanke sølvfargete kanten ytterst rundt den sorte rammen gir et inntrykk av en slank konstruksjon. 
Dette er egentlig et synsbedrag, for kanten er faktisk 26,5 mm bred. 

Foten er solid, men har en åpen konstruksjon slik at den også virker slank. 

Det er ingen regulering i høyde eller muligheter for å dreie skjermen, det er bare mulig å vippen den. 

Betjeningen sitter midt i fronten, og har behagelige knapper med tydelige funksjoner, dette er blant de beste løsningene vi har sett. 
Menysystemet er også oversiktlig og lettlest. 

Tilkoblingene er under et avtagbart deksel, og her finner du VGA, DVI, minijack til høyttalerne og kontakt for nettkabelen. 

Bildekvalitet 

Skjermen har en bildekvalitet som er i den klart bedre enden av spekteret, selv om den ikke kommer helt opp til de aller beste. 

Dynamikken er svært god, med fin gjengivelse av detaljer både i helt lyse og mørke partier. 

Fargegjengivelsen er også meget god, med en fargebalanse som både er troverdig og behagelig. 

Betraktningsvinkelen er også klart bedre enn de aller fleste av de raskeste skjermene, den endrer ikke farge i ytterområdene, bare intensitet. 
Men de oppgitte 176 grader i begge retninger er noe optimistiske, særlig vertikalt. 

Etterslep er helt marginalt, i alle praktiske sammenhenger er den nær sagt usynlig. 
Sammenlignet med BenQ's 20-tommer vi testet nylig er forskjellen på krevende testmateriale klart i ViewSonics favør. 

Det er også svært liten lekkasje fra bakgrunnsbelysningen ved "svart" skjerm (ingen LCD-skjermer er som kjent helt svarte). 

Konklusjon 

ViewSonic VX2025wm er en utmerket allround-skjerm med tiltalende design og gode egenskaper. 
Den egner seg til alle bruksområder, med visse begrensninger bare i de aller mest krevende grafiske sammenhenger. 

Høyttalerne synes ikke, og de høres heller ikke spesielt godt. 
Til radio og bakgrunnsmusikk bryter de gjennom stillheten uten å forstyrre omgivelsene i særlig grad. 

Prismessig ligger den ganske riktig plassert mellom de billigste og de beste. 
