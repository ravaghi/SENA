Telefonens tidsepoke
Erykah Badu R&B 

Neo-Soul-dronningen Erykah Badu har allerede bevist hva hun er god for. 
Hun har utgitt betydningsfulle album og satt sitt spor i historien. 
Derfor kan hun nå lene seg tilbake og bruke humor og lekenhet for å sette sammen en mixtape med et tema om dingsen vi mennesker er mest opptatt av — telefonen. 

Hun åpner med «Caint Use My Phone (Suite)» og presenterer grooves fra sin egen låt «Tyrone» fra 1997. 
Starten på reisen tilbake i hiphop-historien har dermed begynt. 

Gjennom denne mikstapen henter hun frem telefon-relaterte låter fra 40 år tilbake i tid. 
Her er blant annet Isley Brothers sin «Hello», «You Don´t Have To Call» av Usher, New Editions «Telephone Man» , Egyptian Lovers «Dial-A-Freak» og Todd Rundgrens “Hello, It’s Me”. 
Drakes kjente «Hotline Bling» og beats fra Timmy Thomas sin låt «Why Can´t We Live Together» forener både gammelt, nytt, r&b og hiphop i den delikate produserte låten «Cel U Lar Device». 

Mixtapen er limt sammen av humoristiske og mer seriøse tanker om samfunnets største distraksjon via Badu sin fantastiske stemme. 
De fleste sporene kan egentlig ikke omtales som fullverdige låter og hele utgivelsen er svært så surrealistisk, men man kan ikke annet enn å digge det! 
