Fantasifull familiefilm
Regi: 
Anthony Stacchi, Graham Annable 

Manus: Adam Pava, Irena Brignull, Alan Snow, basert på boken ”Here be Monsters” av Alan Snow 

Skuespillere: 
Isaac Hempstead Wright, Simon Pegg, Ben Kingsley, Elle Fanning, Toni Collett 

Norske stemmer: 
Helge Jordal, Johannes Joner, Espen Sandvik, Agnes Fasting 

Animasjon/familiefilm/barnefilm/eventyr 

USA 2014 

Aldersgrense: 7 år, frarådes barn under 7 år 

Egnethet: 
Familie 

Akkurat passe skummel, masse action og mer enn nok humor. 
«Bokstrollene» appellerer til både store og små, men ikke de aller minste — det er nemlig ganske skummelt til tider. 

Egg har vokst opp blant snille, men forhatte bokstroll som lever under byen Ostebro. 
Han vet ikke at han egentlig er en gutt, før han kler seg ut som en for å redde sin aller beste venn fra fangenskap. 

Bokstrollene blir fanget en etter en av den skumle herr Grafse, som er en krysning mellom Fagin i «Oliver Twist» og Zidler i «Moulin Rouge». 

Innbyggerne i Ostebro tror bokstrollene er onde og farlige, og at de spiser små barn til middag. 
Ingen skjønner at det virkelige monsteret er Herr Grafse. 

«Bokstrollene» har alt en god familiefilm skal ha, og finner sted i det mest frydefulle og fantasifulle universet som har eksistert på veldig lenge. 
Universet er skapt av Alan Snow som har skrevet boken «Here be Monsters», men filmskaperne har virkelig brakt karakterene til live på en imponerende måte. 
Dette er animasjonskunst på sitt aller beste. 

Filmen er også nydelig akkompagnert av Dario Marianelli, og har den fineste rulletekstsangen «Little Boxes» av Loch Lomond med tekst av selveste Eric Idle (Monty Python). 
Filmen anbefales altså på det sterkeste - en ren fornøyelse. 
