Filmanmeldelse:Klønete «komedie» 

Franske komedier, ja. 
Jeg registrerer din tvil, og deler din bekymring. 
Som i dette tilfellet er høyst begrunnet. 

Frankrike. 
Komedie. 
Tillatt for alle. 
Regi: 
Philippe de Chauveron. 

Med: Christian Clavier, Chantal Lauby, Ary Abittan. 

Ekteparet Verneuil bor i et gods på landet, og har fire døtre med gjennomgående høy grad av nydelighet. 
Alt er i sin skjønneste orden. 

Det vil si, alt var i sin skjønneste orden. 
Inntil døtrene begynte å gifte seg med representanter for De Andre. 
Henholdsvis en jøde (mislykket i forretninger!), en asiat (sleip kineser!) og en araber (sinna type!). 
Så kommer jaggu den blonde yngstedatteren hjem med en livs levende svart mann (sexmaskin!). 

Det er duket for plenty «negerbolle»-vitser i denne ubehjelpelig umorsomme filmen. 
Som «komedie» betraktet er den pur buskis. 
Som «romanse» er den fullstendig infantil. 

Men verst: 
Filmen er så ivrig etter å demonstrere sin hjertevarme toleranse at den ender opp som ufrivillig intolerant: 
Mer en villig til å dyrke de tretteste stereotypiene. 
Hadde den enda fått en latter eller to ut av dem. 

MORTEN STÅLE NILSEN 
