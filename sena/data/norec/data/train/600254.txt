Fin førjulsfilm
Regi: 
Arne Lindtner Næss 

Manus: 
Alexander Eik, basert på bokserien av Anne G. Holt og Tor Åge Bringsværd 

Skuespillere: 
Janne Formoe, Hilde Lyran, Thorbjørn Harr, Nora Amundsen, Markus Tønseth, Elias Søvold-Simonsen, Inger Teigen, Ivar Nørve, Hilde Louise Asbjørnsen 

Barnefilm 

Norge 2014 

Aldersgrense: 
Tillatt for alle 

Egnethet: 
Familie 

«Karsten og Petras vidunderlige jul» er basert på Tor Åge Bringsværd og Anne G. Holts populære bøker om bestevennene Karsten og Petra (5 år), og deres livlige kosedyr Frøken Kanin og Løveungen. 
Bestevennene spilles med både sjarm og troverdighet av Elias Søvold-Simonsen og Nora Amundsen. 

De ulike historiene om Karsten og Petra tar for seg situasjoner i hverdagen de fleste barn og voksne kan kjenne seg igjen i. 
Petras far er død, og morfar skal feire jul med kjæresten sin. 
Petra synes det er trist å ha så lite familie, og moren (Janne Formoe) gjør sitt beste for å lage verdens beste jul for bare de to. 
Karsten har begge foreldre og en storesøster, så han synes veldig synd på Petra. 
Sammen, og med litt god hjelp fra driftige kosedyr, finner de tilslutt noen gode løsninger, og viser at familie kan være så mangt og at gamle tradisjoner ikke alltid er det beste. 

Jula kan være en tid med både sorger og gleder for mange, og det får filmen frem på en god måte. 
Filmen er ikke tung, selv om det er noen scener som har alvorlige temaer, og den har noen veldig fine juleøyeblikk. 
Men det er også noen scener som oppleves kunstige og stive, og dette trekker litt ned for helhetsinntrykket. 
Alt i alt, er det en fin førjulsfilm. 
