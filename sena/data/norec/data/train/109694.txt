Albumanmeldelse Rihanna:Vellydende ubehag 

Når det en svært sjelden gang blir ubehagelig å høre nye låter fra Rihanna, heter årsaken naturlig nok Chris Brown. 

Rihanna: 
«Unapologetic» (Def Jam/Universal) 

Stjernen som grisebanket vår barbadiske venninne for tre år siden er nemlig tatt inn i varmen igjen av Rihanna, og enten er denne platens samarbeid mellom de to et velregissert PR-stønt for ytterligere en runde med mediaspekulasjoner rundt forholdet mellom eks(?)-kjærestene, eller så sliter Rihanna seriøst med kjærlighetslivet sitt. 

Den kurrende undertonen i den Michael Jackson-samplende duetten «Nobody's Business» får en ekstra valør når det er nettopp Rihanna og Chris Brown som synger sammen. 
«La hele verden få vite at dette er det ingen som har noe med, bare du og jeg», proklameres det tilgivende. 

Likevel har jeg problemer med å fjerne bildet av en sønderslått Rihanna fra netthinnen når jeg hører sangen. 

Syv på syv år 

«Unapologetic», Rihannas syvende plate på syv år, er full av referanser som kan tolkes i lys av forholdet mellom de to. 
Er det for eksempel konkret ment eller skal vi kalle det en metafor når Rihanna synger «I was flying til you knocked me to the floor» i den reggae-infiserte «No Love Allowed», en låt med flere kontaktpunkter i teksten til Chris Brown-affæren. 
Eller som hun repeterer på «Love Without Tragedy»; hva er kjærlighet uten tragedie? 

Utover dette er «Unapologetic» kanskje den minst singlevennlige Rihanna-platen noensinne. 
Nærmest er «Right Now», ett av fire StarGate-bidrag, her sammen med David Guetta. 
Første halvdel er mørkere enn vanlig, med sterke dubstep-innslag og en Rihanna som avslører flere kvaliteter i stemmen enn før. 
Det mindre kommersielle fokuset forsterkes ved Eminem-samarbeidet «Numb» som er så langt unna en singlehit à la «Love The Way You Lie» som du kan komme. 

Den største overraskelsen kommer i siste halvdel av platen. 
Den er hovedsaklig balladefokusert, men det er spesielt Rihannas tekster som fremstår mer personlige og går mer i dybden enn tidligere, ikke minst sammenlignet med hennes forrige sex-tunge utgivelse «Talk That Talk». 
Bonussporet «Half Of Me» (Emeli Sandè og Stargate) har vellykkede ekko av Beyoncè på sitt balladebeste. 
Nydelig! 

«Unapologetic» er en noe ujevn, men modig plate. 
Tatt i betraktning av at Rihanna både er den hardest arbeidende og den tilsynelatende hardest festende damen i showbiz om dagen, er jevnheten etter syv plater på syv år ganske så imponerende. 
STEIN ØSTBØ 
