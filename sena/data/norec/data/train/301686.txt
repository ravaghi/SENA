Fra Indonesia med ny musikk
Diskojokke har laget Java-inspirert ambient. 

ALBUM: 
Da Joachim «Diskjokke» Dyrdahl reiste til Java for å hente musikalsk inspirasjon, trodde han at han ville komme hjem med noe enda mer dansbart enn oslodiscoplatene han har gitt ut tidligere. 

Men etter to uker i samarbeid med lokale musikere og fordypning i den indonesiske gamelan-tradisjonen, viste det seg at «Sagara» tok en annen retning. 

Borte er perkusjonsdriv og suggererende bass, igjen ligger et stemningsfullt og lummert (altså ikke «kjølig», som norsk elektronisk musikk ofte uriktig blir stemplet som) ambientuttrykk. 

Biospheres «Shenzhou» fra 2002 og Brian Enos «Apollo» fra 1983 kan fungere som referanser til hvilken retning Diskjokke har tatt. 

Inspirasjonen fra indonesisk musikk er ikke direkte tydelig — selv om det er lyder av sirisser og bølgeskvulp i miksen her — men det er noe meditativt og, på godt og vondt, stillestående i Diskjokkes musikk som føles nytt, kanskje takket være den tilbakelagte reisen til øst. 

«Sagara» er ofte vakker og grotteaktig å høre på, og også med en del små stalaktitter som gir motstand, men tidvis også noe oppskriftsmessig i sin omgang med ambienthistorien. 
