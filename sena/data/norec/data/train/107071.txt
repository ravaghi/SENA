Bright Eyes:«Motion Sickness - Live Recordings» 

(Saddle Creek/Tuba) 

Folk-wonderboy Conor Oberst har turnert flittig det siste året, og på denne platen har han samlet et utvalg glimrende live-opptak fra Bright Eyes-prosjektets mange stoppesteder langs veien. 
De fleste låtene er hentet fra sisteplaten «I'm Wide Awake, It's Morning», men han har også plukket opp Elliott Smiths «The Biggest Lie» og Feists «Mushaboom». 

Med sin karakteristiske, bevrende stemme og fortreffelige formidlingsevne, akkompagnert av blant annet passe skjeve gitarer og trompet, gjør han denne live-platen til en aldri så liten lytterfest. 
Det er nok også mye takket være upåklagelige lydopptak. 
For selv om det skrangler, er skranglingen satt pent i system, og lyden glir «ryddig» inn i ørestien. 
En styggvakker og, ja, «levende» live-opplevelse. 
