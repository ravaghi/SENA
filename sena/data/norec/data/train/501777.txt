Bybanens kunstprogram er ambisiøst, men lider under dårlig informasjon
Bybanen i Bergen er både elsket og hatet. 
Se hva BTs kunstanmelder mener om kunsten langs bybanetraseen. 

Siden Bybanen i Bergen åpnet for passasjertrafikk i 2010, er den blitt utvidet med flere traseer og har fått en stadig rikere utsmykning. 
Førsteinntrykket er at Hordaland fylkeskommune har satset tungt på å få kunst opp langs traseen. 
Fylkeskommunen beskriver utsmykningen som «eit utandørs kunstmuseum og galleri – med over 30.000 publikummarar dagleg». 

For meg er det spesielt to verk som skiller seg ut: 
Gisle Frøyslands verk «Kjankaren» i Skjoldtunnelen og den mer omdiskuterte skulpturen «Bergen?» laget av islandske Ragnar Kjartansson. 
Frøyslands verk består av store paneler med LED-lys langs begge sidene av tunnelen. 
Tittelen kommer fra et gammelt bergensuttrykk; barn som henger etter bussen, og som med glatte sko bruker bussen som slede på vinterstid. 
Verket er ment å forestille elektroniske kjankarer, hvor lysene flimrer og «slepes» etter Bybanen i det den kjører forbi. 
Verket gir meg følelsen av at jeg, som reisende, bidrar til fysisk å utløse lysshowet. 
Noe som igjen gir en gøyal følelse av å delta i verket. 

Kjartanssons skulptur er mer utfordrende. 
Den er plassert i fjellsiden ved lufthavnens nye terminal, og består av bokstavene BERGEN etterfulgt av et spørsmålstegn. 
Bokstavene er gule og massive. 

«Vågalt» og «pompøst» er ord som dukker opp mens jeg står og stirrer på det. 
Det er ikke nødvendigvis negativt. 
Faktisk er det så pompøst at det blir kult. 
Jeg elsker dette merkelige og ironiske skiltet, som også har skapt et enormt engasjement blant bergensere og tilreisende. 
Spesielt i BTs kommentarfelt fikk verket gjennomgå, hvor det blant annet ble kalt «harry», «tullerusk» og «flaut». 

Fylkeskommunen får et saftig bonuspoeng for å gi de flere tusen reisende (eller publikum) en kunstopplevelse på veien. 
Men det stopper der, fordi det kun er på reisen du kan se kunsten. 
Til å være et såpass ambisiøst kunstprogram, er det trist å se at utsmykningen får nærmest null synlighet på Bybanens hjemmeside. 
I tillegg ser det ut som om fylkeskommunen fullstendig har glemt de andre offentlige rommene folk beveger seg i – sosiale medier. 
Fylkeskommunen selv har riktignok en fin og aktiv Instagram-konto, men dessverre er Bybanens konto den tristeste jeg noensinne har sett, med flere bilder av lastebiler og ingen bilder av kunsten. 

Når ansiktene til oss reisende ofte er klistret til mobilskjermen, burde strengt tatt all informasjon vært smeiset opp på internett. 
Kombinert med flotte bilder av kunsten, slik at vi reisende kan (hvis vi vil) bli bedre kjent med verkene og kunstnerne bak. 
Kunstprogrammet er ellers like ambisiøst som Bybanen i seg selv, med flere nyskapende og originale verk. 

Programmet lever opp til sine visjoner om mangfold, definert plass i byrommet og internasjonalt format. 
Men Bybanen får dessverre en massiv ripe i lakken for mangel på informasjon om kunsten til oss reisende. 

BT retter: 
I en tidligere versjon av denne anmeldelsen fremstår det som at det er Hordaland fylkeskommune som også eier verket «Bergen?» av Ragnar Kjartansson på Bergen lufthavn Flesland. 
Det er Avinor som har initiert utsmykningen og som eier verket. 
