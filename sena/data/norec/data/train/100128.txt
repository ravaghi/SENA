Elisabeth Carew «Destructive» (låt)
Eccentric/Sonet 

Ikke spektakulært, men en scoring like fullt. 

Frk. 
Carew har litt av en utfordring foran seg - familienavnet hjelper henne å bli kjent, men utover dét har hun alt å bevise. 
Og denne debutsingelen gjør det klart og tydelig at hun fortjener å bli tatt på alvor. 

Hun har kyndig hjelp i backrekka: 
Produsent Thomas Eriksen gjør en fantastisk jobb, slik han også gjorde på Name-singelen «Hand Me Down». 
Ingen andre norske produsenter lager kontemporær åttitallsretro som ham. 
Den vuggende rytmen her er som en sakte versjon av Kate Bush' «Running Up That Hill», og dramatikken fullendes med nydelige Human League-synther. 

Ergo står Carew på en musikalsk rød løper, hvor hun synger bra, dog uten det store særpreget. 
Melodien er solid, ikke fantastisk, teksten ganske standard hjerte/smerte-materiale. 
Summen er en digg sommerlåt som altså først og fremst er et produsent-kunststykke - men dét gjelder jo for de aller fleste R&B-godbiter fra de siste 25 årene. 
