The Rocka
Jeg både ler og vrir meg i kinosetet. 

The Rocka er en mockumentary, en liksom-dokumentar, i samme sjanger som for eksempel This Is Spinal Tap og Get Ready To Be Boyzvoiced. 

Den skildrer en manns fjerne rockedrømmer og hans tragikomiske forsøk på å oppfylle dem. 

Det er en ofte morsom film, med et godt blikk på voksne menn som nekter å være voksne. 
Jeg ler, samtidig som jeg vrir meg litt i stolen. 
Kanskje fordi jeg kjenner igjen noen, eventuelt meg selv? 

The Rocka er en vellykket ultralavbudsjettsfilm som vil mye, og får til en hel del. 

Gjenopptar rockekarrieren 

Godt voksne Big B Thunders (Hans Bastian Borg) har møtt en blindvei i livet. 
Ekteskapet har havarert, kroppen har est og jobben går dårlig. 

Han bestemmer seg derfor for å gjenoppta rockekarrieren fra 1990-tallet med gamletrommisen Thor (Thor Staff Christiansen) og den yngre nabobassisten Brage (Brage Kvasbø). 

Bandet Bang Bang blir født, og de kaster seg fryktløst inn i kampen om verdensherredømme. 
Men det skal bli en del vanskeligere å slå igjennom enn det Big B hadde forestilt seg. 

Flaut og morsomt 

Big B er en fargerik figur. 
Med ville krøller, korpulent kropp og trange klær, fremstår han som gæren nok til at vi går med på hans noe virkelighetsfjerne påfunn. 

Det blir flaut og morsomt i like store deler å følge hans forsøk på å bli den rockeren han kanskje aldri var. 

Filmen er full av elementer vi har sett tidligere i lignende filmer, som den sleipe manageren, de mislykkede konsertene, turnéfylla, mindre vellykkede dameprosjekter og med gjesteopptredener av virkelige rockere som blant andre Thomas Seltzer og Ronni Le Tekrø. 

Fornuftens røst i galskapen 

The Rocka er verken nyskapende eller oppsiktsvekkende. 
Men den har et sjarmerende fravær av pretensiøse ambisjoner. 

Det er en enkelt fortalt rockehistorie om tre menns noe virkelighetsfjerne forsøk på å oppnå noe, selv om de har passert middagshøyden med noen mil. 

Jeg liker folka, og mores av deres opplevelser. 
Harald Borg Weedon er publikums representant i dette. 
Han spiller Big Bs sønn, som er fornuftens røst i galskapen, en nyttig funksjon i dette selskap. 

Godt over middels fornøyelig 

Det bor mye godt i The Rocka. 
Den har fine figurer og en morsom historie, selv om den av og til mangler nødvendig fremdrift. 
Jeg skulle ønske det skjedde litt mer. 

The Rocka er likevel kompetent skrudd sammen av opptak som virker å være spontant filmet, men som for alt jeg vet er grundig forberedt. 

Regissør Robert Næss takler liksomdokumentar-sjangeren godt, og gjør møtet med Big B Thunders og bandet Bang Bang til en over middels fornøyelig affære 
