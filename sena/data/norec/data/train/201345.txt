D-Link DCS-933L overvåkningskamera
Kameraovervåkning har aldri vært enklere, ny variant fra D-Link. 

Det er mange løsninger for kameraovervåkning, og en del utfordringer. 
Vi har også testet den forrige løsningen fra D-Link, som minner svært om denne nye, men heldigvis ser vi forbedringer på de to viktigste områdene: 
Bildekvalitet og brukervennlighet. 

Selve kameraet 

Kameraet er lite og lett, og står på sin egen fot som med fordel kan festes i underlaget med skruer eller kraftig dobbeltsidig tape. 
Ellers skal det svært lite til for at det kommer ut av posisjon. 

På forsiden er det utstyrt med infrarød lysdiode som tennes når det er for lite lys, og du får et bilde som består av gråtoner. 
Du hører også et klikk inne i kameraet når det skifter mellom infrarød og vanlig bildemodus. 
Det tennes også fire røde lysdioder når kameraet er i nattmodus. 

På baksiden finner du nettverkstilkobling, inngang til strøm og en knapp for å aktivere WPS. 

Oppsett 

Oppstarten gjøres ved å kjøre CD-en og koble til med nettverkskabel. 
Etter en litt omstendelig trinn-for-trinn-rutine var vi i gang og fikk kontakt med kameraet. 
Vi valgte å bruke det trådløst, til slutt lagres innstillingene og kameraet starter på nytt. 

Deretter kan du koble fra nettverkskabelen og strømkabelen, og så plassere kameraet der du vil hvor det er trådløs dekning og strøm. 
Alternativt ett eller annet sted på hjemmenettverket ditt med kabeltilkobling. 

En nyttig finesse for mange er at kameraet også fungerer som repeater, det utvider den trådløse dekningen ved å ta i mot og videresende signalet med mer effekt. 

Har du bare ett kamera og vil gjerne kunne sjekke manuelt via mobilen eller en PC hva som skjer, foregår alt gjennom MyD-Link Cloud. 
Du bruker en app på mobilen, og i nettleseren på PC-er, og det fungerte helt prikkfritt for oss. 

For å varsle setter du opp en mailadresse som umiddelbart sender bilder når det skjer noe. 

Du kan enkelt velge hva som skal trigge varslingen, enten ved å merke av områder i bildet eller ved lyder over en visst volum. 

Kameraet jobber direkte mot ruteren din og MyDlink-tjenesten. 
Ingen PC må stå på for at kameraet skal fungere og sende video og varsling når som helst og hvor som helst du måtte velge å logge deg inn på mobil eller PC. 

I bildespesialen under ser du alle menyvalgene for detektering og varsling. 

Du kan også sette opp flere kameraer og styre alle disse med en mer avansert programvare, som gir deg en ganske omfattende løsning for overvåking. 
Dette har en egen installasjonsprosedyre som vi hoppet over i denne omgang. 

Bildekvalitet 

Sammenligner vi bildekvaliteten er den et lite hakk bedre enn de forrige vi testet, men kan fremdeles ikke hevde seg i sammenligning med Logitech sine kameraer som vi har testet tidligere. 

Men bildekvaliteten er absolutt tilstrekkelig, både for varsling og gjenkjenning av personer eller andre vesener som måtte være på ferde. 

Konklusjon 

Kameraet er allsidig og fungerer hele døgnet. 
Litt problemer med store kontraster, men det holder. 

Programvaren via MyDink i nettleser på PC var brukervennlig og oversiktlig, og visningsprogrammet på mobil fungerte utmerket. 

Du får det ikke stort enklere og rimeligere. 

D-Link DCS-933L 
