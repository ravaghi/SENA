Ut på tur, aldri sur
Foo Fighters har lagt ut på tur. 
For så vidt ikke uvanlig for et band, men her er det studioer og ikke stadioner de oppsøker. 
Kabelselskapet HBO følger dem på reisen, og en dokumentarserie er resultatet. 
De første åtte stoppene er samtidig blitt bandets åttende plate, med opptak i Austin, Chicago, Los Angeles, Nashville, New Orleans, New York, Seattle og Washington. 
Folk som Joe Walsh, Ben Gibbard, Zac Brown og Rick Nielsen tar imot Dave Grohl og gjengen, og sangene farges av stedene. 
Likevel ikke mer enn at grunnfargen er Foo Fighters' egen. 
Dette er sanger som hører hjemme i katalogen deres, bare ikke så veldig minneverdige. 
På den annen side: 
Leter du etter årets svulstigste kraftballade, er "I am the river" svaret. 

Beste spor: 
"Something from nothing", "Congregation". 
