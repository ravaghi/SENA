På god vei
De godt voksne medlemmene i countrykvintetten The Stets har flere gode låter å by på her, men en litt tam og endimensjonal produksjon ødelegger litt. 

The Stets fra Kristiansand startet sin karriere i 2007, og debuterte med albumet "18 wheels" i 2008. 
Her er altså oppfølgeren, der de har skrevet alt selv. 
Mesteparten er signert vokalist Gunhild Aarli. 
Fem av låtene har norsk tekst, og denne blandingen mellom norsk og engelsk er aldri noen god idé når det handler om å lage et helstøpt album. 
De bør kanskje dyrke fram særpreget sitt ved utelukkende å holde seg til sanger på dialekt. 

Dette er i hovedsak country, men veien er aldri lang til dansebandpop slik som på "Dans på lokalet" og "Såpe og vann". 
Albumets to beste spor er når Gunnhild Aarli trår til med tøff vokal på den raske "Rodeo Ride", pluss den fine og melodiøse countrylåten "Stand Right Here" med tøft gitarspill av Hugo Vimme. 
Helhetlig hadde albumet kanskje blitt en prikk rikere på terningen med et mer distinkt lydbilde. 
Slik det er her så framstår mange av låtene som mer puslete og tamme enn nødvendig. 
