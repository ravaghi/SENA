Glansbilder
Hvis du trodde Kaizers var et stort band, ta med deg datteren din og se One Direction-filmen. 

One Direction. 
Regi: Morgan Spurlock. 
Med: 
Harry Styles, Zayn Malik, Niall Horan, Louis Tomlinson, Liam Payne. 
Opprinnelsessted:Storbritannia/USA. 
Varighet: 1 t. 32 min. 
Aldersgrense: 
Tillat for alle. 

Dette er et av verdens største band. 
Fem gutter, fem glansbilder, som får lov til å være akkurat det i filmen om dem selv: 
Glansbilder. 
"This is us" er dels konsertfilm, dels bakomfilm, dels promotering og breddfull av kjekke gutter på rundt 20 og deres horder med dopamindopa jentefans. 
Søtt, snilt, ufarlig og pent laga. 

Denne filmen er laget for døtre, ikke fedre, og døtrene får akkurat det de vil ha. 
Masse konsertopptak, litt (nesten)private øyeblikk med gutta, noen ømme øyeblikk og en bekreftelse på at 1D er kule, snille, litt rampete og glad i alle som er glad i dem. 
Historien er fortalt med glimt fra X-factor, der de ble satt sammen til et boyband, litt fra hjemmebane og masser fra verdensturneer. 
Japan, Mexico, London, Oslo, New York: 
Fansen er den samme, showet er likt, jentene hyler og guttene synes det er "crazy, but so much fun". 

Som musikkdokumentar er dette relativt uinteressant. 
Etter to-tre år på nakken kan ikke kvintetten fortelle særlig mer enn at det er travelt, de er venner, det har vært et eventyr, det er kjekt å komme hjem av og til og "fansen betyr alt for oss". 
Konsertopptakene er fine, 3D-effektene snaisne (hvis du liker den slags) og produksjonen påkosta og fin.Ingen dypere tanker, diskusjoner eller avsløringer, trolig fordi slikt ikke finnes. 
Ikke ennå. 

Jeg kommer til å ta med min niåring for å se 1D-filmen. 
Hun vil elske den. 
One Direction og Justin Bieber er hennes generasjons mani, og det er revnende likegyldig hva pappa synes om musikken. 
Si hva du vil om One Direction, men hvis du er over 20 år betyr det fint lite. 
Dette er en godteoverdosepose for fansen. 
