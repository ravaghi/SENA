Asus VivoBook S200
Rimelig PC med berøringsskjerm og Windows 8. Vi har testet. 

Dagen før Windows 8-lanseringen var Asus klare med en rekke nye PC-modeller med berøringsskjermer. 
Samtidig kom de på banen med en helt ny serie rimelige maskiner, kalt VivoBook. 

Den minste modellen i serien, Asus VivoBook S200, ser imidlertid slett ikke ut som noen billig-PC. 
Spesifikasjonsmessig har den heller ikke noe å skamme seg over, prisen tatt i betraktning. 

Vi har hatt modellen på test den siste uken, og her forteller vi deg hvilke inntrykk vi sitter igjen med. 

Under 4.000 kroner 

Likhetstrekkene til Ultrabooks er mange, men prisen er vesentlig lavere. 
Den starter nemlig på beskjedne 3.999 kroner veiledende, mens vår testmodell har noe kraftigere prosessor og koster noen hundrelapper mer. 

Her er de viktigste egenskapene i listeform: 

Skjerm: 
11,6 tommer LED-baklyst, blank berøringsskjerm 1366x768 piksler Prosessor: 
Intel Core i3 3217U RAM: 
4 GB (ikke oppgraderbart) Grafikkort: 
Intel HD 4000 Lagring: 320 GB harddisk, 5400 rpm Optisk drev: 
Nei Skjermutganger: 
HDMI og VGA USB-porter: 1 x USB 3.0 og 2 x USB 2.0 Webkamera: 
Ja Kortleser: 
MMC og SD Trådløst nett: b/g/n Kablet nett: 10/100 Mbit Annet: 
Bluetooth 4.0 OS: Windows 8 64-bit Størrelse: 303 × 21,7 × 200 mm Vekt: 1,38 kg Pris: 
Ca 4.400,- (per 14.11.2012) 

Utstyrsmessig er den relativt enkel, men likevel er dette meget bra spesifikasjoner med tanke på prisen. 
Husk også at den kun er 1,7 millimeter tykkere enn kravet Intel har satt til å passe i Ultrabook-segmentet: 

Harddisken har imidlertid ingen SSD-del, så ytelsen vil naturlig nok være noe lavere enn på en Ultrabook. 

Tillitsvekkende 

Lokket er av metall, det samme gjelder dekselet rundt tastaturet. 
Resten av PC-en er av plast, men det er ingen tvil om at PC-en har en innpakning som gir et tillitsvekkende inntrykk. 

Alle tilkoblingspunktene sitter på venstre og høyre side: 

Strøminntaket sitter lengst bak til venstre, og strømpluggen har en fornuftig 90-graders knekk: 

Strømforsyningen veier nesten ikke noe, og sitter på selve stikkontakten. 
Dermed er den også lett å ta med seg i PC-vesken når du er på tur, og dette er noe vi også er vant med fra Asus sine Ultrabooks og ikke minst fra rollemodell Apple MacBook Air: 

Tastaturet er av chicklet-typen, fast og relativt støysvakt. 
Det fungerer absolutt fint. 
Merk imidlertid at tastene er litt mindre enn på større modeller, og at det mangler det behagelige baklyset som dyrere modeller fra Asus kan skilte med. 

Pekeplaten har integrerte felt for venstre- og høyreklikk, og fungerer tilfredsstillende - dog med litt høy klikkelyd, synes vi. 

I leddet mellom skjermen og tastaturet sitter et par høyttalere. 
Og selv om lyden ikke er i wow-klassen, gir vi absolutt godkjent karakter. 
Her er det faktisk noe som minner om bass, og det er ikke hverdagslig på så tynne maskiner. 

Skjermen er blank, slik alle berøringsskjermer er. 
Det gir en del gjenskinn, men ikke mer enn fra konkurrerende PC-er og nettbrett. 
Innsynsvinkelen er ikke optimal, og kontrasten avtar raskt fra sidene. 
Det er imidlertid ikke uventet fra en såpass rimelig modell. 
Men misforstå oss rett - den fungerer absolutt fint. 

Det gjør den også ved berøring, og reagerer kjapt og som forventet. 
Metro-grensesnittet i Windows 8 krever lite maskinkraft, og her er alle bevegelser glidende, uten hakking og andre irriterende krydderier. 

Ytelser og brukeropplevelse 

Og da har vi allerede beveget oss over på neste punkt, og det er hvordan maskinen oppfører seg i praksis. 
For å ta det mest grunnleggende først; maskinen bruker knappe 15 sekunder på å starte, fra helt avskrudd modus. 
Det er imponerende raskt, og vitner om at maskinen er godt konfigurert. 
Det sier også litt om hvilke forbedringer Microsoft har gjort akkurat på dette punktet i Windows 8. 

Vi merker oss at maskinen har en kjølevifte som går konstant. 
Denne avgir såpass mye lyd at dette ikke er en PC vi ville brukt på soverommet hvis andre i rommet prøver å sove. 
Rotasjonen kan også øke under belastning, noe som kan føre til ubehag for oss fintfølende. 

Windows egen «Opplevelsesindeks» gir oss følgende indikasjoner på ytelsen, og her går skalaen fra 1.0 (tregest) til 9.9 (raskest): 

Prosessor: 6,3 Minne: 5,9 Grafikk: 
4,4 Spillgrafikk: 
6,1 Primær harddisk: 
5,5 

Passmark PerformanceTest 8.0 gir oss litt mer kjøtt på benet, og i diagrammene under har vi sammenlignet ytelsen med noen av de mest interessante ultrabookene og «ultrathins» vi har testet i det siste: 

Prosessor: 

Som ventet ligger ytelsen på Core i3-prosessoren et stykke bak Core i5 og Core i7 som sitter i mange ultrabooks, men som du ser er ytelsen bedre enn i AMD-prosessoren i HP Sleekbook. 
Til kontoroppgaver, internett, musikk og video er det imidlertid mer enn tilfredsstillende ytelse.. 

Grafikk: 

En god del svakere ytelse her enn på vanlige Ultrabooks, men det holder fint til alt av 2D-oppgaver, inkluder HD-video i aktuelle filformater, bildebehandling og animasjoner. 

Harddisk/SSD: 

Ett av de største ankepunktene er diskytelsen. 
Den er temmelig svak. 
Naturlig nok milevis bak rene SSD-er, men også 20-30% tregere enn mange harddisker i samme segment. 

Ytelsesmessig er det altså langt fra noe monster, men det hadde vi heller ikke forventet til prisen. 
Den duger nemlig helt fint til lettere oppgaver - som de fleste av oss tross alt bedriver mesteparten av tiden. 

Hva så med batteritiden? 
Ikke så verst. 
Med standardinnstillinger holdt det i 6 timer uten annen belastning enn å være tilkoblet nett, og litt over 3 timer med kontinuerlig videoavspilling. 
Det skulle tilsi bortimot 5 timer med lett, variert bruk. 
Det er absolutt godkjent for en maskin i denne prisklassen. 

Konklusjon VivoBook gir en rimelig inngang til den berøringsfølsomme Windows 8-sfæren. 
Maskinen ser ut som om den koster mye mer, og er akkurat så liten og lett at vi mer enn gjerne har den med oss overalt. 

Ytelsesmessig er den langt fra noe råskinn, og noe viftestøy må du regne med. 
Men for all del, dette er en fin maskin til en overraskende lav pris. 

Asus VivoBook X202E-CT085H 

Også en storebror 

VovoBook S200 har også en storebror, S400. 
Denne har en 14" berøringsskjerm, 500 GB harddisk med 24 GB SSD-del, samt mulighet for å doble RAM-en fra 4 til 8 GB. 

Denne veier 400 gram mer, og måler 33,9 x 23,9 x 2,1 cm. Prisen er satt veiledende til 5.699 kroner. 
Den er på vei til butikkene i skrivende stund. 
