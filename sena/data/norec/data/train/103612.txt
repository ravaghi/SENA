Blåtur m/Jan Eggum «Alle gjør det»
(Kirkelig Kulturverksted) 

Hvorfor gi ut plate uten å ha noe på hjertet? 

Forunderlig nok skulle det bli Jan Eggum som ga det utskjelte begrepet «tvangsrim» en fornyet mening. 

For hadde det ikke vært for Eggums stilsikre melodisans og vokalgruppa Blåturs forsiktige, men ytterst behagelige harmonier, ville denne platen vært en poetisk unødvendighet. 
Eggum har kanskje aldri tidligere skrevet lettere og mer trivielt - til og med hans såkalte politiske tekster har tannbitt som et gebiss. 

Dette er platen for deg som har sans for Eggum uansett, kombinert med yndig, kvinnedominert barbershop. 
Med andre ord en musikalsk bagatell av det ufarlige slaget. 
