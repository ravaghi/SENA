Enkle penger i trange kår
"Magic Mike" er morsom og underholdende, men noe forutsigbart fortalt. 

Å jobbe som stripper, både når det er kvinner og menn som kaster klærne, framstilles vanligvis som en desperat, siste utvei til å tjene gode, enkle penger. 
Men mens kvinnelig stripping på film alltid har et snev av sosial tragedie, framstilles mannlig stripping mer humoristisk og gøyalt. 
Hvem husker ikke den britiske hitfilmen "I blanke messingen"? 
I "Magic Mike" er det likedan. 
Men etter en stund oppdager du at dette er mer enn bare en reinspikka underholdningsfilm om et pikant tema. 

Den selvsikre, stilige Mike (Channing Tatum) jobber som taktekker om dagen og stripper om kvelden. 
På taktekkerjobben blir han kjent med 19-årige Adam (Alex Pettyfer), en blakk sjarmør som bor på sofaen hos sin søster. 
Mike tar Adam med på strippeklubben, skaffer ham jobb og inntog i en glamorøs verden full av tilbedende damer, lettjente penger, dop og fest. 
Drømmejobb! 
Hvem gidder å tekke tak for 10 svarte dollar i timen? 

Men så er det den andre historien. 
Den om at den amerikanske drømmen om å bli rik og suksessfull lever i beste velgående, mens den er nesten håpløs å realisere i et USA i økonomisk krise. 
Strippingen er det enkle valget, godt betalt og med mange hyggelige bivirkninger. 
Men jentene som hviner og putter dollarsedler i G-strengene deres velger ikke en mannlig stripper når de mener alvor med en mann. 
Før eller senere oppdager de alle sammen at strippejobben er et blindspor som bare funker så lenge du fortsatt er vakker, veltrent og sulten på moro og ansvarsløshet, og som i hvert fall ikke leder til at drømmer går i oppfyllelse. 
Tvert imot. 

Her er Adam og Mike svært forskjellige. 
For den arbeidssky døgenikten Adam er målet nådd når han kan velte seg i fest, penger og damer. 
Men Mike har seriøse planer, og jobber hardt og målbevisst med forskjellige forretningsideer på veien mot det endelige målet: salg av egenproduserte møbler. 
Det er Mikes historie følger, det er gjennom hans opplevelser som en ambisiøs mann med surt oppspart egenkapital vi får et innblikk i konsekvensene av dårlige tider og dårlige valg. 

Filmen skal være basert på hovedrolleinnehaver Channing Tatums egne erfaringer som deltidsstripper før han dro til Hollywood, og hans fabelaktige innsats både som skuespiller og danser i "Magic Mike" vil løfte ham flere divisjoner oppover på stjernehimmelen. 
Også Matthew McConaughey gjør en super innsats som den ålesleske klubbeieren Dallas. 

Så lenge filmen skildrer veien opp for Mike og Adam, er "Magic Mike" svært så morsom og underholdende, om enn noe forutsigbart fortalt. 
Når alvoret griper inn, blir historien mer retningsløs, med for mange spor å følge: 
Mikes interesse for Adams seriøse og tilbakeholdne søster Brooke (Cody Horn), Adams utvidede karriere som dopselger, Mikes seksuelle relasjon til den flamboyante psykologistudenten Joanna. 
Alt sammen viktig for å skildre den magiske Mikes situasjon, men litt for mye og litt for overfladisk til at det blir så intenst som det burde vært. 
