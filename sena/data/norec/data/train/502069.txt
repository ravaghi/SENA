«Heimebane» viser et Norge der menn må lære å gi fra seg plass til kvinner
Ved å ta utgangspunkt i det overdrevne, sier TV-serien noe troverdig om oss. 

Utfordringene står i kø for fattige Varg IL. 
Fotballaget har rykket opp til eliteserien, men hovedtreneren rammes av blodpropp kun 13 dager før seriestart. 

Utfordringene står også i kø for ambisiøse Helena Mikkelsen (Ane Dahl Torp). 
Hun blir Vargs nye hovedtrener og dermed den første kvinnelige «sjefen» i norsk herrefotball. 
Det er mange misfornøyde med. 

Men «Heimebane» overrasker ved at misnøyen er komplisert og flerstemmig. 
Man forventer enkel, gammeldags sexisme. 
Og, jo da, sexisme er en viktig ingrediens. 
Men den er like fullt bare en av mange utfordringer, i en overdreven (les: melodramatisk) serie, som også fotballhatende nordmenn kan nikke anerkjennende til. 

For «Heimebane» er en fortelling om å ha høye ambisjoner, men samtidig oppleve at folk rundt deg ikke ønsker å se deg lykkes. 
Dette kunne like gjerne vært en serie om en sykehusdirektør, en politiker eller en general. 
Men «Heimebane» handler altså om en kvinnelig fotballtrener som ender opp i Ulsteinvik. 

Det lille tettstedet i Møre og Romsdal er bakteppe for det som i USA ofte omtales som «workplace fiction»; en sjanger – ofte om kvinner – som omhandler hvordan urettferdighet åpenbarer seg på arbeidsplassen, og hvordan slikt stress har ringvirkninger for livet ellers. 

Helenas problemer preger også datteren Camilla, spilt av talentfulle Emma Bones. 
Hun prøver å støtte moren i en tøff tid, men samtidig finne ut av balansen mellom å være datter og «assistent». 
Hennes historie i «Heimebane» speiler morens historie og gjør at alt det overdrevne fotballdramaet får en tematisk hensikt som beriker serien. 

Bones er et kjærkomment tilskudd som skuespiller, og hun formidler på spennende vis hvordan vanskelige følelser ofte vendes innover. 
«Heimebane» har flere gode skuespillere – og dessverre er det kun Bjarte Hjelmeland som ikke leverer en naturalistisk prestasjon. 
Dialekten hans klinger falskt i et ellers troverdig Søre Sunnmøre. 

Heldigvis for serien er det mange fine skuespillerprestasjoner. 
Vossingen Morten Svartveit er knallgod som Vargs sportslige leder Espen Eide. 
Han ansetter Mikkelsen, og står for sitt upopulære valg. 
Og Svartveit spiller uten å fremheve heltemot eller ridderlighet. 

Han er rolig, tenkende, følsom – et portrett av hvordan moderne maskulinitet kan se ut i et Norge, der menn må lære å gi fra seg plass til kvinner. 

Ane Dahl Torp er på sin side passende teatralsk som en rollefigur som er opptatt av å la resultatene tale for seg. 

For å omskrive John Carews ord: 
Hadde han trent like mye som Ane Dahl Torp, hadde han blitt verdens beste skuespiller. 
Carew er god og tilstedeværende som Ellingsen, en fotballproff som har vært i England, Frankrike og Italia. 
Ellingsen er nå hjemme i Norge fordi han ønsker å utsette pensjonisttilværelsen så lenge som mulig, men også fordi han søker et mer ensrettet liv. 
Da er Ulsteinvik et godt valg, synes det som. 

Og etter hvert blir Ulsteinvik en slags rollefigur i serien. 
Ikke bare fordi steder som Flø og Høddvoll ser vakre ut, men fordi «Heimebane» også handler om et samfunn som må lære seg å takle en overgang til det moderne. 
Fra lokal verkstedindustri til internasjonal kultur. 
Hvor det å etterstrebe likhet er nettopp dette: 
Noe som må etterstrebes. 

Det er ikke alltid man tror på fotballen i «Heimebane». 
Men det serien har på hjertet er både spennende og rikt. 
Og kanskje det er derfor serien heter «Heimebane». 
Ved å ta utgangspunkt i det overdrevne sier den noe troverdig om oss. 

Anmeldelsen er basert på de åtte første av totalt ti episoder. 
