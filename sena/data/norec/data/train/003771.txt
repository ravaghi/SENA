Blue Valentine
Ryan Gosling og Michelle Williams spiller stort og fryktløst! 

Blue Valentine er en vond og vakker film om et forhold på vei mot stupet. 

Ekstra sårt er det fordi filmen ubarmhjertig veksler mellom å skildre den første forelskelsen samtidig som vi ser Dean og Cindy skli fra hverandre. 

Hva kan ha skjedd i mellomtiden? 
Det skremmende svaret er: ingenting spesielt. 
De har fått et barn, et hjem og forsøker å få endene til å møtes i en travel hverdag. 

Skygger av seg selv 

Høres det kjent ut? 
Alle småbarnsfamilier opplever dette. 
Fokuset ligger plutselig på helt andre ting enn det man var opptatt av da man møttes. 

Det som førte Dean og Cindy sammen eksisterer ikke lenger. 
Nå er hverdagen preget av plikter, regninger og familielogistikk. 
De personene de en gang var er nå skygger av dem selv. 

Ingen av dem takler denne overgangen spesielt godt, og nå truer mangelen på kommunikasjon med å ødelegge det som startet så fint. 

Spiller fryktløst 

Både Ryan Gosling og Michelle Williams spiller stort og fryktløst i denne filmen. 

Når vi først møter Cindy, ligger hun i senga med håret over ansiktet. 
Dette er ingen Hollywood-dame som våkner ferdig sminket med nygredd hår. 
Cindy er trøtt, overarbeidet og utslitt av et familieliv som ikke funker. 

Dean er også merket av den nye tilværelsen. 
Den musikalske drømmeren er borte. 
Tilbake står en desillusjonert sliter. 

Begge figurene spilles med beundringsverdig mot av to svært dyktige skuespillere. 
Williams ble Oscar-nominert. 
Gosling burde vært det. 

Gjør stort inntrykk 

Filmens tidshopp er smart planlagt, og understreker avstanden mellom paret som møtes og paret som sliter. 

Det er de samme menneskene, men de seks årene som skiller historietrådene har svært forskjellige stemninger og atmosfærer. 

Felles for dem er at situasjonene og problemstillingene som skildres virker sanne og ekte, og frie for klisjeer og lettvinte løsninger. 
Dermed gjør også filmen et stort inntrykk på meg. 

Rotfestet i ekte følelser 

Regissør Derek Cianfrance, som også har skrevet manuset med Joey Curtis og Cami Delavigne, utforsker hva som skjer når flammen dør, og de virkelige utfordringene kommer. 

Alle involverte presterer til stående applaus. 
Tittelen Blue Valentine høres kanskje ut som en romantisk komedie, men er et dypt seriøst drama, rotfestet i ekte mennesker og følelser. 

Blue Valentine anbefales på det varmeste til alle som noen gang har funnet og/eller mistet kjærligheten! 
