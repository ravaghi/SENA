Clouseau er som oss alle
Glem Peter Sellers. 
Han er borte nå. 
Ta i mot den nye inspektør Clouseau med vennlig skepsis, for Steve Martin mestrer i sine beste øyeblikk franskmannens spesialitet: 
Han er akkurat så spesiell som folk flest. 

Først: 
«Den rosa panteren» kommer seint i gang. 
Jason Statham spiller fotballtrener med uengasjert actiontryne. 
Han er forlova med en Beyoncé som har lest i kontrakten at hun deltar av karosseri-årsaker og lojalt unnlater å bevege kroppen sånn at ikke hudstirrerne skal få nakkesleng. 
Kevin Kline som politisjef Dreyfus virker som en sjenert struts i spurvedansen og kommer ikke helt i gang med å overdrive seg til suksess. 
Det skurer og bremser, som pissevåt strømpebukse mot metallsklie. 

Så kommer Steve Martin inn i filmen. 
Det første som slår en, er at han likner forstyrrende på den aldrende Chaplin. 
Men Martin gestalter virkelig en ny, om enn Sellers-inspirert Clouseau. 
Inspektøren er ikke bare klønete, men virkelig tapt for denne verden, i en slags rus av selvopptatt konsentrasjon. 
Han har et kongelig fravær av tilstedeværenhet. 
Rundt ham raser Jerichos murer mens den uheldige basunblåseren (Clouseau er også en mester i flate metaforer) haster videre i autistisk årvåkenhet. 
Han er mennesketypen Oss Alle, en selvsentriker som er i stand til å bli så engasjert i det han holder på med at han ikke merker konsekvensen av sine handlinger. 
Det er morsomt. 
Vi er morsomme. 

Clouseau skal etterforske både et uvesentlig fotballtrenermord og den rosa diamantens forsvinning, men ingen av delene fører til meningsfylte miljøskifter eller visuelle vittigheter. 
Handlingen blir på en måte ei énpupps grisepurke (metafor, metafor), for mulighetene til koseskifter er få, og manusforfatterne må hale franskmannen på panikk-besøk til New York der han egentlig bare utfører badevann-gjennom-hotelltaket-vitsen og drar hjem igjen. 

Steve Martin legger oss rykkevis flate med nydelige komistønts og anstrengt kroppsballett. 
Men han er ujevn, som det heter i kritikerkretser, og han er mutters aleine. 
Skurken blir patetisk. 
Rollen til Beyoncé er uten mening. 
Hun minner forstyrrende om ei Side 2-forside i Nettavisen, og det er for øyeblikket den verste fornærmelsen et menneske kan bli utsatt for, etter: 
Du ser ut som om du har fått bank i Hotel Cæsar. 
