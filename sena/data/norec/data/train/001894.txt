Helter med hodet over vann
Etterlengtet tilbakekomst av gutta fra Queens. 

Prodigy, den mest talentfulle halvdelen av ikoniske Mobb Deep fra Queens, bestemte seg for å vise frem sin skarpeste side og kjøre rundt med et våpen uten bæretillatelse i hanskerommet fem måneder etter at rapduoen slapp Blood Money (2006) på 50 Cents G-Unit-label. 
Med flere våpendommer under beltet måtte det gå nettopp som det gjorde. 

Tre og et halvt år i fengsel ga en lite etterlengtet pause for legendene. 
Produsent og middelmådig rapper Havoc ble tildelt den utakknemlige oppgaven om å opprettholde Mobb Deep – alene. 
Og selvfølgelig ble de stusselige soloforsøkene fra Havoc forbigått i fortjent tystnad. 
The Black Cocaine EP, en tittel som er rettet mot Black Friday, retter opp mye av skvipet Havoc klemte ut i perioden Prodigy var på ferie for å snekre paller. 

Harde, semi-misatropiske og tidvis majestetiske: 
Mobb Deep er tilbake på vante stier på fem spors-EPen. 
«Black Cocaine» og «Get It Forever» med en opplagt Nas på sistnevnte kuttet er signert din favorittprodusents favorittprodusent, The Alchemist, mens Havoc overrasker med materialet han leverer på «Conquer». 

Unggutten Young Frees «Last Days» er dessverre en blek kopi av en gjennomsnittlig Alchemist-låt og er som sådan The Black Cocaines svakeste bidrag. 
Men engelske Beat Butchas «Dead Man's Shoes» setter standarden for hva vi har i vente – gutta er allerede i gang med å partere lik, uten å nærme seg horror rap-sjangeren. 

Det lover godt for fullengderen som slippes etter EPen. 
Og Prodigy? 
Han har heldigvis ikke mistet noe av det som kjennetegnet ham før de unødvendige åra i fengsel; rå, raspende og meanmugged. 
Akkurat som Mobb Deep alltid bør være. 

Ali Reza Soufi Pour 
