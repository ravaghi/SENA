Fjærlett for førvoksne
Jo da, det funker. 
Komedien «37 1/2» er blitt nøyaktig hva den er ment som: 

En fjærlett, liten smilerynke om og for det konforme, selvsentrerte sjiktet av førvoksne «would be-urbanister» i 30-40-årene - som alle gjerne skulle bodd på Grünerløkka, levd som «Friends» og jobbet i «noe med medier». 

En absolutt velspilt, absolutt velskapt klisjé - der intet er å finne under, i bånn av eller bak det som motstandsløst fremstår på lerretet. 
Som et speil - bevisst eller ikke - av den tidsånd filmen selv så overfladisk parodierer. 

For regissør Idsøe må det ha vært fot i hose. 
Jeg ser for meg den dyktige filmkvinne Idsøe med forbløffelse notere de enorme suksesser for «Friends» og «Bridget Jones». 
Og tenke: 
«Dette kan jammen vi også!». 
Og det kan «vi». 

Mer kan hensikten ikke ha vært: 
En lettflytende, fornorsket krysning av Bridget og Jennifer, hensatt til Grünerløkka, kaffebaren og medieverden. 
Der Selma (Vikstvedt) akkurat nå runder 37 og et halvt, blir sveket av kjæresten, motarbeides av sjefen og underrettes av en pastellfarget parfymedame om at huden nok er blitt noen nummer for stor. 
Og trolig vil ha svært godt av en superkrem til 900 og noe for grammet. 

Hva mer? 
Tja. 
Jo: 
Selma flytter ut (og inn på Løkka), kolliderer med nyyyyyydelige Axel (Røise) og får plutselig gjennomslag hos sjefen - en «mediedame» av tidsriktig gjenkjennelig slag - frydefullt parodiert av Marit A. Andreassen. 

«Omsetjinga» til norsk er velgjort. 
Ganske herlig er en gjentatt intro med strigråtende hovedpersoner - inkludert en riktig inntagende homo-Conradi - som alle hadde tenkt å gifte seg med Kronprinsen, men i stedet må bevitne en rørende TV-vielse med Mette-Marit. 

Et trist, lite mellomspill listes barmhjertig fort forbi, annet ville her fungert lummert. 
Tema er vektløst, forløpet en klisjé. 
Men Idsøe har ikke tatt lett på jobben. 
Musikere og locations er valgt med omhu, filmhåndverkere og skuespillere likeså. 

Alle behersker filmkomediens flytende, presise og absolutt krevende form, med Helén Vikstvedt som et sympatisk, nytt filmbekjentskap. 

I henne har Idsøe funnet en «Bridget» aldeles uten kunstige tilførsler, som fører sin strevende Selma med stort gehør gjennom all motstands verden. 

Og publikumssuksess blir det. 
Garantert! 

ELLEN MARGRETHE SAND 
