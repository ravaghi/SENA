22" ViewSonic 2235wm
Svart såkalt pianolakk er moderne, spesielt hos flat-TVer ser vi tydelig denne trenden. 
ViewSonic sin 22-tommer glinser også med denne finishen, selv om det er en PC-skjerm. 
Smak eller behag? 
Vi har testet. 

Utpakkingen av ViewSonic 2235wm avslørte en glinsende sak i sort lakk, med detaljer i sølv. 
Designet var såpass sterkt at vi tok den på en liten rundtur blant kolleger for å få reaksjoner. 
Disse var svært positive hos flere, ganske likegyldige hos noen og noen var ikke spesielt begeistret. 
Det ble påpekt at dette designet og materialvalget er svært dominerende for flat-TVer for tiden, så på en skjerm først og fremst beregnet på privat bruk er det sikkert ikke dumt å følge opp denne trenden. 

LES OGSÅ: 

De andre 22-tommers skjermene vi har testet nylig, fra Acer og Samsung - har en langt mer nøytral framtoning eksteriørmessig, med slanke rammer i sølvfarget materiale. 
Vi må tilstå at for vår egen del foretrekker vi designet på ViewSonics proff-skjermer, med svært smal ramme i matt sort. 
Det blanke, sorte som kalles pianolakk kan bli litt glorete, synes vi. 
Men det er en smaksak. 
(De mest proffe Steinway-flyglene er forøvrig i matt svart...) 

Hva har den å by på? 

Skjermen har en oppløsning på 1680 x 1050 punkter, en oppløsning vi ellers finner på de mer påkostede 15,4-tommers bærbare samt på 20-tommers LCD. 
Dette bredformatet gir en god arbeidsflate med den svært praktiske muligheten til å ha flere dokumenter/vinduer ved siden av hverandre. 
I tillegg er den selvsagt bedre til video, selv om 16:10-formatet gir svarte felter over og under selve bildet. 

Tilkoblingene er både med VGA og DVI pluss minijack-inngang til de innebygde høyttalerne. 

Foten er ikke spesielt fleksibel, den byr på det samme snevre repertoaret som Acers 22-tommer, skjermen kan bare vippes fram og tilbake. 
Trenger du en 22" skjerm med justeringsmuligheter i foten er det Samsung som leverer dette. 

Foran på foten er det et slags åpent felt som innbyr til å legge fra seg ting i. 
Dette har sammenheng med at ViewSonic har en annen variant av denne skjermen med innebygd dokk til iPod i dette feltet. 
Vi har testet 19-tommers utgaven av denne, du finner den her. 

Betjening 

Knappene sitter nedfelt i buen i fronten, og er dermed litt vriene å trykke ned. 
Det fungerer best når man bruker neglen på selve knappen. 
Menysystemet er oversiktlig og greit og fargetemperaturen har numeriske valg med sRGB i tillegg. 
Det er også ferdige innstillinger for forskjellig fargeintensitet og kontrast/lysstyrke, beregnet på forskjellige bruksområder som tekst, spill, video, bilder osv. 

Bildekvalitet 

Det er samme type LCD-panel som sitter i denne som i de to andre 22-tommers LCD-skjermene. 
Det er et TN-panel som gir rask respons og gode farger, men med begrenset betraktningsvinkel - særlig vertikalt. 

Bilder av hvordan dette ser ut i praksis finner du i artikkelen om Samsungs 22-tommer. 

Skjermen er utmerket til alle typer vanlig PC-bruk, og i tillegg til spill og avspilling av video. 
Det som blir mer kilent er redigering av bilder med justering av farger og lys, siden fargene endrer seg selv med svært beskjede bevegelser. 
Lener du deg tilbake i stolen, strekker deg eller bøyer deg fram mot skjermen, så er det tydelige forskjeller på fargebalansen. 

Bildekvaliteten er med andre ord så godt som identisk på alle disse tre skjermene, det er bare betjening og design som skiller dem. 

Konklusjon 

ViewSonic profilerer seg med den mest elegante 22-tommers bredskjermen, bildekvaliteten er lik konkurrentene, og foten er tilsvarende Acer og langt mindre fleksibel enn Samsungs påkostede løsning. 

Med DVI og noe bedre betjening vil vi nok rangere denne mellom Samsung og Acer. 
Men smak og behag er like gode grunner til å gjøre et valg. 
