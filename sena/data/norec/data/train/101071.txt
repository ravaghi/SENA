Honor 6 er årets beste mobilkjøp
Huawei er på full fart oppover. 
Men foreløpig må du på nettet for å få tak i denne kjempegode telefonen. 

﻿Huawei er en av verdens største mobilprodusenter, og har omsider klart å komme seg med på topp-100-listene over merkevarer folk kjenner til. 

Så hva gjør de da? 
De prøver seg på nytt, med en merkevare som ingen har hørt om. 
Målet er å lage en virkelig heftig mobiltelefon til en lavest mulig pris, slik at produktet skal markedsføre seg selv. 
Ved kun å tilby salg gjennom nettbutikker, kuttes kostnadene ytterligere. 
Dermed kan Honor 6, en av markedets råeste mobiltelefoner, selges til rundt halve prisen av tilsvarende toppmodeller. 

Mobilselskapet Honor 

Huawei har enkelt og greit startet et nytt selskap som kalles Honor. 
Dette selskapet skal konkurrere med Huawei og alle andre mobilprodusenter, og det første produktet på markedet er altså Honor 6. Hvorfor den har fått dette navnet vet vi ikke. 
Med den har ikke 6-tommer skjerm, eller andre egenskaper som peker tilbake på 6-tallet. 
Det skal komme en Honor 3C også, med litt enklere spesifikasjoner og enda lavere pris. 

Honor 6 er en mobiltelefon som i kvalitet og ytelse plasserer seg midt i toppsjiktet. 
Samtidig har den en prislapp som gjør den til en svært billig smartmobil. 
Dette burde få alle som er ute etter en fullverdig mobiltelefon til lavest mulig pris til å stå i kø for å kjøpe Honor. 

Men det kommer ikke til å skje. 
Ikke bare fordi det er vanskelig å stå i kø utenfor en nettbutikk, men fordi nordmenn synes å ha en iboende skepsis til alt som er billig. 

﻿Har mye å fare med 

Det er synd, for om du heller hiver deg over en billig telefon fra en av de mer kjente produsentene, så går du glipp av godsakene du finner i Honor 6. 

Designen på telefonen er ikke spennende. 
Vi har sett telefonen i sort og i hvitt, og den hvite er nok den som har mest særpreg. 
Rammen i metall er ikke helt sort, men nesten. 
Den strekker seg langs sidene og over telefonen, men omslutter ikke bunnen av Honor 6. 
Her er det bare sort plast. 

Baksiden minner om fronten, men her har Honor spandert på seg sitt eget navnetrekk i sølv, og en liten sølvring rundt kameraet. 
Ellers er baksiden ikke i glass, men i en plast som ligner. 
Forskjellen ser du best på at baksiden gir litt forvrengte refleksjoner, noe fronten ikke gjør. 

En ting du raskt vil legge merke til er den gode utnyttelsen av plassen. 
Telefonen har fem tommer stor skjerm, men er knapt større enn den må være for å få plass til skjermen. 
Det betyr at kanten mellom skjerm og ramme er svært smal, noe som bidrar til at telefonen ser elegant ut. 
På den hvite modellen synes dette svært godt. 
På den svarte ser du det bare når skjermen er tent. 

Materialene i telefonen skal være laget for å redusere varmeutviklingen inne i telefonen. 
Byggekvaliteten virker god, og avslører på ingen måte at dette er en billig mobiltelefon. 
Men noe smykke er Honor 6 heller ikke. 

Fargesterke menyer 

Brukergrensesnittet er Android-baserte EMUI 2.3. Meningene om dette grensesnittet er delte. 
Noen mener det minner for mye om iPhone, mens andre savner å ha en egen applikasjonsmeny. 
Her er nemlig alle apper plassert på frontpanelene. 

Ikonene er plassert på bakgrunner som er noe midt imellom sirkler og kvadrater. 
Disse har ganske klare farger, og bidrar nok til at enkelte mener det kan minne om ikonene på iPhone. 
Det gjør også det faktum at du ikke har noen applikasjonsmeny du kan åpne. 

﻿Muskelmobil med åtte prosessorkjerner 

Telefonen kjører Android 4.4 (KitKat), og har kraft i massevis. 
Vi kjørte det grafikkrevende spillet Asphalt 8 på telefonen, og kunne konstatere at grafikkbrikken gjør en strålende jobb. 
Telefonen har også en lynrask 8-kjernet brikke, der fire kjerner er store og fire en del mindre. 
Prosessorkjernene kan kjøres samlet eller hver for seg, og ved å skru av eller på én og én kjerne har Honor lyktes med å gjøre telefonen ekstremt strømeffektiv. 

Brikken i telefonen er en Kirin 920 som Huawei utviklet, og dette er en av de raskeste systembrikkene du kan få i en mobiltelefon i dag. 
Telefonen har også 3 GB arbeidsminne. 
Du skal atskillig høyere opp i pris for å finne andre Android-modeller som kan skilte med dette. 

Om du ikke er så opptatt av målte ytelser, kan vi forsikre deg om at den opplevde ytelsen er svært god. 
Du merker kreftene når store apper skal åpnes, eller når du bruker krevende applikasjoner. 
Her glir alt som en drøm. 

Musikkspiller med litt lav lyd 

Musikkspilleren er oversiktlig og grei, med god formatstøtte. 
Men vi savner en equalizer som lar oss justere forholdet mellom de ulike frekvensområdene. 
Til gjengjeld har den en god søkefunksjon. 

Spilleren leverer et brukbart lydbilde, men vi hadde gjerne sett at det var litt høyere effekt på lydutgangen. 
Vil du spille høyt på tungdrevne hodetelefoner vil du antagelig bli skuffet. 

Kameraet imponerer 

Kameraet i Honor 6 tar bilder med 13 megapiksler oppløsning. 
Kameramodulen er det Sony som har levert, og det fungerer utmerket. 
Det er kanskje ikke like mange fancy effekter på dette kameraet som på enkelte av konkurrentene, men kameraet har det du trenger. 
Du kan få gode bilder med autofunksjonene, eller du kan være kreativ med mange manuelle innstillinger. 
Det er også mulig å endre fokusområde etter at bildet er tatt. 

En kameralampe med to dioder hjelper deg ved fografering i svakt lys. 
Vårt inntrykk er at kameraet tar bilder med relativt lite signalstøy, i alle fall så lenge det ikke er altfor mørkt. 
Videokameraet fungerer også bra, selv om det kan bli noe hakking om du flytter kameraet raskt. 

﻿Smarte funksjoner 

Honor 6 er spekket med smarte funksjoner. 
Blant annet har den en app som kalles «mobilbehandling», og som sørger for å holde telefonens minne optimalisert. 
Her kan du også ta sikkerhetskopi, velge hvilke apper som skal få tilgang til Internett, stenge av for innkommende anrop, velge hvem som skal få lov til å forstyrre deg selv om «ikke forstyrr» er aktivert. 
Du kan også automatisere tjenesten, for eksempel om du vil unngå å bli forstyrret om natten. 

Bruker du appens «trakasseringsfilter» kan du blokkere søppelmeldinger, masete telefonselgere eller andre du ønsker å svarteliste. 
I tillegg har appen et godt verktøy for strømstyring. 

En annen ting vi liker er telefonens filbehandler. 
Denne gir deg god oversikt over hva du har lagret på mobilen og tilhørende minnekort. 
Det eneste vi savner her er en integrering av mapper på skytjenester. 

Telefonen har alle standardappene, og kommer også med Kingsoft Office tekstbehandling, regneark og presentasjoner. 
En fullverdig Office-pakke som alle Android-brukere kan laste ned gratis. 

Alternativene 

﻿Det er ikke lett å finne alternativer som kan konkurrere med Honor 6. 
Denne telefonen er et overflødighetshorn av kraft og funksjonalitet, samtidig som den er både brukervennlig og billig. 
Vil du ha en billig smartmobil med penere design, kan Huaw﻿ei Ascend P7 være et alternativ. 
Denne er tynnere og lettere, og har den samme skjermen som Honor 6. 
Den har også et litt bedre frontkamera, men ligger et godt stykke bak når det kommer til batterikapasitet og prosessorkraft. 
Prisen er også litt høyere. 

En annen løsning er å hoppe over på Windows Phone. 
Du kan gjøre et kupp på Nokia Lumia 925 i enkelte butikker. 
Denne har et svært bra kamera, men «bare» 4,5 tommer skjerm. 
Til gjengjeld er det en god AMOLED-skjerm. 

Vil du heller ha en toppmodell? 
Dette er de beste mobilene nå 
