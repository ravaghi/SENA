Låtanmeldelse:Röyksopp 
- «Skulls» 

Röyksopps nye single er begynnelsen på slutten. 

LÅT: ELEKTRONIKA 

(Warner Music) 

Iallfall slutten av en epoke, om vi skal tro Torbjørn Brundtland og Svein Berge selv. 
«The Inevitable End», som kommer den 10. november, blir deres siste album. 

– 
Vi føler at dette er et farvel til det tradisjonelle albumformatet. 
Vi skal ikke slutte å lage musikk, men dette er det siste som kommer i albumformat fra oss, sier duoen i en pressemelding som følger med deres flunkende nye single, «Skulls», og legger til at de nå ønsker å eksperimentere mer åpent med hvordan de skal dele musikken sin. 

Denne første smakebiten på det siste albumet fra Norges mest suksessrike elektronika-pionerer er da også blitt lydsporet til en vei hvor sikten er så dunkel at du ikke helt ser målet. 
De dystre, repeterende synth-riffene er mørkere enn man vanligvis forbinder Röyksopp med, hvilket bare understreker uvissheten rundt hva som kommer til å skje inn i fremtiden. 

På denne måten blir «Skulls» en utmerket, mørk forløper til det som skal bli en lysende karrieres aller siste avtrykk. 

Samtidig er den lille vokalen i låten kjørt så ettertrykkelig gjennom vocoder-kvernen til Kraftwerk at man kan mistenke Röyksopp selv å hylle sine egne forbilder på sitt farvel-album. 

– If you wanna ride with us ..., er mantraet som går gjennom «Skulls». 
Det tror jeg helt sikkert Röyksopps fans og alle oss andre kommer til å gjøre, selv om de for all fremtid vil presentere seg i alternative formater. 

«The Inevitable End» vil for øvrig gjestes av blant andre to velkjente samarbeidspartnere for Röyksopp, svenske Robyn og vår egen Susanne Sundfør. 
