Prøvekjørt:Foredlet Mazda 6 

BARCELONA (DinSide Motor): 
Hvis du ikke vil kjøre det samme som alle andre er nå Mazda 6 et vettugt alternativ. 

I det norske bilmarkedet er mellomklassen uhyre viktig for de store produsentene og det er i stor grad storselgere som Toyota Avensis, VW Passat og Ford Mondeo som, sammen med et utvalg folke-SUVer, dominerer helge- og ferieutfartene her til lands. 
Som oftest er det stasjonsvogn-utgavene som selges. 

Outsidere 

I tillegg til den nevnte trioen finner man, i dette segmentet hvor konkurransen er steinhard, noen populære outsidere. 
Opel Insgnia er den nyest ankomne, og burde ha adskillig bedre salgstall enn den har. 
Honda Accord, og Subaru Legacy er alternative produkter fra Japan; Citroën C5, Renault Laguna og den forsvinnende Peugeot 407 er franskmennenes bidrag i klassen. 

Forbedret Mazda 6 

Mazdas viktigste modell, Mazda 6, har også en posisjon som kunne vært bedre. 
Da vi testet dagens generasjon første gang fant vi en del punkter å sette fingeren på og som gjorde at bilen etter vår mening ikke nådde opp i konkurransen. 
Etter bare litt mer enn to år på markedet har Mazda tatt en del grep og oppgradert sin mellomklassebil merkbart. 
Vi har vært i Spania og testkjørt den. 

Enda mer dynamisk utseende 

De minst viktige forandringene er rent estetiske. 
Vi syntes allerede Mazda 6 var en pen bil og det er den fortsatt. 
Den er mye mindre kjedelig å se på en det meste annet fra denne bilklassen som ruller på norske veier. 
Både front- og baklyktene er redesignet og den nedre delen av fronten harmonerer nå bedre med resten; spesielt er nå tåkelysende omgitt av en vingeformet ramme som passer bedre til helheten. 

Forfinet innvendig 

Endringene i interiøret er viktigere. 
Vi var ikke spesielt begeistret for førermiljøet tidligere; vel var det oversiktlig nok, men materialvalg og kvalitetsfølelse førte til minus i margen. 
Mazda har tatt negative tilbakemeldinger på alvor og forbedret disse punktene. 
Vi liker interiøret en god del bedre nå og de rene linjene preger fra nå et mer høyverdig interiør. 
Setene vi fikk sitte i i testbilen var helt OK med pluss i margen for markante sidevanger som gir god støtte. 

Plassforholdene er ikke endret og ligger på det gode gjennomsnitt for klassen. 
Dette gjelder både bakseteplass og bagasjerom. 
Fleksibilieteten er fortsatt god og baksetene felles ned med et håndgrep, noe som gir et flatt lastegulv og - i stasjonsvognen - 1,7 kubikkmeter lasterom. 
For øvrig er åpningen til lasterommet svært generøst og gjør innlasting av store gjenstander lettere enn i mange andre stasjonsvogner. 

Bedre å kjøre 

Så til kjøreopplevelsen. 
Vi fikk kjørt nye Mazda 6 som stasjonsvogn og som kombi. 
Bortsett fra et støynivå som er ørlite grann høyere i stasjonsvognen – men uansett helt godkjent heretter, er det ikke store forskjellen å spore mellom de to. 
Kjøremessig fungerer begge bra. 
Mazda opplyser at de har jobbet med understell, fjæringer og spesielt forstillingen med tanke på å kombinere den fine dynamikken bilen allerede er kjent for, med mer betryggende kjøreegenskaper og bedre stabilitet. 
Sistnevnte fikk vi en føling med i høy hastighet på motorveien og den forbedrede stabiliteten og kjøreegenskapene som virker ryddigere, kombineres nå med den velkjente, sporty kjørefølelsen vi kjente fra før og gjør helheten klart mer harmonisk. 

Fine dieselversjoner 

Når det gjelder motorer er det fortsatt diesel og atter diesel som gjelder i dette segmentet. 
Heldigvis har Mazda nå et utmerket tilbud av dieselmotorer, alle basert på 2,2-litersblokken som nå er blitt modernisert. 
To av variantene kommer til Norge – en 129-hestersversjon og en kraftpakke med 180 hestekrefter og 400 solide newtonmeter. 
Vi kjørte begge og kan konstatere at dette er moderne, kraftige og kultiverte maskiner. 
De er stillegående med et mykt og rundt lydbilde og avgir dessuten lite vibrasjoner. 
Er det verdt 85.000 kroner ekstra å satse på den sterkeste versjonen? 
Vårt svar er et klart nei. 
Så mye penger for å oppgradere til ”sports-dieselen” kan ikke rettferdiggjøres – selv ikke om du ofte drar til Tyskland og kjører på Autobahn (i praksis det eneste sted hvor du virkelig vil kunne utnytte de ekstra – og utvilsomt imponerende – kreftene). 

Tilgjengelige motorer i Norge: 

Påslag for kombiversjonen er 6.000 kroner, stasjonsvognen kommer på ytterligere 6.000 – altså totalt et tillegg på 12.000 kroner i forhold til sedanen. 

Greit standard-utstyrt 

Fornyede Mazda 6 koster fra 291.000 kroner for den som kjøper sedan med standard utstyrsnivå. 
Det skal sies at dette er helt kurant; aluminiumsfelger i ny design (16”), automatisk fartsholder (Cruise Control) og kjørecomputer er for eksempel med i utstyret på standardnivå, som heter Advance. 
Innstegsutførelsen 
Go utgår – i praksis kjøpte ingen denne. 
Dermed er Mazda 6 greit utstyrt fra start. 

Neste utførelse heter AdvancePlus og innbefatter i tillegg for eksempel 17-toms alufelger, bi-xenon hovedlys med adaptive, svingbare kurvelys, tåkelys foran, CD-veksler (6 plater)/MP3, bakkestartassistent, regnsensor og elektrisk innfellbare speil. 

Øverste utstyrsnivå, Sport, er nå tilgjengelig også med dieselmotoren på 129 hestekrefter, noe som gjør at flere kunder får tilgang til denne attraktive utstyrspakken. 
Den inkluderer blant annet 18-tommers hjul, Bose-lydanlegg, parkeringssensorer foran og bak, radarbasert overvåkning av kjøretøyet bak - blindsonevarsler, alarm og delskinn-interiør. 

Bra, Mazda 

Totalt kan vi si oss fornøyd med førsteinntrykk av det forbedrede produktet Mazda nå lanserer i markedet. 
Fornyede Mazda 6 har beholdt de gode sidene samtidig som Mazda viser at de tar kritikk og tilbakemeldinger på alvor ved å utbedre svake sider ved bilen raskt og få den oppgraderte modellen på markedet allerede nå (det er knapt to år siden stasjonsvognutgaven av annen generasjon Mazda 6 kom på markedet). 

Nye utgaven av Mazda 6 kommer til Norge i slutten av mai, men de fleste kundene – de som skal ha stasjonsvogn, må vente en måned til. 
Prisene for versjonene som kommer til Norge er som følger: 
