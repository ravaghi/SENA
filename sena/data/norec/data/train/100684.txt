Sansenes rike
Når hippier får frie tøyler på Xbox 360, er resultatet sjiraffer i verdensrommet. 

Et svært psykedelisk verdensrom, vel og merke. 

Jeff Minter er en gammel veteran fra Commodore 64, og står bak klassikere som «Revenge of the Mutant Camels», «Iridis Alpha» og «Tempest 2000». 
Han har dessuten laget visualiseringsprogrammet til musikkavspilleren på Xbox 360, og har nå altså fått frie tøyler til å lage et spill. 

I «Space Giraffe» styrer du en sjiraff i verdensrommet som skal skyte vesener som kommer mot deg på et nett. 
Aller helst skal du la vesenene komme helt nær deg, slik at du kan bølle de vekk. 
Dette resulterer nemlig i mye større poengsummer. 

Det høres kanskje banalt og kjedelig ut, men Jeff Minter, som den gamle hippien han er, har gitt spillet en svært psykedelisk innpakning. 
Bakgrunnen er full av farger og animasjoner, tekst og poengsummer flyr mot deg, og et titalls lydeffekter kjemper om oppmerksomheten oppå et drivende teknosoundtrack. 

Resultatet er overveldende for sansene. 
Space Giraffe er en blanding av ecstacy og LSD i spillform. 

Og det er også spillets største problem, dette er nemlig ikke noe for alle og enhver. 
Den frenetiske grafikken og lydene gjør at det kan være vanskelig å få med seg hva som skjer på skjermen, og å bli en god spiller krever svært gode ferdigheter og reaksjonsevner. 

Det hjelper heller ikke at grunnprinsippet i spillet er identisk med «Tempest», et spill Jeff Minter har laget i nye utgaver i snart 15 år. 

«Space Giraffe» er en opplevelse for sansene, og et spill som vil få de fleste til å sitte igjen som et stort spørsmålstegn. 
Men har du lynraske reaksjonsevner, og sansen for skytespill som krever mye øving, bør du absolutt vurdere å bruke et par 20-kroninger på dette. 

PS: 
«Space Giraffe» koster 400 Microsoft Points (ca. 40 kroner), og er kun tilgjengelig for nedlasting på Xbox Live Arcade. 
