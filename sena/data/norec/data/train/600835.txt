Film for hele familien
Animasjon/barnefilm 

TYSKLAND 2014 

Regi: 
Ali Samadi Ahdi 

Manus: 
Thomas Springer 

Norske stemmer: Kevin Haugan, Per Skjølsvik, Ivar Nørve, Unn Vibeke Hol, Katrine Blomstrand, Trond Teigen 

Aldersgrense: 
Tillatt for alle 

Egnethet: 
Barn 

De fleste med små barn har vært innom Sven Nordqvists herlige barnefigurer Gubben Pettersen og bestevennen hans katten Findus. 
Og ofte er det ikke det som skjer forrest i bildet som er det mest spennende eller morsomme. 
Det samme oppleves i denne filmatiseringen. 
Hønene bruker perlesmykker og rare små vesener bor i veggene og finner på skøyerstreker. 

«Gubben og katten — masekråker og bestevenner» forteller historien om hvordan katten kom til Gubben, og om hvordan de raskt ble bestevenner. 
Vi får også se hvordan de hamler opp med hønsetyver, kaklende høner og en hane som bare galer og galer. 
Det går an å ha to bursdager i året, og de kan feires med pannekakekake, men aller best er det når bursdagen deles med gode venner. 

Selv om enkelte av karakterene er blitt litt for «tyskifiserte» for min smak, er filmen absolutt tro mot de originale hovedpersonene og magien dem imellom. 
Filmen er passende for de minste, selv om den er noe lang, men den er likevel ikke for barnslig for de litt større barna. 
Den er spennende uten å være direkte skummel, og morsom også for oss voksne. 

Absolutt en film som kan nytes med hele familien, selv om de minste kanskje ikke klarer å sitte stille helt til den er ferdig. 
Verdt et forsøk. 
