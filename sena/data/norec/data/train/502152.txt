Varmet godt på en iskald kveld
Leverte på alle måter. 

Ørkenrockerne i Queens Of The Stoneage holder fremdeles koken mer enn tjue år etter. 
Og tirsdagens konsert på Bergenfest retter på alle måter opp det noe labre inntrykket fra forrige besøk her i byen i 2008. 
Og vel så det. 
En avslutning på festivalens første kveld som lover godt for resten av uken. 

Bandet begynner med «A Song For The Deaf» fra albumet med samme navn. 
Det låter riktig solid, tungt og gjennomført. 
Noe mer respons fra publikum blir det med «No One Knows» fra den samme platen. 
Litt merkelig er det likevel med en lengre trommesolo allerede i andre låt, men Queens Of The Stone Age har et visst rykte for uforutsigbarhet, så da så. 

En noe kryptisk innledning fra Josh Homme om skandinavisk mytologi er det tid for «My God Is The Sun». 

Da Queens Of The Stone Age varmet opp for Foo Fighters på Koengen for ti år siden var frontfigur Josh Homme småsyk og vindkastene sørget for at lydbildet var så som så. 
Konserten ble da også av det forglemmelige slaget. 
Denne kvelden ser det virkelig ut til at bandet storkoser seg og det samme gjør da også publikum – småsur kald vind til tross. 

«The Way You Used To Do» får virkelig liv i dansefoten og det kan saktens trenges. 
Om himmelen er aldri så skyfri så kryper kulden inn i både marg og ben. 

Så roes det hele ned med «Long Slow Goodbye». 
For bandet har faktisk en ballade innimellom og er langt fra bare tungt øs. 

Litt kvasifilosofi og røykepause fra Josh Homme og uhemmet skryt av morgendagens artist Nick Cave. 
Og en oppfordring til publikum om å kaste buksene ettersom det er lyst hele natten. 
Selv i kortermet skjorte lar han seg tydeligvis ikke merke med at temperaturen etter hvert har sunket til under ti grader. 

«Make It With Chu» er ren pur pop, og kanskje litt uvant i forhold til det en ellers er vant til å høre fra den kanten. 

Det nærmer seg slutten og tempoet skrus opp en del med «Go With The Flow» – riktignok i en noe annerledes versjon enn vi er vant til. 
Før det hele avsluttes med en heller støyende utgave av «Songs For Dead». 

Deretter settes alle forsterkerne på full feedback og vekker opp både Fjellsiden og halve Sandviken. 
