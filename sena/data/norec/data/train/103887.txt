Pink:«Try This» 

(Arista/BMG) 

Nytt, naturlig steg mot å bli en «rock-chic» som verden trenger. 

«Try This» åpner feiende friskt med den undervurderte singlen «Trouble» og klubbvennlige «God Is A DJ» (må ikke forveksles med «Faithless»!). 
Her viser Pink en tyngde hun savnet forrige gang, og Rancids Tim Armstrong har da også bidratt på flere spor her som gjør «Try This» til en mer troverdig rolletilpasning for jenta som elsker å heve langfingeren mot konvensjonene. 

Mer kraft i stemmen har hun også fått, noe som gjør roligere spor som den insisterende «Oh My God» - en vellykket duett med Peaches - og balladen «Catch Me When I'm Sleeping» mindre tilgjorte enn tilfellet var på «M!ssundaztood». 

«Try This» er et mye jevnere album enn forgjengeren, men mangler kanskje de helt klare single-smellene. 
Sånn sett er «Feel Good Time» den beste her, men den ble vi jo litt ferdig med i forbindelse med «Charlie's Angels»-filmen. 

Likevel er Pink helt klart i ferd med å finne sin helt egen personlige stemme i en ellers svært så polert verden. 
