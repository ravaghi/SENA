Thrash-klassikerfra Kolbotn
Nekromantheon er et relativt nytt band, men det høres ikke sånn ut. 
Man får derimot følelsen av å lytte til kvalitetsthrash komponert på midten av 80-tallet. 
Bandet har sånn sett få nyskapende elementer ved seg, men alt må jo ikke på død og liv være nytt og annerledes. 
I hvert fall ikke når man klarer å befeste seg som et spennende band i en etablert sjanger så til de grader som Nekromantheon gjør. 
Dette er knallhard, fengende, skitten thrash metal av beste merke. 
Fabelaktig gitararbeid, komposisjoner som sitter som et skudd, vokal som ikke forsøker å ta oppmerksomheten fra helheten. 
Bandet spiller på Tribute i Sandnes sammen med Aura Noir i morgen. 
Skal vi dømme ut fra årets utgivelser fra disse to bandene, kan dette bli et av live-høydepunktene denne sesongen. 

Beste spor: 
"The Usurper Command". 
