Kings Of Leon:«Only By The Night» 

(RCA/SonyBMG) 

Ikke mye moro igjen her. 

Det er bemerkelsesverdig at Nashville-bandet Kings Of Leon er blitt vaskeekte popstjerner i England, uten å egentlig å bety noe som helst i hjemlandet USA. 
Men ikke så bemerkelsesverdig som hvor kort tid det har tatt dem å gå fra å være unge, skjeggete rabagaster med adrenalin og overskudd nok til tre band, til å bli mette, livstrette arenarockere i kneipbrødklassen. 

Caleb Followill stemme og snodige aksent er det som er igjen av særpreg. 
Musikken er blitt en ekkodynket «middle of the road»-rock, stor i lyd og grå i innhold. 
Tekstene er tilsvarende gledesløse. 
Selv i «Manhattan» og singelen «Sex On Fire», de tross alt sterkeste kortene her, føles det som om noen har tvunget dem opp fra sofaen mot deres vilje. 

De er bare i midten i 20-årene, men virker allerede å ha gått lei hele greia. 
Til å bli trist av. 

ANBEFALTE KJØP: 
«Manhattan», «Sex On Fire» 

MORTEN STÅLE NILSEN 
