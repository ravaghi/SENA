Stakkars store sterke karer
Det er litt synd på "Mannegruppa Ottar". 
Ikke provoserer de. 
Ikke er de særlig morsomme, heller. 

TV: 
Kan noen åpne vinduet? 
Det lukter litt promp her, liksom. 

Dessverre er det også omtrent det eneste vi sitter igjen med etter første runde av studioshowet «Mannegruppa Ottar». 
Provoserte er vi i hvert fall ikke. 
Ikke har vi ledd noe særlig, heller. 
Og så vi som hadde gledet oss! 

TV for mannemenn 

Radio- og TV-fjes Geir Schau og kompani har solgt inn programmet som et show som «tar mannfolk på alvor og kvinnfolk på rumpa». 
Drøyere enn «Manshow». 
Ja, innledningsvis forteller Schau at nå blir det endelig saker for den ekte mannen. 
Han som «er lei damer som gnåler om mensen, vasking, orgasmer og likestilling». 
Han som «klør seg på balla, drar på jakt og fiser når han vil». 
Han tar sågar plass mellom to damer ved strippestenger. 

Flott, tenker vi. 
Kjør på med vittige skråblikk og freske fraspark mot det overfeminiserte samfunnet det snakkes så mye om. 
Vi er klare for full pupp og fullt trøkk! 

Det får vi ikke. 

Gamle groviser 

Vi får er et par halvgode sketsjer, gamle groviser og lavbudsjettstudio med lav temperatur. 
Først kommer konkurransen «mann eller mus» hvor publikum skal gjette om de ser et fotografi med utsnitt av en vagina eller en kar. 
Det tar ikke av. 
Stand up-komiker Vidar Hodnekvam ramser opp en tirade om idrettsdamer som ser ut som menn. 
Heller ikke særlig freskt. 
De prøver å provosere ved å slenge ut av seg slikt som at «jenter har ikke humor», men det smeller ikke. 

Morsom Y-faktor 

Det som funker best er realitykonkurransen Y-faktor, hvor den beste mannemannen skal kåres av et utvalg gutter. 
De filmes med skjult kamera mens de intervjues av ei dame med kolossalt puppestell. 
For hver gang gutta titter i kløfta, får vi høre en bertelyd. 
Det blir mye berting, og gutta er morsomme. 
Vi ler også av medprogramleder Isac Trekreems snedige, selvsnekra løsning på den evige problematikken «hvordan tisse med morrabrød». 

Lavmålet er innslag som når Treekrem skal svare på spørsmål fra Schau, og for hvert riktig svar, skal ei dame ta av seg et plagg. 
Det er lavmål fordi spørsmålene er gamle vitser som «hva er det smarteste som er kommet ut av kjeften på ei blondine?». 
Svaret er som kjent pikken til Einstein. 
Hallo Schau, rorbua ringte, de vil ha tilbake vitsene sine. 

Dama kler for øvrig ikke av seg. 
Ikke de to som står og ser flaue ut ved strippestengene, heller. 
De er som resten av showet. 
Ser lovende ut, men tar ikke av. 
