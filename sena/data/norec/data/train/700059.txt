Rørende musikalsk sjarmbombe
Norge har fått sin "Mamma Mia" eller "Hver gang vi møtes"-film, om du vil. 
Den funker. 
Og svinger! 

Ideen er langt fra ny. 
Suksessmusikalen "Mamma Mia" har jo nettopp en handling som er basert på bare ABBA-tekster. 
Likevel virker det både modig og originalt når vi får en norsk variant, basert på sanger signert Jan Eggum og Halvdan Sivertsen. 
Filmen er som en sommerfuggel i vinterland i den norske filmfloraen de siste årene med sin varme, rørende intimitet og herlige musikk. 

Jan Eggum og Halvdan Sivertsen har begge et hav av gode, fine viser å øse av. 
Og utvalget som danner den enkle, men effektive historien om livet i en idyllisk liten bygård i tre i Oslo, har en fellesnevner: de handler nesten alle om kjærligheten, forelskelse, lidenskapen og alle de andre intime tankene og følelsene som dukker opp når kjærligheten banker på. 
Men kjærligheten kan også være komplisert og smertefull, og Sivertsen & Eggum har viser for det også. 

Komplisert kjærlighet 

Filmen åpner med Eggums fabelaktige "Heksedans" i et knalltøft arrangement. 
Alle de fem hovedskuespillerne bidrar med sang: læreren Kari, nordsjøarbeideren og alenefaren Sigurd, komponisten og ekspeditøren Lise, taxisjåføren Per og forretningskvinnen Gry. 
Det de fem har til felles er at de bor i den samme idylliske bygården, med et lite hagetun i midten. 
Ensomme er de vel mer eller mindre alle sammen, og gradvis oppdager flere av beboerne at "den rette" kan befinne seg i samme bygård. 
Men fem er jo en for mye til at det kan bli gjensidighet og lykke for dem alle sammen. 

Det uvante i at folk synger istedenfor å snakke blir fort en vane for dem som sliter med slikt. 
Alle aktørene, både sangere og skuespillere, behersker rollene sine fint. 
De mange tette nærbildene understreker intimiteten: vi kommer svært tett på nabolagets innerste tanker og følelser på en både rørende og gjenkjennelig måte. 

Det er ikke nødvendigvis en musikalsk hitparade vi får servert, historien kommer heldigvis først. 
Den er enkel, men søt og logisk, og den engasjerer såpass at tekstene får den ekstra oppmerksomheten de fortjener. 
Kanskje følger filmen teksten litt vel bokstavelig i blant, men det bidrar til gjengjeld got på den folkelige sjarmskalaen. 

Rørende sjangerperle 

"Ta meg med!" er en sjangerperle som gir sol i sjelen, med masse skjønn musikk i flotte arrangementer. 
Hele familien kan kose seg med denne sammen. 
For romantikkens skyld. 
For spenningens skyld. 
For musikkens skyld. 
Eller for hele pakken. 
