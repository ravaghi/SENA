Paperboys: «The Oslo Agreement»
(Bonnier Amigo) 

Sprøtt å tenke på at Paperboys virket som historie for kun et par år siden. 

Med «Lonesome Traveller» har Vinni bevist at hans teft for lettbente poprap-hits lar seg forene med ønsket om å utvide horisonten. 
På Paperboys' første album siden 2005 går han enda dypere, og med hell. 

Åpningssporet «The Way» tar tempoet helt ned med seig funk av Sly Stone-skolen, og Anders Møllers lydbilde viser seg umiddelbart å være en widescreenopplevelse, med mangefasetterte rytmer, eksotiske detaljer, tung dub-bass og så tykke lag av damekoringer at Vinnis «Korslaget»-opptreden på TV2 ikke fremstår fullt så horete likevel. 

Vinni velter seg med høy trivselsfaktor i denne ekspansive, globalt bevisste hip hop'en. 
Han synger mer enn han rapper, og når fantastiske høyder på «The Greatest Thing» og «Out Of Control», som er spirituelt ladet hip hop-funk på et helt nytt nivå her til lands. 

Dette er ikke tidenes jevneste plate, men selv i «hvilelåtene» skjer det så mye tiltalende og inspirert at interessen vedvarer. 

Den grundig rockskolerte Møllers inntreden har tydeligvis gitt Vinni en kreativ forløsning som heldigvis ikke resulterer i en bastardisert rock/rap-hybrid; snarere er dette blitt et av de mest sprudlende musikalske album i norsk hip hop til nå. 

ANBEFALTE KJØP: 
«Easy Street», «On A High», «The Greatest Thing», «After All», «Out Of Control» 

Slippes 31. august 
