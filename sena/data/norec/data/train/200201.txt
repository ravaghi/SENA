Netgear ReadyNAS Duo V2
Nettverkslagring er nå både enkelt og raskt. 

Felles lagring er praktisk for bilder, dokumenter, filmer, musikk og annet som alle på hjemmenettverket kan dele. 
Men hvordan? 
Hva er den rimeligste, raskeste og mest fleksible løsningen? 

Alternativet er enten en PC som står på hele tiden, eller en NAS (Network-attached storage) eller nettverksdisk på norsk. 

Tidligere har NAS-enheter vært småknotete å forholde seg til, og de har også vært tregere enn selv en svært enkel PC. 
Derfor har vi i de senere år sverget til å sette opp en egen PC til felles lagring, med stillegående og strømsparende komponenter. 

Men det har skjedd ting. 
Dagens testprodukt fra Netgear er et svært tydelig eksempel på det. 

Netgear ReadyNAS Duo V2 

Duo betyr i denne sammenhengen at den har plass til to 3,5-tommers SATA harddisker, hver med en kapasitet på opptil 3TB. 

Selve boksen er på størrelse med en lav brødrister og er helt i metall. 
Den har tilkoblinger på baksiden til nettverket og ekstra lagringsenheter. 
Nettverksporten støtter Gigabit nettverk og det er to USB 3.0 porter til ekstra lagring. 

Strømforsyningen på 60W er ekstern, og er på størrelse med en middels lader til bærbare PC-er. 

På fronten finner vi av/på knapp og en backup-knapp. 
Denne er tilknyttet USB 2.0 porten og setter i gang backup av en minneplugg eller annen USB-lagringsenhet som kobles til denne. 

Dekselet i front åpnes og svinges til siden for enkel tilgang til diskene. 
Et lite trykk og disken frigjøres fra kontakten mens en spak vippes opp, og man kan trekke braketten med disken ut. 

I vårt testeksemplar var det montert og klargjort en 3,5-tommers disk på 1 TB. 
For å montere inn enda en disk er det bare å ta ut braketten, skru fast disken og dytte inn braketten igjen. 

Hvis du av en eller annen grunn ønsker å sette i en 2,5-tommers disk eller SSD blir det plundrete. 
De brakettene vi har sett som følger med de små enhetene lar seg ikke feste i braketten i NAS-en. 
Men med drill og oppfinnsomhet kan man alltids få det til. 

Diskene formateres når de installeres i NAS'en og du kan ikke bruke disker som er ferdig formatert og beholde informasjonen. 
Dataene må kopieres over etter at NAS-en er satt opp. 

Diskene kan settes opp i RAID, for å optimalisere på ytelse eller sikkerhet. 
I tillegg til RAID 0 for ytelse, RAID 1 for duplisering og sikkerhet har Netgear også en egen variant – X-RAID2. 
Her brukes en disk for data, mens den andre sørger for datasikkerhet. 

Du kan også sette den opp til JBOD (Just a Bunch Of Disks) for å få mer plass, uten spesielle sikkerhetsforanstaltninger. 

Vi fant ikke info om hvordan USB-diskene kommer inn i bildet noe sted i dokumentasjonen. 
Slik som enheten var satt opp, med én disk, ble USB-lagring rett og slett lagt til i oversikten over volumer. 
Koble til, og alle får tilgang hvis ikke noe annet er definert. 

Installasjon 

ReadyNAS har sin egen interne nettside hvor du har tilgang til alt via nettleseren. 

Installasjonen er enkel, brukerflaten er både tiltalende og forståelig og vi var oppe å kjøre i løpet av kort tid. 

Som på alle andre NAS-enheter kan du opprette brukere og filområder (shares) og styre hvem som har tilgang til hva. 
Opptil 32 000 bukerkonti kan defineres, men Netgear anbefaler å holde seg under 100 for å ikke miste ytelse. 

Ytelse 

Vi sammenlignet med våre målinger da vi satte sammen vår egen hjemmeserver, og Netgear ReadyNAS viste seg å være helt på høyde med vår maskin. 

I praksis vil denne ytelsen si at du kan streame flere HD-filmer samtidig fra NAS-en, samtidig som du bruker den til helt andre ting, som å kopiere inn eller ut en mengde bildefiler eller oppdaterer musikkbiblioteket. 

Andre egenskaper 

ReadyNAS støtter DLNA for at TV-er og musikkenheter kan spille av mediebiblioteker som du setter opp selv på NAS-diskene. 

En annen praktisk egenskap er at du har full tilgang til ReadyNAS fra hvor som helst på Internett, ved hjelp av en nettbasert tjeneste fra Netgear. 
Både Mac og PC samt bærbare enheter basert på Android eller iOS får tilgang via egne app som lastes ned gratis. 
Her hjelper det 

Støy og varme? 

ReadyNAS er stillegående, viften går ikke hele tiden, og disken spinner ned når den ikke er i bruk. 
De eneste gangene vi la merke til den var når den spant opp igjen fra dvale. 
Da var det litt knirking i noen sekunder, mens disken kom opp i turtall. 

Temperaturen lå aldri over 28 grader, som var 8-10 grader over romtemperaturen. 
Med flere disker og intens bruk vil temperaturen og støyen stige noe, men vi ser ikke dette som problematisk. 
Og det gjelder uansett hvilken lagringsløsning man bruker. 

Konklusjon 

Netgear ReadyNAS Duo V2 er en utmerket NAS-løsning til hjemmebruk, med god ytelse og enkel betjening. 
Om du bare vil ha åpen, felles lagring, eller skreddersydde definerte brukerområder og tillatelser er opp til deg. 

Nettilgang er også en fordel, forutsatt at du har en nettforbindelse som kan levere data i tilfredsstillende båndbredde. 
Her kommer ofte ADSL til kort. 

Prisen på en drøy tusenlapp uten disk er også svært gunstig, og konstruksjonen er svært robust. 
