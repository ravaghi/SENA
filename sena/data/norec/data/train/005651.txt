Flere kokker, diggere låt
Silkeglatt r&b er herved servert. 

Over fjærlett semi-calypsoklimpring anno Toni Braxtons r&b-klassiker Secrets og en basslinje laget av sukkerspinn leker Khalid med sexentriker Ty Dolla $ign og Atlanta-yndling 6lack. 

Litt av et stjernelag som består av sterke representanter for kontemporær r&b, bør en få lov til å kalle det. 

Og det kunne fort ha blitt for rotete, dette. 
Men frykten for at krydringen med flinke folk i samme segment kan overdøve hverandre viser seg å være grunnløs. 
Flott sammensetning på "OTW", rett og slett. 

Khalid har fått mye ros for gode låtskriver-ferdigheter, men han har også en sterk nok personlighet til å hamle opp med spesielt Ty Dolla $ign på samme spor. 

"OTW", om det jeg antar handler om en god, gammeldags booty call, er mjuk som en kattepote. 
