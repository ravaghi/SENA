Micah P. Hinson:Familie i krigstid 

Fra fødsel og forelskelse til svik og død. 
Ikke ulikt en vanlig Hinson-plate. 

Micah P. Hinson: 
"Presents the Holy Strangers" (Full Time Hobby/Border) 

36 år gamle Micah Paul Hinson fra Texas har en rekke flotte album bak seg. 
Denne gang kaller han det en moderne folk-opera, en historie om en familie i krigstid. 

Han åpner med instrumentale "The temptation", som med sine drøyt fire minutter blir noe langt mer enn en vanlig intro. 
Deretter er han tilbake i kjent farvann med "The great void", en vakker melodi med sparsom instrumentering og rusten stemme. 
Som seg hør og bør vokser sangen seg sterkere i løpet av sine nesten seks minutter, før han tar oss ut i landet i "Lovers lane". 
Country på Cash-vis. 

"The years tire on" er en ny instrumental, dominert av en mørk cello og balansert med koring og lettere partier. 
Hinson dyrker kontrastene denne gang, og "Oh spaceman" innledes med akustisk gitar og stemmen langt framme. 

Tittelkuttet "The holy strangers" er overraskende nok bare en kort instrumental, før "Micah book one" følger med sju og et halvt minutt resitering. 
Heter du Micah, er det fristende å koble det til "Book of Micah" i Det gamle testamentet, Mikas bok. 
Dessuten er Hinson den rette til å framføre en dommedagspreget tekst fra Bibelen, noe forkortet. 

Instrumentale "The war" varsler heller ikke noe godt, og vi trenger kontrasten i den saktegående valsen "The darling". 

"The awakening" er en vakker melodi med vokalen gjemt langt bak, mens "The last song" også er av det myke slaget. 

Instrumentale "The Memorial Day massacre" lyder naturlig nok mer truende, mens den betryggende kassegitaren plukkes fram igjen i "The lady from Abilene". 
Teksten handler derimot om død og fordervelse. 

"Come by here" er gamle "Kumbaya", det tittelen egentlig betyr. 
Her i sørgetakt, uten følelse av håp. 

14 kutt, og Hinson skal visstnok ha ti til på lager. 

Beste spor: 
"The great void", "Lovers lane", "Micah book one", "The lady from Abilene". 
