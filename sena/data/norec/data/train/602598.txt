Stemmen du må høre
Regnet strømmer ned utenfor og flommen truer, men inne på KICK står Kristian Kristensen på scenen og gjør publikum varme med svulstig pop og sin vakre stemme. 

25-åringen fra Harstad ble kjent gjennom deltakelsen i The Voice for fire år siden. 
Siden da har han vunnet Urørt-finalen til NRK 
P3 og sluppet en rekke selvskrevne låter, samt hans nyeste EP «Gressholmen» som kom tidligere i høst. 
Sist vi så han i Kristiansand varmet han opp for selveste Elton John, men denne gangen er det han som er trekkplasteret. 

Konserten åpner melankolskt og rolig før det blir skikkelig gospel-stemning under låten «Tårnet». 
Deretter kjører han rett på med en av sine hits «Kan Du Lære Mæ?». 
Den fengende låten får allsangen til å starte. 
Kristensen leker seg mellom overgangene fra falset til brystklang og gåsehuden kommer snikende i takt med dynamikken. 

«Kristiansand! 
Er dere klar for kveldens tristeste låt eller!», roper Kristensen før han introduserer «Gressholmen». 
Lydbildet strippes ned til drone-synth og vocoder – publikum er muse stille og stemningen er god. 

Kristensen har med seg et stødig band som skaper et mektig og variert lydbilde. 
De får ikke lange pausen for neste låt ut er enda en allsang-låt, «Lyset». 
Her viser det seg også at han har med seg et band som ikke er redde for å bli med i spotlighten og bevege seg litt for en gangs skyld. 

Han har ikke akkurat gjort det lett for seg når han har laget melodilinjene til låtene sine. 
Derfor er det en imponerende vokalprestasjon vi er vitne til å kveld. 
I tillegg er han flink til å få med publikum, og vi blir stående og gynge eller småsynge med store deler av konserten. 
Når det gjelder stor-fansen på første rad inkluderer dette også energisk hopping og sang av full hals. 
I så stor grad at Kristensen bryter ut i latter under låten «Alltid Elske Dæ». 

Kristian Kristensen leverer en nydelig konsert med både humor og talent. 
På onsdag spiller han på Bluebox i Grimstad – så det er bare å ta turen! 
