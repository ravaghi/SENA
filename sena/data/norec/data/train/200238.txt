007:Everything or Nothing 

For å fylle tomrommet mellom James Bond-filmene, slipper Electronic Arts et nytt 007-spill. 
Er dette kun et halvdårlig lisens-spill, eller er det faktisk moro å leke superspion? 

James Bond-spillene har variert fra suksess til middelmådighet. 
De fleste husker den glimrende GoldenEye på Nintendo 64, mens det nyligste spillet, Nightfire, var nokså ujevnt. 
Det knyttet seg derfor mye spenning til Everything or Nothing, og vi må med glede innrømme at spillet har innfridd forventningene. 

LES OGSÅ: 

Et element som uten tvil gjør spillet til et såpass underholdende opplevelse er at EA har brukt store penger på å få med seg en lang rekke flotte skuespillere. 
Viktigst av alt har Pierce Brosnan bidratt med stemmen, sammen med Judi Dench som M og John Cleese som Q. I tillegg spiller Willem Dafoe skurken, R&B-stjernen; Mya dukker opp og står for tittellåten, og vi møter også på Shannon Elizabeth og Heidi Klum. 
Og alle Bond-fanatikere vil få et hyggelig gjensyn med selveste Jaws. 
Men kjente skuespillere garanterer ikke et godt spill, og heldigvis har utviklerne sørget for et skikkelig historie og meget solid spillbarhet. 

Våpen og gadgets 

Everything or Nothing er et tredjepersonsspill, og det frie kameraet lar deg få god oversikt over situasjonen. 
Bond er god til å skyte, så et imponerende utvalg av våpen er essensielt - men ved flere anledninger vil du få mulighet til å snike, slåss med bare nevene og bruke gadgets. 
Spillet overdriver riktignok ikke når det gjelder spionverktøy, og utvalget begrenser seg til dingser som edderkoppbomber og utstyr til å rappelere seg ned. 

Noe av det mest oppsiktsvekkende er hvor bra integrert kjøre- og flybrettene er i spillet. 
Flere ganger får du sette deg bak rattet i biler eller fly helikopter, og det fungerer meget bra. 
EA har brukt den solide Need for Speed-kjøremotoren, så det er ikke rart at det går fort. 
Kjørebrettene er relativt enkle og går stort sett ut på å jage noen mens du prøver å unngå eksplosjoner og andre farer, og det fungerer som perfekt avbrekk fra de vanlige oppdragene. 

Til fots får James Bond altså skyte og snike, og én spesiell funksjon som gjør livet lettere er såkalt Bond Sense. 
Ved å trykke på en av retningsknappene aktiveres en slags spesialsans som lar deg se detaljer du eller ikke ville lagt merke til. 
Alle fiendene markeres med rødt og det samme skjer med andre objekter du kan skyte på. 
For eksempel svakheter i taket som du kan ødelegge og få taket til å rase ned på fiendene. 
Mens du bruker Bond Sense går alt i sakte film, så du får god tid til å sikte deg inn på aktuelle mål. 

Flere steder i hvert brett finner du Bond Moments, som er små sideoppdrag. 
Disse er ofte flettet inn i brettene på en genial måte, og jo flere av disse du får med deg, desto flere hemmeligheter låser du opp. 
Og disse er det mange av. 

Spenning hele veien 

Selve historien i spillet er typisk Bond - en tidligere KGB-agent prøver å få tak i nanoteknologisk forskning, for å bruke de mikroskopiske robotene til å gjøre slemme ting. 
Og James Bond må stoppe han. 
Ukomplisert, men historien er spennende og velskrevet, og det finnes til og med flere små koblinger til tildligere filmer. 

Teknisk sett er spillet også svært godt laget. 
Vi er imponert over hvor mye den digitale utgaven av Pierce Brosnan ligner på seg selv, og animasjonene, spesialeffektene og teksturene er av høyeste kvalitet. 
Det er ikke mye å utsette på hverken grafikk eller lyd, og presentasjonen er upåklagelig. 
Det er ingen tvil om at dette er et spill med høyt budsjett. 

Det er ikke mye i veien med Everything or Nothing. 
De eneste feilene vi fant var noen små problemer med å sikte inn på fiendene, og spillet er heller ikke verdens lengste. 
Men så lenge det varer, er det fullt av hektisk action, med noen underholdende kjøresekvenser innimellom. 
Og det store antallet hemmeligheter og Bond Moments gjør det verdt å spille om igjen. 

Resultatet er et spill som både Bond-fansen og actionelskere vil kose seg med, og vi nøler ikke med å anbefale det til de aller fleste. 
Spillet finnes på PS2, XBox og GameCube. 

Mer nyttig fra DinSide Data: 
