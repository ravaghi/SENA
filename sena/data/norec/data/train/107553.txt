BigBang «Poetic Terrorism»
(Grand Sport Records/Sonet) 

En mer harmonisk Øystein Greni enn noensinne. 

Som vanlig har en killerlåt varslet et nytt BigBang-album. 
Denne gangen er det «Fly Like A Butterfly Sting Like A Bee», som følger tradisjonen til «Girl In Oslo» og «To The Mountains», og Greni opprettholder nivået gjennom store deler av «Poetic Terrorism», som - tross tittelen - er en mer dempet, mykere og gjennomgående mer melodiøs Greni enn tidligere. 
Spesielt første halvdel er en nytelse med Øystein Greni som moderne ledsager inn i den beste amerikanske musikken fra syttitallet - fra westcoast-flørten i «Saturn Freeway» og «Not A Rolling Stone», til Neil Young-klingende «From A Distance» - platens absolutte høydepunkt. 
Gitarintroen her er klassisk, «Poetic Terrorism» inneholder i det hele tatt massevis av lekkert gitarspill. 
BigBang har skapt en flott rockplate hvor helheten denne gangen er dominerende faktor, uten at gløden noen gang forsvinner. 
