Jakten på lykke
Jakte etter lykke eller penger? 

Spør du ”hva er lykke”, kan du få mange forskjellige svar. 
Filmen ”Jakten på lykke” gir ett av dem. 
Dessverre er det penger og karriere. 
Jeg er ikke sikker på om jeg er enig der. 

Men filmen er sympatisk og lettlikt med Will Smith i en god hovedrolle. 
Dette er en klassisk mot-alle-odds-historie som går etter hjerterota di. 
Når den inn dit? 
Det er avhengig av personen. 
Jeg likte godt det jeg så, men satt ikke akkurat å hulket av krampegråt, heller. 

Will spiller Chris Gardener, en fattig og mislykket fyr i San Francisco. 
Kona går fra ham og han er alene med sønnen Christopher. 
Han bestemmer seg for å jakte på lykken som aksjemegler. 

Han må igjennom et krevende kurs, der kun én av deltagerne vil få tilbud om jobb. 
Samtidig må han takle en stadig forverret pengesituasjonen som truer med å sette ham og sønnen på gata. 

Historien er basert på en virkelig historie. 
Chris Gardener er en virkelig mann og filmen er en eneste stor hyllest til ham. 
Uansett hvilke problemer livet kaster i ansiktet på ham, reiser han seg og gir ikke opp. 

Og det er vanskelig å ikke føle sympati for Chris, godt spilt av Will Smith. 
Vi ser blikket hans veksle mellom resignasjon og kamplyst. 

Vi føler også kjærligheten for sønnen, som er Will Smiths egen sønn, Jaden. 
Den eneste som faller igjennom, er Thandie Newton i en utakknemlig rolle som kona. 
Hun er bare sur, gretten og lite støttende. 
Når hun drar, er vi bare glade for at hun forsvinner. 

Til slutt stiller jeg et spørsmål ved filmens verdisyn. 
Lykken Chris jakter på ser nemlig ut til å være penger, karriere og materielle goder. 

Men, som filmjournalist-ringrev Roger Ebert har skrevet, man må ikke kritisere en film for hva den handler om, men hvordan den handler om det. 

”Jakten på lykke” er en profesjonelt sammenskrudd film som forteller en ganske rørende historie. 
Men den italienske regissøren Gabriele Muccino kunne i hvert fall spart seg tekstplakatene på slutten som hamrer inn hva lykke skal måles i, nemlig millioner av dollars! 
