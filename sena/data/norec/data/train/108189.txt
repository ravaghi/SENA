Beyoncé feat.Jay-Z: 
«DeJa Vu» 

(Columbia/Sony BMG) 

Verdens mektigste pop-par kan kunsten å blande forretninger og fornøyelse. 

Beyoncé Knowles vil raske med seg uhorvelige mengder penger og oppmerksomhet også i år, via filmen «Dreamgirls» og platen «B'Day». 
Bedre ting har skjedd med verre folk, for på denne album-aperitiffen viser Destiny's Child-sjefen at hun er den globale poptronen verdig. 

«DeJa Vu» beveger seg et stykke utenfor R&B-stilen vi forbinder med Beyoncé. 
Men ta det med ro, hun er fortsatt både catchy og funky. 
Denne gangen står hun i gjeld til Michael Jackson og den banebrytende popdiskoen han lagde på «Off The Wall» i 1979. 
Og igjen trekker hun linjer mellom klassisk sort musikkhistorie og nåtid på et elegant vis få gjør henne etter. 

Det skader heller ikke at kjæresten Jay-Z dukker opp med sin makeløse rap, slik han gjorde for henne på klassiske «Crazy In Love». 
«DeJa Vu» viser at idétørken deres stadig lar vente på seg. 
