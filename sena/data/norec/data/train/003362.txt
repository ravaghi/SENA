Pixar på Blu-ray
Optimal animasjon i høy oppløsning. 

Pixar har endelig levert sine første Blu-ray-filmer. 
Nå er både Biler, Rottatouille og Pixar Shortfilms Collection ute på markedet. 

Og etter å ha sett dem, kan jeg konkludere med at det knapt finnes bedre Blu-rays til å vise hva formatet er godt for! 

De to langfilmene har en billedkvalitet som er helt usannynlig god, mens kortfilmsamlingen i tillegg viser Pixars rivende utvikling fra 1984 til nå. 

Biler 

I Biler strander racerbilen Lynet McQueen i avsidesliggende Radiator By. 

Filmen har alt vi forventer av data-animert herlighet, men det skorter på story denne gangen. 

Dessuten kan biler aldri bli like morsomme animerte figurer som de med armer og bein. 
Men kjøretøyene er animert med stor dyktighet og kjærlighet. 

Glinsende lakk 

Alt fra åpningsscenen er det klart at forskjellen mellom Biler på DVD og Blu-ray er enorm. 

Du ser det på den glinsende lakken, sandkorn på banen og de fargerike neonlysene. 
Skarpheten er enormt god. 

Og mens nattscener på DVD’n var sortgrå, er de samme scenene kullsorte på Blu-ray. 
Utgivelsen er også greit utstyrt med ekstrastoff, blant annet to kortfilmer. 

Rottatouille 

Rottatouille er en usannsynlig nydelig film, der rotta Remy forsøker å oppnå sine mål mot alle odds i et fransk kjøkken. 
Maten fremkaller de deiligste lukter og bringer skam over Grandis og graut! 

Paris i digital versjon ser ut som en drøm med funklende farger, sjarmerende arkitektur og eksentriske innbyggere. 

Romantisert Paris 

Pixar forbedrer sin datateknologi fortløpende, så det er ingen overraskelse av Rottatouille har enda bedre animasjon enn Biler. 
Men det er vanskelig å sammenligne, for filmenes utseende er helt forskjellig. 

Mens Biler er en overdreven bilfantasi, gir Rottatouille et sterkt romantisert bilde av Paris. 

Noen av bildene ser så fantastiske ut på Blu-ray at det nesten er som å se ut av et vindu. 
Jeg får lyst til å reise meg og gå inn i skjermen. 

Pixar Shortfilm Collection 

Pixar Shortfilm Collection viser imidlertid kvalitetsbegrensingene, ikke i Blu-ray-formatet, men i den tidlige teknologien Pixar benyttet seg av. 

Det er utrolig forskjell mellom den første filmen Andre og Wally B’s eventyr til den siste, Det store løft. 

Men så skiller det også 22 år mellom dem. 
Og vi kan knapt klandre Pixar, det er jo de som har drevet data-animasjon fremover! 

Rotta er best 

Skulle jeg anbefalt en av disse tre Blu-rayene, må det bli Rottatouille. 
Det er den beste filmen, har den beste animasjonen og er den beste testdiscen for Blu-ray-spilleren din. 

Biler er fin om du har småttinger i huset, mens Pixar Shortfilm Collection er for fansen 
