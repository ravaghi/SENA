OnklP & De Fjerne Slektningene tar tempen på hverdagen i Oslos bakgater på en måte få andre har lykkes med
Slekta rider igjen. 

ALBUM: 
Om «Slekta» var vorspielet og stigende rus, er «Slekta II» helt klart nachspielet og den harde knyttneven av blåmandag. 
I alle fall om man går etter følelsen i bunn. 
Runde to handler mye om å takle den harde hverdagen og de utfordringene som gjerne følger en fuktig natt. 
Men det betyr ikke at det ikke er mye varme her. 

OnklP er høyt og lavt i følelsesregisteret, fra det bunnærlige og behørig omtalte angsteposet «Styggen på ryggen», garantert en toppkandidat til de fleste årets låt-kåringer, til den forsiktige og bittersøte optimismen i avsluttende «Et vakkert liv». 
OnklP står hele veien i begivenhetenes sentrum , mens slektningene henger hakk i hæl og gir de selvutleverende historiene den koloritten de krever. 

Og her går det for seg. 
Med vegger av gitarer og brusende orgeltoner, lener «Pust» seg hardere i California-punk-retning enn noensinne. 
«Vegas» følger på og rister gjengen ut av bakruståka med gyngende ska-groover og selvfornektende tekstlinjer som «La det som skjedde på tur bli i Vegas, hvis ikke blir det sår i både levra og sjela». 
Slekta er i siget og slik fortsetter det. 

Nevnte «Et vakkert liv» låner til og med toner fra blåserekken til Stevie Wonders «Master Blaster». 
Reggae-tendensene ligger med andre ord enda lenger fremme denne gangen. 

Den klare beskjeden «Slekta II» sender ut, er at OnklP og hans svirebrødre fra Oslos mest kreative og proaktive rockemiljø er en fusjon av himmelske kvaliteter. 

I likhet med på debuten, føles det musikalske ekteskapet som den mest naturlige ting i verden. 
Som historiefortellere og låtskrivere tar OnklP & De Fjerne Slektningene tempen på hverdagen i Oslos bakgater på en måte få andre har lykkes med. 
«Slekta II» byr på en usentimental skildring av en trøblete hverdag de fleste på et eller annet tidspunkt kan kjenne seg igjen i, enten det er rus, eksistensiell angst, dametrøbbel eller trivielle hverdagsproblemer. 

Og det er jo i bunn og grunn det god rock skal handle om. 
