15 kilo, 40 timers batteri og et voldsomt lydtrykk
Partyhøyttaleren du ikke trenger å koble til strømnettet. 

Når jeg sier Bluetooth-høyttaler – hva tenker du på da? 

De fleste tenker nok på en kjekk liten sak å ha med seg i bagen, som veier en halvkilo og måler noen få centimetere i hver retning. 

Men det finnes også større. 
Mye større. 
Danske Soundboks 2 er en av dem; en koloss på 15 kilo, men som altså går på batteri og ikke trenger en stikkontakt i nærheten. 

Rett og slett et beist 

Soundboks 2 er ulik noen annen trådløs høyttaler vi har testet før. 
Riktignok har vi testet produkter som Sony SRS-XB7, som også er ganske voksen av størrelse, men som du er nødt til å ha koblet i en stikkontakt. 
Den er ikke noe du får brukt på en fest på stranda, med andre ord. 

Men det kan du med Soundboks 2. 
Batteritiden er oppgitt til hele 40 timer med høy musikk (113 dB), men vrir du volumet helt opp til 11, kan boksen spy ut hele 122 dB, som da er på nivå med smertegrensen. 

Det er rett og slett smått sjokkerende når man hører denne på full guffe for første gang. 
Og veldig moro å se ansiktene på de man demonstrerer dette for – en slags blanding av frykt og glede på en gang. 

«Built like a tank» 

Dette er altså en partyhøyttaler med stor P, og danskene er opptatte av at denne høyttaleren skal tåle en skikkelig vikingfest, så det skal være uproblematisk om den veltes, mistes eller blir sparket til. 

Materialvalget er baltisk kryssfinér-bjørk som er rammet inn i børstet aluminium. 
I hvert av de åtte hjørnene er det kuler av aluminium som høyttaleren da hviler seg på uansett hvordan du vrir og vender på den. 
Det kan være kjekt om den står på en våt gressplen, for eksempel, slik at det bare er hjørnene som går ned i bakken. 

Ikke at vått gress er noe problem – Soundboks 2 skal ikke ha problemer verken med regn, snø, støv eller den slags. 
Den skal også fungere i 20 kuldegrader eller 50 varmegrader om det skulle være aktuelt. 

Et håndtak er plassert på hver side av høyttaleren, slik at den er relativt grei å bære med seg; i hvert fall over moderate avstander. 
Skal du bære den lenger, finnes det også en modul som kan bestilles fra selskapet nettsider, slik at du kan bære den som en ryggsekk. 

De ytre målene er for øvrig 66x43x32 cm. 

Utskiftbart batteri 

Nå er det muligens sjelden man har behov for mer enn 40 timers fest i ett strekk, men skulle behovet være der, liker vi godt muligheten til å bytte ut batteriet (ekstra batteri koster rundt 1500 kroner). 

Batteriet dyttes inn i en port på siden, og fra batteriet går det en kabel som plugges inn i et hull rett ved siden av. 
Byttingen er gjort på få sekunder, der du napper ut kabelen, drar ut batteriet og reverserer prosessen med batteri nummer to. 

På batteriet finnes det dessuten en knapp som du kan trykke på for å få en indikasjon på hvor mye kraft som gjenstår, der inntil fem LED-lamper lyser. 

Ladekabelen er også ganske fiffig. 
Den er «tvekjønnet», der det er en han-plugg på en ene siden og en hun-plugg på den andre. 
Batteriet har en han-plugg som da stikkes inn i hun-pluggen når du skal lade det, men om du vil kjøre med strøm fra strømnettet, kan du bruke han-pluggen på ladekabelen direkte inn i høyttaleren. 

Å fullade et batteri tar for øvrig 3,5 timer. 
Batteriet har en kapasitet på nesten 100 Wh og er av litium jernfosfat-typen (LiFePO4), som blant annet brukes i båter og lignende. 

Enkel betjening 

Du finner ikke mange knapper og brytere på Soundboks 2. 
Faktisk bare to brytere, der den ene brukes for å bytte mellom av, innendørs eller utendørs, og den andre er den trinnløse volumbryteren som altså går til elleve. 

Utendørs-modusen fungerer som en slags loudness-knapp som først og fremst gir litt mer bass i lydbildet. 
Dette skjer dynamisk, slik at bassen økes litt ekstra dersom du spiller på lavt volum, og der denne forsterkingen avtar jo høyere du spiller. 
Vi må innrømme at vi liker å ha den på, uansett om vi er ute eller inne, selv om det kan bli litt for mye av det gode på moderat volum – innendørsinnstillingen låter en smule flatt i forhold. 

Paringen er også såre enkel – er den ikke koblet til en annen enhet når du slår den på, går den automatisk i paringsmodus, som indikeres med et blinkende lys. 
Når den er paret, lyser det uten blinking. 
Vi målte avstanden til telefonen vi brukte til cirka 30 meter med fri sikt før lyden begynte å hakke på grunn av Bluetooth-forbindelsen. 

Hva gjelder betjening skulle vi ha ønsket oss knapper for å hoppe til neste eller forrige sang, siden den som går med mobiltelefonen i lomma ikke nødvendigvis alltid befinner seg i nærheten av høyttaleren. 

Soundboks 2 lar deg også koble til med AUX-kabel fremfor Bluetooth. 
I så måte kunne det ha gjort seg med en sprekk på toppen – til å plassere mobiltelefonen eller nettbrettet i. 
Og kanskje en USB-port slik at man hadde muligheten til å gi strøm til enheten som spiller. 

Verdt å merke seg er at «Proboks» tilbys som et tilleggsprodukt til rundt 2.500 kroner, som da gir mulighet til å koble til mikrofon og mikser, i tillegg til at du kan koble til inntil seks Soundboks-enheter. 

Hvordan låter det? 

La oss si det forsiktig – dette er ikke høyttaleren du kjøper deg for lytteopplevelsen, for selve kvaliteten på lyden er litt så som så. 

Spesielt synes vi diskanten fort blir skjærende, der du ikke skal så veldig langt opp i volum før låter som «Bodak Yellow» med Cardi B blir ganske slitsom for ørene; spesielt om du sitter innendørs. 
Det samme gjelder DJ Tiëstos eminente remiks av Deleriums «Silence», der både vokal og hi-hat blir litt for dominerende i lydbildet. 

Bassen er imidlertid med på notene, og det låter svært morsomt på «Lemon» med Rihanna og N.E.R.D. 
Den evner imidlertid ikke å gå til de aller dypeste tonene – de enormt dype basslinjene i Childish Gambinos «Me and your mama» er rett og slett fraværende. 
De gav oss nærmest frysninger nedover ryggen på Sonys XB950N1-hodesett tidligere i høst. 

Dynamikken reduseres i takt med at volumet økes, og fra rundt 2/3 (klokka to) av voluminnstillingen er det tydelig at det ekstra trykket på bassen forsvinner i utendørsmodus, og at lydbildet blir tammere og mer grøtete. 
Soundboks 2 klarer imidlertid å levere grei nok lydkvalitet på maksvolum, som altså er helt hinsides høyt. 

Og det er nettopp der prioriteringen har vært – man får ikke i pose og sekk. 

Konklusjon 

Målgruppen for dette produktet er folk som trenger en høyttaler som er kapabel til å levere lyd til en fest med noen dusin mennesker uten å måtte være koblet til stikkontakten. 
Og gjerne i utendørsomgivelser. 

Og Soundboks 2 innfrir i stor grad. 
Det er en tilsynelatende svært robust høyttaler som kan spille ekstremt høyt – med volumbryteren på 11 er det nesten så man tror det ikke er sant. 

Høyttaleren har et solid batteri som neppe vil vi seg før siste gjest har gått hjem. 
Skal man bruke den en hel helg, er et enkelt å kjøpe et batteri ekstra, og bytte dem på få sekunder mens festen er i gang. 

Lydkvaliteten er imidlertid litt så-som-så, med en ganske skjærende diskant og manglende dynamikk på høyt volum. 
Men når festen når punktet der 11 på volumet er nødvendig, er man neppe så kresen på lydkvaliteten uansett. 

Moro er det definitivt – om du verdsetter volumet høyest. 
Kanskje et produkt det kan være aktuelt å spleise på i kompisgjengen? 

Soundboks forhandles av HiFi-klubben her til lands, med en pris på 7.990,- kroner. 
