Rett til himmels
Sjelden har du hørt en så potent norsk debutplate som dette. 

MED RAKETTFART har Loddefjord-kollektivet John Olav Nilsen og Gjengen blitt skutt opp i elitedivisjonen av norsk musikk. 
Media her til lands har en tendens til å skape blest rundt nye, norske artister, så det er forståelig om du kjenner en viss skepsis, men dette er virkelig et band du bør få opp øynene for. 

«For Sant Til Å Være Godt» er nemlig en sånn plate du forelsker deg i. 

FØRST OG FREMST er Nilsen en fremragende tekstforfatter. 
Han leker med ord, Loddefjord-slang og rytme, og meningene tvinnes om hverandre mens han stønner og haler i ord om en rastløs tilværelse full av tvil og kortvarte gleder. 

Allsang og publikummere med tårer i øyenkroken preger bandets konserter, og denne magien lever videre på platen. 
Det er umulig ikke å la seg påvirke, fra såre låter som «Diamanter & Kirsebær» som river deg i hjerterøttene, til episke rockeverk som «Ting Eg Lærte Mens Eg Ventet 
På Bussen» og «Ti Ganger Tusen». 

MUSIKKEN GÅR som hånd i hanske med tekstene og er både dynamisk og mektig. 
Selvfølgelig finnes det referanser og likhetstrekk til andre artister (The Clash, The Smiths, New Order, Radiofantomene, The Aller Værste), men summen her er noe helt unikt. 

«For Sant Til Å Være Godt» er nemlig mer enn bare en god plate, den har noe av den flyktige eksistensielle fortvil-elsen og gledesrusen som musikken alltid har prøvd å fange. 

Låter om desillusjon og outsidere har vi hørt før, men John Olav Nilsen er en av få norske artister akkurat nå som besitter rockens kanskje viktigste egenskap; autentisitet. 
Han lever låtene, skriver fra hjertet og utleverer seg selv og sin egen tilværelse — maner frem et eget univers hvor han selv står i sentrum som nevrotisk og håpløs romantiker. 

VI HAR ALLE en John Olav Nilsen i oss, den selverklærte «taperen», antihelten vi har sympatisert med i utallige romaner og på kinolerretet - det tjuende århundrets populærkulturelle legende om den unge mannen som ødelegger alt han rører, rebellen som ikke passer inn noe sted. 

Av og til får du ta del i øyeblikket der en tilsynelatende vanlig person blir forvandlet til noe helt spektakulært. 
Følg godt med nå, ellers går du glipp av det. 
Dette er bare begynnelsen. 

Enig med vår anmelder? 
Si din mening her. 
