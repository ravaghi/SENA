Distansert om liv og død
"En dommers dilemma" er en voksen film som handler om voksne, vanskelige spørsmål. 

I så og si ett og samme øyeblikk skjer to ting som skaper ubalanse i det velordnede livet til høyesterettsdommer Fiona Maye (Emma Thompson): 
Ektemannen Jack (Stanley Tucci) forteller at han ønsker å ha et sidesprang, og hun må avgjøre om en 17 år gammel gutt skal leve eller dø. 

Undertegnede har dessverre ikke rukket å lese Ian McEwans roman "Barneloven", som "En dommers dilemma" er basert på, men kjenner igjen både tone og tematikk fra de av bøkene hans jeg har lest. 
Det handler om voksne, profesjonelle mennesker som får livene sine satt i perspektiv av mer eller mindre uløselige etiske dilemmaer. 
I dette tilfellet må Maye ta stilling til om 17-åringen – et karismatisk Jehovas vitne ved navn Adam (Fionn Whitehead) – mot sin og foreldrenes vilje skal tvinges til å ta i mot blodoverføring. 

"En dommers dilemma" tilhører hovedrolleinnehaver Thompson like mye som den tilhører forfatter McEwan. 
Det er hun som gir styrke, sårbarhet og liv til en film som – til tross for de allmennmenneskelige problemstillingene den tar opp – kan oppleves distansert i all sin smakfulle, utpreget britiske tilkneppethet. 
