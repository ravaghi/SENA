Livet etter det store Ylvisåker-året
Hva sier reven? 
Hvem er Bård, og hvem er Vegard? 
Hvordan kan du følge opp en halv milliard Youtube-visninger? 

Og viktigst av alt: 
Hvorfor er ikke revesangen med på debutalbumet til Ylvis? 
Når både "Massachusetts" og "The Cabin" fra samme år er med? 

Jeg hadde også gladelig byttet ut hver eneste sang her med "Jeg heter Finn", men denne er tross alt på norsk og kolliderer vel med internasjonal lansering. 
Men hvorfor er da to år gamle "Da vet du at det er jul" med? 
Spesielt bra er den heller ikke. 
Og hvor er "Jan Egeland"? 
Send ham inn! 

Noen bør sees og andre bør høres. 
Ylvis bør både høres og sees. 
De er morsomme på tv, og de har sans for å lage videoer. 
Men når du bare lytter til de ti kuttene her, er de ikke overveldende festlige. 
I hvert fall ikke hvis du ikke samtidig har videoene til "Mr. Tooth" og "Trucker's hitch" surrende i bakhodet. 

Sistnevnte er et frieri for å gjenerobre dansegulvene etter "The fox", så åpenlyst at det er virker som om Ylvis tøyser med seg selv. 
Slik helgarderer man seg: 
Vi vil inn på hitlistene igjen, men det er jo bare noe vi later som.De åpner med "Intolerant", en plastpop-låt om mat-intoleranse. 
Morsom? 
Nei. 
Det hjelper heller ikke å ha sett videoen. 

"Yoghurt" er langt bedre, og det er fare for at du nynner "djåugert" neste gang du åpner kjøleskapet for å finne et mellommåltid. 
Så prøver de seg på tung rock i "Shabby chic". 
Temmelig tamt. 

"The cabin" er en gammel kjenning. 
Den fikk drahjelp av "The fox", men er ikke mer enn at du drar litt på smilebåndet. 

"Mr. 
Toot" er en flørt med det tyrkiske markedet, og du skal aldri undervurdere det. 
Bare spør stavangerbandet Helldorado. 

"I will never be a star" er lillebror Bjartes klagesang. 
Igjen en sang som krever sin video, for musikken er ille. 
Strengt tatt er heller ikke videoen så veldig morsom. 

Produksjonsteamet Stargate med Tor Erik Hermansen og Mikkel S. Eriksen er en norsk eksportsuksess på det internasjonale popmarkedet, og de var vesentlige for "The fox". 
De bidrar på halvparten av kuttene her, men makter ikke å gjenta oppskriften som sendte Ylvis opp til sjetteplass på Billboard-listen. 

Musikalsk er "Ytterst på tissen" en låt som fungerer på sitt snodige Kraftwerk-vis. 
Teksten er ikke stort lenger enn tittelen, og amerikanske unger vil jakte spent på oversettelsen av "tissemann". 

"Massachusetts" er også en sang som sitter. 
Melodien er bra, teksten er morsom og selvsagt: videoen gjør den enda bedre. 

De avslutter med sesongriktige "Da vet du at det er jul", søtt nok. 

Beste spor: 
"Yoghurt", "Massachusetts". 
