Trist for Turns på Hove
Selv ikke løftet om telttak over hodet klarte å lokke folk på Turns-konsert i pøsregnet på Hove festivalen i går. 

Turns: 
Hovefestivalen, Tromøya Publikum: 
Ca. 140 Aktuell CD: «Out» 

Gruppen bak årets mest ambisiøse norske debutalbum er kanskje allerede i utgangspunktet feil band for en festival som i tiltagende grad krever de store, populistiske fakters artister og orkestre. 
Turns' sinnrike, sofistikerte, sekstitallsinspirerte jazzpop blir muligens for innfløkt for arenaer for dette. 

Det hjalp ikke at Timbuktu prøvde å mane frem solskinn i regnet på den store Hovescenen samtidig heller. 

Det delikate materialet deres ble overraskende effektivt omsatt til konsertmusikk, dog. 
De eteriske arrangementene fra platen blir til piskende dynamisk rock på scenen. 
Lyden var perfekt, lyset smakfullt og bandet - paisleyskjorter, Vox-forsterkere, Jazzmaster-gitarer, Gretsch-trommesett, trompet, saksofon og mellotron - lot seg ikke knuse av det elendige oppmøtet. 

MORTEN STÅLE NILSEN 
