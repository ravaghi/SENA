Stø kurs mot toppen
Adele lurte på å sette strek etter forrige album. 
Kanskje ikke så rart, for hvordan kan hun overgå det? 

Hun debuterte i 2008 med "19" og et overveldende salg på sju millioner plater.Det var likevel ikke noe imot de 30 millionene eksemplarer av oppfølgeren "21". 
Hjemme i Storbritannia er det bare Beatles' "Sgt. 
Pepper"-plate som har solgt mer; 5,1 millioner mot 4,8 millioner. 
Abba og Queen sniker seg foran, men det er med hit-samlinger. 

Hun er den kvinnelige soloartisten med lengst levetid på toppen av listene i USA og Storbritannia. 
I 2012 kåret magasinet "Time" henne til en av verdens mest innflytelsesrike personer. 

Året etter fikk hun en Oscar, en Grammy og en Golden Globe for James Bond-låten "Skyfall". 
Så hvorfor ikke gi seg mens leken er god? 

Vel, det er nye rekorder å sette. 
Singlen "Hello" ble den første til å selge mer enn en million digitale kopier i sin første uke i USA. 
Sangen har toppet listene i 26 land i høst. 

Den får også æren av åpne albumet: 

Hello, it's me 

I was wondering if after all these years 

you'd like to meet to go over everything 

They say that time's supposed to heal ya 

but 
I ain't done much healing 

"Hello" er en storslått hjerte/smerte-ballade som kunne vært på "21", men noe tilsvarende break up-album er dette ikke. 
Livet har endret seg. 
Det er henne her og nå, eller der og da siden "25" referer til alderen da sangene ble unnfanget. 
Et make up-album, kaller 27-åringen det selv. 

Sangen er skrevet sammen med hitmaker Greg Kurstin. 
En mann med enda lenger cv, er svenske Max Martin. 
Han er hentet inn på "Send my love (To your new lover)", sammen med Karl Johan "Shellback" Schuster. 
Låten hviler tyngre på rytmen enn vi er vant fra Adele, en dose oppfinnsom pop. 

Hun har hentet inn en solid tropp av hjelpere. 
"I miss you" er lagd sammen med Paul Epworth fra "21". 
Den innledes med tunge trommer og fjern koring, før stemmen til Adele tar styringen. 
Hun har kraften som skal til. 

"When we were young" er en kraftballade som plasserer Adele blant de store, engelske sangerne. 
Den er skrevet sammen med Tobias Jesso Jr., en stigende kanadisk stjerne. 
Fantastisk refreng. 

"Remedy" er et samarbeid med Ryan Tedder fra One Republic. 
Pianoet dominerer, og Adele holder seg i ballademodus. 
Et vellykket forsøk på en trøstevise. 

"Water under the bridge", med Kurstin, er et energisk angrep på dansegulvet. 
Tøft nok, med nøye plasserte taktskifter."River Lea" er en mektig låt, uansett hva du måtte mene om listemusikk. 
Gospelinfluert med referanser til oppveksten i Tottenham. 
Skrevet med Brian Burton, kjent som Danger Mouse fra Gnarls Barkley. 

"Love in the dark" er en ny kraftballade, gjennomsyret med strykere. 
Den er laget med hennes egen bassist Samuel Dixon, som ellers jobber mye med Sia Furler. 
Sia skrev også sanger til Adele, men de ender isteden på hennes egen kommende plate. 

Kurstin er tilbake på "Million years ago", en akustisk vise med fransk og spansk preg. 
Et fint grep, i det minste så lenge du besitter en stemme som Adeles. 

"All I ask" er en naken pianoballade, skrevet sammen med Bruno Mars. 
Hakket for svulstig, akkurat her. 

" 
Sweetest devotion" har, sammen med "When we were young", noe som likner et band. 
Hun går ut med et krafttak, lagd med Epworth. 
En låt å spille høyt. 

Adele forsvarer rollen som en popstjerne i særklasse, en artist som midt i det hele har framstått som nabojenta med puben som stamsted og utsagn som at hun heller vil spise lunsj med venner enn å trene. 

Det er ikke vanskelig å like henne. 

Beste spor: 
"Hello", "When we were young", "River Lea", "Million years ago". 
