Lenovo IdeaPad Z370
Liten og fin maskin, med noen smarte egenskaper. 

Z-serien fra Lenovo består av maskiner med fokus på multimedia og underholdning, og IdeaPad Z370 er en av de minste i serien, med sin 13,3-tommer skjerm og vekt på 2 kg. 
Sprek design, egen filmmodus-knapp og god lyd er egenskaper Lenovo selv trekker fram for å underbygge multimediefokuset. 

For å ta utsiden først, Formen er avrundet og overflaten glatt, og bak det glassaktive lokket skimtes små tredimensjonale pyramider tett i tett. 
Dessverre vises fingeravtrykkene langt bedre enn pyramidene, og det kan fort bli skjemmende. 

Rundt tastaturet har Lenovo benyttet matt aluminium, og her vises ikke fingeravtrykk overhodet. 
Det bidrar også til en god oppstiving av chassiset. 

Sandy Bridge-utstyrt 

På innsiden sitter blant annet siste generasjon Intel Core i-prosessor og en romslig harddisk, sistnevnte også viktig for multimedieentusiaster som gjerne sitter på store musikk- og videosamlinger. 
Men det som gjør maskinen spesielt interessant, er noen funksjoner som Lenovo selv har bakt inn. 
Mer om det senere, først skal vi se på spesifikasjonene: 

Lenovo IdeaPad Z370 1025-57G13,3" LED-baklyst blank LCD, 1366 x 768 pikslerIntel Core i5 2410M-prosessorIntel HD Graphics 3000 grafikk4 GB DDR3 SDRAM (maks 8, ingen ledige sloter)750 GB harddisk, 5400 rpmDVD-brenner for alle formater2 Mpix webkameraTrådløst nett (b/g/n)Bluetooth 2.1Kablet nett 10/100 Mbit3 x USB 2.0-porter1 x eSATA-kontakt (deles med en USB-port)VGA og HDMI-utgangerMinnekortleser for SD, MS og xD-kortWindows 7 Home Premium 64-bitStørrelse: 32,8 x 22,2 x 3,3 cmVekt: 
2 kgCa-pris: 5800 kr (26.8.2011) 

5800 kroner høres kanskje mye ut for denne konfigurasjonen, men sammenlignet med andre 13,3-tommere med samme prosessor er det faktisk blant de aller rimeligste på markedet. 
Når det er sagt er det hevet over enhver tvil at du får langt mer kraft (hvis det er hva du er ute etter) dersom du går for en 15,6-tommer, for eksempel X53SV fra Asus. 

PC-en mangler USB 3.0-porter, den har en relativt enkel grafikkløsning som ikke er særlig glad i 3D-spill, og kablet nettverk begrenses til 100 Mbps. 
Men du får altså en bra potent prosessor og romslig harddisk, noe som trekker opp. 
Det er imidlertid andre ting ved denne maskinen som får oss til å smile, og de leses ikke ut fra spesifikasjonslisten. 

Mye bra her 

For det første har den et svært godt tastatur. 
Responsive taster på en en plate med minimal svikt, fornuftig plassert og med godt mellomrom mellom hver tast. 
Litt smal enter-tast, men vi opplevde ikke det som et problem her. 
Enkelt å gjøre rent er det også. 

For det andre har maskinen en egen knapp for å gjenopprette maskinen til tilstanden ved leveranse. 
Du trenger ikke tenke på gjenopprettings-plater, alt ligger lagret på harddisken. 
I løpet av minutter blir PC-en "ny" igjen. 

For det tredje har maskinen gode høyttalere med god fylde - til både musikk og film, i hvertfall når du sitter alene og rett i mot. 
Z370 har bedre lyd enn de aller, aller fleste PC-ene vi har testet denne sesongen. 

Styr vifteaktiviteten selv 

Over tastaturet sitter også berøringsfølsomme knapper for å justere lyd opp og ned, justere skjermlys og kontrast, og styre vifteaktiviteten(!). 
Spesielt sistnevnte er verdt å merke seg. 
Du kan velge mellom Standard, Supertaus, effektiv varmespredning og Avstøving. 

Standard-innstillingen justerer vifteaktiviteten etter belastning, og her er nok Z370 litt mer ivrig i rotasjonene enn mange av konkurrentene, viften er nemlig godt hørbar. 

Supertaus-innstillingen fjerner ikke vifteaktiviteten, men begrenser den, uten at ytelsen blir degradert. 
Det fører imidlertid til at PC-en blir ganske varm på undersiden, oppdaget vi. 

Effektiv varmespredning = aktiv vifte, mens Avstøving betyr at viften kjører på full hastighet for å prøve å blåse ut eventuell støv som har satt seg kjølegang og i risten. 
Det bråker voldsomt, men hvis det er bare litt effektivt er det smart nok. 
Å fjerne støv manuelt kan nemlig være både tidkrevende, krøkkete og forbundet med en viss risiko. 

Blank skjerm 

Skjermen skiller seg ikke nevneverdig fra de fleste i klassen. 
Den er blank og kontrastrik, ulempen er først og fremst at den er speilblank og reflekterer "alt". 
Sitter du med ryggen mot vinduet kan det fort bli problematisk, men Z370 er verken bedre eller verre enn 9 av 10 bærbare på markedet nå. 

Oppløsningen på 1366 x 768 piksler synes vi er tilfredsstillende på en 13,3-tommer skjerm. 

Alle tilkoblingene sitter på venstre og høyre side, mens kortleseren sitter i front sammen med bryter for det trådløse nettverket. 
Strøminntaket sitter helt bakerst til høyre, og en fin 90-graders knekk på kontakten gjør at den aldri kommer i veien. 
Strømforsyningen er avlang og smal, og tar ikke store plassen. 

Slik er den i bruk 

Maskinen virker godt konfigurert, med et fornuftig utvalg forhåndsinstallerte programmer, selv om vi har sett mer diskrete sikkerhetsprogrammer enn prøveversjonen av McAfee Antivirus. 
PC-en oppleves som ganske kjapp i de fleste situasjoner, og Windows egen Opplevelsesindeks gir oss følgende pekepinn, skalaen går fra 1.0 til 7.9: 

Sammenligner vi med andre 13,3-tommere i samme prisklasse, ser vi at prosessorytelsen er over snittet, og her har vi brukt tall fra Passmark PerformanceTest 7: 

Grafikkytelsen derimot, og spesielt 3D-ytelsen, er ikke den største styrken til denne maskinen. 
Har du behov i den retning, fortrinnsvis spilling, ville vi definitivt velge en PC med et av de andre kortene i oversikten under. 
Alle er å finne i PC-er i samme prisklasse: 

Når det er sagt: 
Grafikkytelsen er mer enn god nok til alt av videomateriale, også høyoppløselig film i 1920 x 1080 piksler (1080P) på ekstern skjerm - komprimert i alt som kan krype og gå av formater. 

Grei batterilevetid 

Det er ingen tvil om at gjennomsnitt batterilevetid i mellomklassen har gjort et byks det siste året, ikke minst takket være de nye og strømgjerrige Sandy Bridge-prosessorene fra Intel. 

Med minimal belastning holdt batteriet i denne PC-en ut i 301 minutter før det tok kvelden, altså ganske nøyaktig 5 timer. 
Ved kontinuerlig videoavspilling holdt det ut i knappe 3 timer. 
Under normal bruk vil batteriet holde i 4-4,5 timer. 
Det er godkjent, men slett ikke oppsiktsvekkende lenge høsten 2011. 

Konklusjon 

Vi liker Lenovo IdeaPad Z370 bedre og bedre etter at vi har blitt bedre kjent med den. 
Den har en solid og fin design, er meget god å skrive på, har bra generell ytelse og noen smarte funksjoner som vi også har sansen for. 

Det finnes PC-er i klassen som er stillere, 3D-ytelsen kunne vært bedre, og den mangler USB 3.0 og Gigabit nettverk. 
Dermed måtte batterilevetiden vært enormt bra for at vi skulle lande på en femmer på terningen. 
Den er derimot helt gjennomsnittlig, og derfor lander vi til slutt på en solid firer. 
Denne PC-en er definitivt ikke noe dårlig kjøp! 

Lenovo IdeaPad Z370 1025-57G 
