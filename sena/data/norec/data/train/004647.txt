Sangen fra havet
En sterk filmopplevelse for både store og små. 

Et vakkert stykke filmkunst er resultatet når filmskaperen Tomm Moore bruker håndtegnet animasjon, med en blanding av akvarellkunst og en moderne strek, til å fortelle et eventyr inspirert av det irske sagnet om selkiene, selene som kunne kaste hammen for å bli mennesker. 

Sangen fra havet er en nydelig film, som trekker assosiasjoner til det japanske animasjonsselskapet Studio Ghiblis fantasifulle filmer. 

Fortellingen, som blander gamle folkeeventyr med en moderne historie, er magisk – en sterk filmopplevelse for både store og små. 

Magien vekkes til live 

Ben og lillesøsteren Saoirse bor med faren sin, fyrtårnvokteren Conor, på ei værbitt lita øy i havgapet utenfor Irland. 
Moren til de to barna ble borte da Saoirse ble født, og den seks år gamle jenta har aldri sagt et eneste ord. 

Når Saoirse en dag finner en selskinnskåpe som passer henne perfekt, vekkes gammel magi til live og merkelige ting begynner å skje. 
Hun og Ben blir kastet ut i et eventyr fylt av alver, hekser og magi. 

Nå må Saoirse finne stemmen sin og synge havets sang for å redde alvefolket, og seg selv, fra undergang. 

Animasjonskunst 

Det er ikke uten grunn Sangen fra havet ble nominert til Oscar for beste animasjonsfilm i år – filmen er et strålende stykke animasjonskunst. 

Bakgrunnen i bildet er malt med akvarellfarger, mens rollefigurene er tegnet med en moderne strek som blir en fin kontrast. 
Tomm Moore har også latt seg inspirere av kubismen når det gjelder perspektiv og dybde, noe som gir en flathet i bildet som passer godt med resten av stilen. 

Lydsporet er komponert av Bruno Coulais, sammen med den irske folkemusikkgruppen Kíla. 
Og filmen er fylt med vakker irsk gælisk folkesang, som drar deg rett inn i eventyret. 

Mange inntrykk å ta inn 

Sangen fra havet handler om tap, savn og tilgivelse. 
Faren er kjærlig, men fraværende på grunn av tapet av kona, og Ben er sint på Saoirse fordi han forbinder henne med den skjebnesvangre natta da moren forsvant. 

Når vi beveger oss inn i eventyruniverset fortelles handlingen på en enkel, rett frem måte, som nok kan oppleves som litt enkel for noen voksne. 
Men Sangen fra havet er likevel en sterk filmopplevelse, fordi det er så mange inntrykk å ta inn. 

Den vakre animasjonen og filmmusikken bergtok meg fullstendig og rørte meg til tårer. 
Dette er animasjonskunst på sitt beste. 

Her i Norge vises «Sangen fra havet» med norsk tale, med blant andre Anders Baasmo Christiansen, Lise Fjeldstad, Trond-Viggo Torgersen og Ane Brun i de norske stemmene. 
Anmeldelsen er basert på en pressevisning med original tale. 
