Bruddstykket
Ikke kom her og fortell meg at du forventet dette fra Lykke Li. 

I 2014 avsluttet Lykke Li trilogien som involverte unge Youth Novels, hit-biblioteket Wounded Rhymes og sørgmodige I Never Learn. 
Nå starter derimot en ny milepæl når Lykke 
Li endelig har delt de to første låtene fra hennes kommende skive. 

Albumet skal bære tittelen so sad so sexy, som i seg selv setter premisset for både «hard rain» og «deep end». 
Låtene er uten tvil eksplisitte, men også mer eklektisk kontra stemninga som ble satt i den foregående trilogien. 

Og akkurat dét kommer ikke som noen stor overraskelse når produsentene bak låtene består av et stjernelag av typen upåklagelig. 
Rostam Batmanglij - bedre kjent som Rostam fra Vampire Weekend - har produsert «hard rain», som tidvis kan forveksles med en av «balladene» på Charli XCXs Pop 2. 
Låta ruger på mange behagelige pauser mellom synth-slaga, men også et mykt bakteppe av ambient elektronika som mykgjør nok til at det fortsatt høres ut som Lykke Li på denne overraskende tidsriktige låta. 
Fortsatt trist, men sexy. 

Bak «deep end» finner vi kjæreste og baby daddy Jeff Bashker (Kanye og Beyoncé), Malay (Frank Ocean) og T-Minus (Kendrick). 
Det er ved den første droppen den store overraskelsen kommer, for her bryter også Lykke Li fullstendig med forventningene. 
«deep end» setter lengselstematikken i samme kosmos som The Weeknd - her krydra med vokal som konstruerer samme nasale spisshet som Nelly Furtado (!). 
Et trap-inspirert antrekk som kler Lykke Li sinnsykt godt. 
Mer av dette! 
