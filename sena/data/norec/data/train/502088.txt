«A Quiet Place» er en skrekkblandet fryd
Tale er sølv og taushet er gull i skrekkthrilleren «A Quiet Place». 

For mange vil det holde å vite at skrekkthrilleren «A Quiet Place» er bedre enn gjennomsnittet for sjangeren. 
Det er en kinovennlig sjanger og regissør John Krasinski tilfører tiltalende, cinematiske triks. 

Han er bedre kjent som skuespiller – og mest berømt som fløtepusen Jim i den amerikanske versjonen av «The Office» – men har endret sin karrierekurs i det siste, til noe mer muskuløst, seriøst og actionfylt. 

Krasinski og Emily Blunt har hovedrollene i en film hvor romvesener er i ferd med å utrydde menneskeheten. 
Konseptet i filmens premiss – og i dens stil – er at disse romvesenene kun reagerer på lyd. 
Dette innebærer at familien i filmen må leve så stille som mulig, et valg som også fremheves av at datteren spilles av den døve skuespilleren Millicent Simmonds. 

Således kan filmen dra nytte av menneskets forståelige adrenalinsjokk når en overraskes av høye lyder. 
Filmens første scene viser et barn bli grusomt drept, og da avslører «A Quiet Place» sitt ess i ermet: 
Hver eneste lyd betyr livsfare. 

Dette «trikset» gir nerve til en regi inspirert av Steven Spielbergs «Jurassic Park» – også i denne 1993-filmen er påtvungen stillhet avgjørende for å overleve – og Krasinski beveger kameraet lignende det Spielberg ofte gjør. 

Krasinskis regi gir filmen kule øyeblikk, blant annet er en sekvens verdt turen alene: 
Tilfeldighetene skal nemlig ha det til at høygravide Blunt må føde – uten å lage lyd. 
I «Spielbergsk» ånd har familiemedlemmene havnet på hver sin kant, og filmen kryssklipper mesterlig mellom de ulike perspektivene. 

Disse minuttene er nervepirrende, selv når man tror at alt ordner seg, fordi man blir nysgjerrig på å se hvordan rollefigurene kommer seg ut av knipene de er i. 

Sekvensen representerer likevel hvordan filmen snubler i sin egen selvsikkerhet: 
For å komme til slike «kule» scener må et drøss av tilfeldigheter skje. 
De som liker å stille spørsmål som «hvorfor gjør de ikke bare x?», eller «hvorfor gjør de y?», vil gnages på av mangel på logikk. 

Filmen skyter inn «adrenalin» når den vil, og skrekkblandet fryd gjør det enklere å ignorere mangel på sunt bondevett. 

Innsigelsen er relevant fordi filmskaperen fantaserer om kjernefamiliens bondevett når alt går til helvete: 
Far jakter, mor føder barn og styrer huset. 
Blunt gjør en god figur – det samme gjør hennes rollefigur – og derfor er det vanskelig å si at intensjonen bak filmen er en konservativ fantasi, men det er fordi filmen har et usannsynlig premiss i utgangspunktet. 

Filmens lekenhet som skrekkthriller vil holde for mange, men det mangler dybde bak lekenheten, og det holder den tilbake. 
