Hancock
Will Smith snubler igjen! 
Sist var det ”I am legend” som skuffet. 
Nå er det ”Hancock” som ikke utnytter sitt potensiale. 

Dette kunne blitt en morsom komedie om en motvillig superhelt, men underveis ombestemmer filmen seg og prøver å være en tragisk kjærlighetshistorie i stedet. 
Det fungerer ikke så bra. 

Her har noe gått galt allerede under manusarbeidet, og jeg er overrasket over at den vanligvis så solide regissøren Peter Berg ikke så det. 

Upopulær i Los Angeles 

Hancock (Will Smith) er altså en motvillig og forfyllet superhelt som forårsaker store ødeleggelser hver gang han bruker evnene sine, og er derfor upopulær i Los Angeles. 

En dag redder han PR-mannen Ray Embrey (Jason Bateman), som til gjengjeld bestemmer seg for å reparere Hancocks offentlige image. 
Men Embrey har ei kone (Charlize Theron), som Hancock ser ut til å like… 

Fra humor til drama 

Mitt problem med filmen er at den innledningsvis legger an til en tone med anarkistisk humor som jeg liker veldig godt. 
Alt ligger til rette for 90 gøyale minutter på kino. 
Men så forvandles filmen til et personlig drama i stedet, og alt den bygget opp i første del kastes bort til ingen nytte. 

Will Smith ser heller ikke ut til å takle historiens dypere nivåer. 
Det er fremdeles klovnemannen Smith som forsøker å formidle en pint sjels kamp mot seg selv, og resultatet overbeviser ikke. 

Teknisk god 

Filmens tekniske meritter er det ingenting å si på. 
Superhelt-actionscenene er fiffig løst, og det er lagt inn mange detaljer som morer. 
Et ”Heat”-inspirert bankran er også godt filmet, mens lydsporet er en kraftig opplevelse. 

Jeg så filmen digitalt, og ble imponert over krystallklare bilder med intense farger. 
Bare så synd at filmens handling ikke matcher filmens utseende! 

Henger ikke sammen 

Jeg mener bestemt at ”Hancock” ville vært en mye bedre film om den hadde blitt laget som ren komedie, uten å krysse over i mørkere territorium. 
Nå virker den som to forskjellige filmer i en, og det forvirrer mer enn det skaper interesse. 

Filmen har absolutt severdige scener og sekvenser som imponerer, men helheten henger ikke sammen og det skuffer ganske mye, faktisk. 

Jeg forventet noe bedre fra regissør Peter Berg, og det hadde jo vært hyggelig om Will Smith snart kunne bevise at han fremdeles er en stor filmstjerne. 

Det er en stund siden sist! 
