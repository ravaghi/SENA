En fin film om å dø
Filmen om Per Fugellis siste dager gir deg lyst til å gå ut i verden og være snill. 

DOKUMENTAR "Per Fugelli – Siste resept" 
Norge 2018 Regi: 
Erik Poppe Medvirkende: 
Per Fugelli, Charlotte Fugelli, Aksel Fugelli Aldersgrense: 
Tillatt for alle 

Per Fugelli fikk mye ut av døden. 
De sju–åtte årene som gikk fra legene ga ham dødsdommen – Fugelli hadde kreft i lillehjernen – til han gikk bort i fjor høst, brukte den profilerte samfunnsdebattanten og professoren i sosialmedisin til å skrive og snakke mest mulig om det aller viktigste vi mennesker kan gjøre: å ta vare på flokken vår. 

"Siste resept" er, sammen med boken "Per dør", for hans testamente å regne. 
Erik Poppe fulgte Fugelli langs hele oppløpssiden – i leiligheten på Tøyen og på familiestedet på Røst, foran store forsamlinger og alene med kona Charlotte – og underveis delte den lune, snille, reflekterte mannen nok en gang sine tanker om det å leve og det å dø. 
Dette er det blitt mange sterke øyeblikk av. 

Og kanskje ville alle øyeblikkene ha virket enda sterkere om det var færre av dem. 
Poppe lar tårevåte møter følge tårevåte møter og inderlige innsikter følge inderlige innsikter helt til det ene er nær ved å slå det andre i hjel. 

Heldigvis er ikke en mangel på disiplin ved klippebordet nok til å svekke kraften i Fugellis budskap. 
Alle som en gang skal dø, vil ha godt av å se "Siste resept". 

Roy Søbstad 
