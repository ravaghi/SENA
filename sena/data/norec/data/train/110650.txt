Seasick Steve:«I Started Out With Nothin And I Still Got Most Of It Left» 

En sjøsyk går i land. 

Av og til rydder musikkverdenen plass til en sann original. 
Seasick Steve, amerikaner bosatt i Norge, er blitt en cause célèbre i Storbritannia, alt på grunnlag av et par uvanlig effektive TV-opptredener. 

Steve Wold stakk fra en slem stefar da han var 13, har jobbet på sirkus og som fruktplukker. 
I en periode levde han bluesmannlivet til perfeksjon som godstoghoppende landstryker. 
På 1990-tallet ble han studiotekniker. 
Det høres, for «I Started Out With Nothin And I Still Got Most Of It Left» låter helt kanon. 
Steve spiller på selvbygde og etter eget sigende «nasty» strengeinstrumenter, akkompagneres av effektivt trommespill og synger som en blanding av en mer maskulin J.J. Cale og Tony Joe White. 

Første halvdel av dette albumet er suverent sugende, naken countryblues, fargelagt av gospel og soul. 
Låtkvaliteten avtar en smule etter «Thunderbird», og en gjestende Nick Cave bidrar med lite eller ingenting i «Just Like A King». 
Men en halv semiklassiker er ikke å forakte. 

ANBEFALTE KJØP: 
«Started Out With Nothin», «Walkin Man», «Thunderbird» 

MORTEN STÅLE NILSEN 
