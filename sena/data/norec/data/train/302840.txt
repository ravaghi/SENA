Lar seg aldri friste til å overdrive
Når Tift Merritt går i fotsporene til Harris, Griffith og Ronstadt er det lekkert hele veien. 

ALBUM: 
Tift Merritt (37) fra Nord-Carolina framfører sine sanger med en stemme som er distinkt og forsiktig på samme tid. 

Hun lar seg aldri friste til å overdrive, men finner den perfekt tilbakelente balansen mellom sitt eget uttrykk og kompet, i tradisjonen etter nyskapere i countrymusikken som Emmylou Harris, Nanci Griffith og Linda Ronstadt. 

I løpet av en ti år lang karriere har hun imponert med egne album, samtidig som musikken hennes har vært knyttet til så forskjellige skikkelser som Hunter S. Thompson og Barack Obama. 

Plata starter varsomt og bygger seg opp mot den strykerbackede «Small Talk Relations», før den munner ut med et par låter der Merritt ligger som et glitrende småkrus — over stormende gitarstrømmer fra trollmannen Marc Ribot. 
