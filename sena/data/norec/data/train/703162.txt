Søte spark, men vi har sett dem før
I den femte Step Up-filmen får vi gjensyn med flere tidligere dansehelter, som stort sett stiller med de samme, gamle dansetriksene. 

Vi har kommet til kinoepisode fem i Step Up-serien, og denne gangen samles de fleste tidligere rollefyllere til en grand finale som ikke nødvendigvis er siste kapittel. 

Sean Asa (Ryan Guzman) og resten av dansecrewet The Mob fra Miami har denne gangen søkt lykken i Hollywood. 
Men her er det mange om beinet på audition: 
Mye tid og penger går ut, ingen penger kommer inn. 
Mens de fleste i The Mob vil tilbake til Miami, blir Sean værende, og samler sammen et nytt crew, LMNTRIX. 
De satser på å vinne den tv-sendte dansekonkurransen "The Vortex", der premien er en treårs kontrakt på en av Las Vegas' beste scener. 
Her må de kjempe både mot erkefienden The Grim Knights og Seans gamle team The Mob. 

Forutsigbart og søtt 

Historien er forutsigbar så det holder, men samtidig riktig så søt og underholdende med mange herlige, intense rollefigurer. 
Men med unntak av den store finalen og en heftig dansescene på et tivoli, føles dansescene litt kaotiske og "sett det før" denne gangen. 
Har streetdance stivnet helt i skjæringen mellom breakdance og electric boogie? 

Realitykritikk 

Selv om det også denne gangen handler mest om å få vise fram spektakulær akrobatikk koreografert som dans, retter "Step up all in" noen velrettede spark til auditionsystemet for dansere, og særlig til dansekonkurransene i realityshow av typen publikumsstemming. 
Det mer enn antydes at det viktigste er å lage godt, dramatisk tv med sentimentale bakgrunnshistorier og betente konflikter, og at telefonstemmene fra seerne derfor ikke teller, og slår i stedet et slag for hardt arbeid, danseglede, vennskap, lojalitet og fair play. 
Jaja. 

Også den femte filmen i "Step up"-franchisen er produsert i 3D. 
Men øyeblikkene teknologien virkelig kommer til sin rett, er få også denne gangen. 
