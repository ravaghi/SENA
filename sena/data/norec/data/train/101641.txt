- Nå er det de andre som er døde
(Italia - Costa Rica 0-1) 
Det var ventet at de skulle bli de store nasjonenes kasteball i VM-gruppe D. Nå er Costa Rica allerede klare for åttedelsfinale, og har alle muligheter til å bli gruppevinner. 

– 
Vi mistet ikke hodet og spilte en nydelig kamp. 
Dette fortjente det costaricanske folk. 
Vi gjorde dette for dem, sier Costa Rica-trener Jorge Pinto entusiastisk. 

- Vi var i dødens gruppe, men nå er det de andre som er døde, takket være oss. 
Vi er et lite land, og det vi har gjort her er fantastisk, sier Bryan Ruiz i TV-intervjuet vist på NRK etter kampen. 

Om seieren i åpningskampen Uruguay var sensasjonell, var triumfen mot Italia en av VM-historiens større bomber. 

– 
Vi visste at dette var en tøff gruppe. 
Vi skal prøve å komme oss og få tilbake energien til Uruguay-kampen. 
Vi mislyktes ikke med taktikken, men de var veldig, veldig aggressive. 
Vi prøvde å finne en vei tilbake i kampen, men uten å lykkes, sier Italias landslagssjef Cesare Prandelli. 

Kopierte 1990 

Den lille mellomamerikanske nasjonen med 4,5 millioner innbyggere og et flateinnholdt så vidt større enn Finnmark fylke sendte de ikke bare seg selv til en åttedelsfinale, men også England ut av VM og Italia og Uruguay til en ren finale om avansement. 

Dermed kopierte laget - med ni spillere som enten spiller eller har spilt i norsk fotball - bragden deres landsmenn sto for under mesterskapet i Italia i 1990. 
Den gangen gikk de videre på bekostning av Skottland og Sverige. 

Da ble det stopp mot daværende Tsjekkoslovakia i åttedelsfinalen. 
Denne gangen blir motstanden enten Colombia, Elfenbenskysten, Japan eller Hellas, avhengig av utfallet av siste runde i gruppespillet. 

Artikkelen fortsetter under bildet 

Avgjørelsen falt like før pause takket være en millimeterpresis servering fra Junior Díaz, et perfekt timet hodestøt fra Bryan Ruiz og en inngripen fra FIFAs mållinjeteknologi. 

Denne gangen var det også helt avgjørende, i motsetning til da nyvinningen kom til anvendelse for første gang i Frankrikes komfortable seier mot Honduras. 

Dommer Enrique Osses fra Chile og hans assistenter gjorde nemlig ikke tegn til å ha fått med seg at Ruiz' heading spratt fra tverrliggeren og ned på innsiden av streken bak Gianuluigi Buffon. 

Heldigvis ble dommeren reddet av klokken på armen bare et par minutter etter å ha oversett et soleklart straffespark da Joel Campbell ble løpt overende Giorgio Chiellini. 

Spørsmålet er om ikke Juventus-kjempen også skulle ha vært utvist for å ha fratatt den Arsenal-eide spissen en opplagt målsjanse, selv om Andrea Barzagli var på vei inn i sikring. 

Fantasiløst Italia 

Et uoppfinnsomt Italia, som tidvis viste klasse i VM-premieren mot England, falt dermed i samme felle som i VM i 2010 da de røk ut fra en gruppe bestående av Paraguay, Slovakia og New Zealand uten å ha tatt en eneste seier mot antatt svakere motstand. 

De har riktignok fortsatt alle muligheter til å gå videre, men må unngå tap mot Uruguay i siste gruppespillskamp. 

Uavgjort eller seier betyr at «Gli Azzurri» avanserer, mens nederlag innebærer en ny tidlig og lang hjemreise fire år etter nedturen i Sør-Afrika for verdensmesteren fra 2006. 

Viasat-ekspert Jan Åge Fjørtoft advarer mot å høre på ham, men tror mest på sistnevnte utfall. 

- Uruguay vinner, fordi de har Suarez. 
Det er de som har matchvinnerne som vinner i denne turneringen, og det har Uruguay, sier han i VGTVs VM-studio. 

Én sjanse 

VGs sjansetelling viser at Cesare Prandellis menn skapte én eneste stor målsjanse i løpet av 90 minutter tillegg. 

Costaricanerne gjorde en formidabel jobb med å temme Andrea Pirlo, som ble stresset og presset til å operere dypere i banen enn det han pleier. 

Men ved én anledning glapp det fullstendig da Italias playmaker upresset slo et følsomt oppspill inn i bakrom og ned på lissen til Mario Balotelli, som dermed kom alene med Keylor Navas. 

Milan-spissen, som ble helten mot England, sviktet imidlertid med mottaket, og forsøket på en lobb over den solide sisteskansen hadde heller ikke retning mot mål. 

Samme mann hadde også en brukbar avslutningsmulighet like etter, men denne gangen gikk skuddet rett på Navas. 

Stort nærmere kom aldri storfavorittene fra støvellandet som aldri evnet å mobilisere til noen storoffensiv etter hvilen. 

Det er forventet at Mario Balotelli, Andrea Pirlo og de andre italienske stjernene vinner enkelt over Costa Rica, men som vi har sett tidligere kan alt skje i VM. 
Fra klokken 20.30 retter vi fokuset mot Sveits-Frankrike. 
