Glimrende Tiger
For første gang er golfserien «Tiger Woods» skreddersydd for nestegenerasjons konsoller. 
Det har gitt et betydelig løft. 

Det er begrenset hvor mye nytt man kan tilføre et golfspill som allerede har det meste, men mangelen på fornyelse har vært kritikernes viktigste poeng i de seneste års utgivelser. 

Og bare for å gjøre det helt klart - «Tiger Woods PGA Tour 08» er ingen drastisk nyvinning det heller, spillet er sydd over den samme lesten som tidligere utgaver. 

Samtidig er det den første skikkelige utgivelsen på PS3 og Xbox 360. 
Og her er det sannelig nok av baner å boltre seg på, en rekke kjente golfere både på herre- og kvinnesiden, og en drøss med konkurranseformer og treningsmuligheter. 

Selv om det har svært lite med selve sporten å gjøre, har jeg veldig sans for den nye «Photo Game Face»-funksjonen, som du finner i både PS3- og 360-versjonen. 

Det er bare å laste inn ett eller flere bilder av deg selv, og disse legger grunnlaget for en animert figur som i mitt tilfelle ble skremmende lik originalen. 

Morsomt og imponerende, i tillegg til å sette en ekstra spiss på karrieremodusen. 

En annen ny greie er at selvtillitt har mer å si. 
Gjør du gode prestasjoner på banen stiger naturlig nok selvtilliten og den får innvirkning på spillet ditt. 

Slik sett er det en ekstra fordel å spille defensivt istedenfor å ta et par frekkiser for å nå greenen på færrest mulig slag. 

Forøvrig er svingen nå mer følsom enn tidligere, og det skal ikke rare slurven til før du havner langt ut i skogen, noe jeg for min del synes er positivt. 

Det er dessuten mulig å velge mellom fire vanskelighetsgrader, så det skal godt gjøres å ikke finne spillet utfordrende selv om man har spilt det i lang tid. 

Grafikken er også nydelig. 
Detaljene er så nøyaktige at for eksempel vår egen Henrik Bjørnstad faktisk har brukt tidligere versjoner til å gjøre seg kjent med baner han skal spille på i virkeligheten. 

Men ved et par anledninger har det dukket opp noen rare trær, og et par andre sjeldne grafiske merkeligheter kan dukke opp i 08-versjonen. 

Dessuten er det ikke alltid kommentatorene har kontroll på stillingen i turneringen du spiller, men bortsett fra disse tingene har jeg ikke funnet mye negativt å sette fingeren på. 

Min bondske bakgrunn bidro til at jeg tidligere så på golfsporten som unødvendig bruk av jordbruksareal, og sånn sett er det kanskje en av grunnene til at jeg digger den virtuelle måten å spille golf på. 

Jeg blir rett og slett ikke lei Tiger Woods-serien, og har aldri vært nærmere å klinke til med en sekser på en spillanmeldelse. 

Men det får holde med en bunnsolid femmer. 

PS: 
Spillet kommer også på PC, PS2, Wii, DS og PSP. 
Det er kun PS3-versjonen som er testet. 

Se video fra PC-, PS3- og 360-versjonen av Tiger Woods PGA Tour 08 her. 
