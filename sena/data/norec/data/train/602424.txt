Eksistensielt om seksualitet
Hovedpersonen har reist til en by i Frankrike for å skrive ferdig en roman om kjærlighet og seksualitet og det å gi seg hen. 

Blant annet som del av romanprosjektet utforsker hun sin egen seksualitet, både ved hjelp av en terapeut, som rent fysisk hjelper henne å bli kjent med sin egen kropp, ved å oppsøke et foredrag med en kjent forsker på seksualitet og ved å ha sex med menn hun møter. 

Samtidig forsøker hun vekselvis å nærme seg, og beskytte seg mot, den jenta hun var i oppveksten, ei jente hun forakter, ”... som er småfeit og har langt hår som ingen klipper i tuppene,” og vi skjønner at skammen over den hun var (som hun nødvendigvis fortsatt er) ligger i bunnen for en manglende evne til å hengi seg seksuelt. 

To andre kvinner er med i historien. 
De skal alle tre gå over et fjell som ligger ved denne franske byen. 
To av dem går over fjellet, en av dem snur. 
Det ligger i kortene at den litterære forfatteren skal møte dem, men det skjer aldri, ikke innenfor romanens rammer. 

Dermed får ”Over fjellet” enda en dimensjon, boken utvides, og det blir vanskelig å avgjøre hva som er den egentlige romanen, den som ikke fortelles eksplisitt; fortellingen om Hanne Ørstavik som skriver en roman om det samme som hennes litterære forfatter skriver om, eller romanen som befinner seg mellom de to permene. 

Ørstavik skriver ublygt om kropp, det seksuelle handler om selve eksistensen, det er ubrytelig knyttet til selvet. 
Språket er som vanlig utforskende, undrende, med et alvor og en nysgjerrighet som gjør at man aksepterer det ytterst intime. 

Samtidig kan boka til tider bli litt kjølig og dvelende. 
I alle fall så lenge det ikke er forelskelse knyttet til seksualiteten. 
Når den slår ned som en bombe, slår den, slik hovedpersonen selv beskriver det, beina under selve prosjektet og gjør det til ”livløs konstruksjon, en abstrakt øvelse”. 

Som analyse er mye ved denne romanen interessant. 
Faren er at den blir nettopp nettopp dette; litt teknisk, litt frakoblet. 
