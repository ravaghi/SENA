Festen er over
«The Hangover Part III» er den siste halvliteren du aldri skulle kjøpt. 

FILM: 
På tide å legge seg nå. 
Denne festen er på overtid. 

Ingen som er involvert i «Hangover»-filmtrilogien synes dette er noe gøy lenger. 
Ikke kinopublikummet, som siden USA-premieren har vist langt større interesse for den sjette «The Fast and the Furious»-filmen enn for «The Hangover Part III». 
Ikke hovedrolleinnehaver Bradley Cooper, som har blitt Oscar-nominert karakterskuespiller siden sist og tydelig verker etter å komme seg tilbake til David O. Russel eller Derek Cianfrance og spille menn med hint av indre liv. 
Ikke regissør og manusforfatter Todd Phillips, som krabber sakte gjennom en ørken av idétørke. 

Ikke komedie 

Egentlig kan ikke filmen hans kalles en komedie engang. 
Den er en trett repetisjon av de mest iøyefallende karaktertrekkene til kjekkasen Phil (Cooper), den pertentlige tannlegen Stu (Ed Helms) og den aspbergers-aktige mamboen Alan (Zach Galifianakis), kryssklippet med lange reaksjonsbilder, likegyldige skuddvekslinger og pinlige situasjoner som er pinlige fordi noen voksne menn kommer fysisk nærmere hverandre enn de er komfortable med. 

Historien om Alans stadig mer fortumlede psyke er mørk og nesten interessant, men heller ikke her er det noe vidd å spore. 

Den første «Hangover»-filmen fra 2009 tilbød standard rølpehumor i en original struktur: 
Phil, Stu og Alan våknet etter tidenes heleste helaften, husket ingenting, og måtte nøste opp nattens begivenheter. 
På vei gjennom filmen ble stadig mer av innholdet i den forvirrende oppvåkningsscenen forklart. 
Klart det slo an. 

Drøvtygget 

Men allerede «Hangover II» falt flere trinn ned på oppfølgertrappen enn den tålte, og «The Hangover Part III» forkaster det opprinnelige premisset, henter frem Hollywood-manualen og følger grunnoppskriften for drøvtygget actionkomedie, der noen vanlige gutter kommer i klammeri med grim gangsterliga og må lokalisere en tilfeldig uvurderlighet for ikke å bli hakkemat. 
Ingen ser ut til å ha fått med seg at de har laget en film som heter «The Hangover Part III» og som ikke inneholder en eneste, vel, hangover. 
