Potensielt drømmespill
«Wing Island» har alle ingrediensene til å bli et fantastisk spill. 
Men feiler. 

Mange har kjærlige minner til «Pilotwings» på Super Nintendo og Nintendo 64. 
Herlige og avslappende spill der man skulle fly forskjellige farkoster gjennom ringer, og generelt bare få følelsen av å fly. 

Uten å skyte med raketter og maskingevær. 
Et slags «Flight Simulator» med tegneseriefigurer, nærmest. 

Og «Wing Island» så lenge ut til å plukke opp tråden fra de flotte «Pilotwings»-spillene. 

Premissene er enkle. 
Du skal gjøre oppdrag ved å fly et fly. 
Kontrollen er kjempefin, du styrer flyet ved hjelp av bevegelsessensoren i håndkontrolleren til Nintendo Wii. 
Grafikken er bra og figurene er i typisk tegneserieaktig Nintendo-stil. 

Men dette er langt fra like gøy som «Pilotwings». 

For etter den første gleden med å styre flyet ved hjelp av Wiimoten roer seg, oppdager man et spill med ekstremt lite dybde. 
Oppdragene man skal gjøre, som å slukke branner eller fange kuer, gjentar seg selv for fort. 
Og landskapet på de tre øyene man får tilgang til er uten særpreg eller variasjon. 

Kort sagt er dette et spill som har alle premisser for å bli et kjempekoselig og avslappende flyspill, men som ødelegger for seg selv med fantasiløse oppdrag og områder. 

«Wing Island» byr på noen timer med moro, men er altfor kort til å forsvare full pris. 
Hadde dette vært lansert som et billigspill, kunne det absolutt anbefales. 
