Høgaktuell historietime
Intenst drama frå raseopptøy og politivald i Detroit i 1967. 

Detroit 

Sjanger: Biografi Drama Krim. 
Med: 
John Boyega, Will Poulter, Algee Smith. 
Regi: Kathryn Bigelow. 
Nasjonalitet: USA, 2017. 
Lengde: 
2 t. 22 min. 
Aldersgrense 15 år 

USA er eit land av immigrantar, kjent som verdas største etniske smeltedigel. 
Men under overflata, ulmar rasekonfliktene og rasismen, sist aktualisert gjennom dei høgreekstreme demonstrasjonane i Charlottesville, bildrapet av ein motdemonstrant - og president Donald Trumps oppsiktvekkjande kommentarar om at «begge sider» hadde skuld, og at det var «mange fine folk» også blant dei høgreorienterte demonstrantane. 
Saka har sett USA i kok. 

Midt oppi alt dette, kjem Kathryn Bigelows nye film «Detroit» på kino. 
Bigelow er første og einaste kvinne som har vunne Oscar for beste regi (The Hurt Locker, 2008), og har også eit svært godt grep på historia som tek utgangspunkt i kva som skjedde i Detroit sommaren 1967. 

Filmen tek utgangspunkt i verkelege hendingar. 
I opptøya der rasande svarte ramponerte delar av byen etter ein særs klønete og unødvendig politiaksjon mot ein ulovleg nattklubb. 
Det er også eit faktum at tre unge, svarte menn blei drepne på Algiers Motel natt til 27. juli. 

Nøyaktig kva som skjedde den natta, skulle bli gjenstand for rettsaker og diskusjonar, men det er altså dette Bigelow går inn i. 
Ho blandar reelle bilete frå hendingane i Detroit med sine eigne, dokumentariske og hektiske bilete. 
Resultatet er at du får ei sterk kjensle av å sjå noko ekte, ei nærast dokumentarisk framstilling av det som skjedde. 
Samtidig som dette altså ikkje er ein dokumentarfilm, men ein filmskapars versjon av historia. 

«Detroit» er fantastisk filma, og fantastisk spelt. 
I lange periodar er det direkte smertefullt å vera vitne til overgrepa frå ein politistyrke kjent for sin brutalitet mot svarte. 

Men samtidig som dette er eit rystande tidsbilete, går «Detroit» rett inn i dagens rasediskusjon i USA, «Black lives matter», Charlottesville. 

Dette er filmen Donald Trump burde sett - men som han aldri vil sjå. 
