Lenka - «Lenka»
Der kom julemarsipanen ... 

Iallfall for radiostasjoner som har lyst til å følge med i tiden. 
For australske Lenkas debut er proppfull av godbiter - velarrangerte, lette og til dels ekstremt fengende poplåter som gjør deg i godt humør. 
Lenkas stemme er ikke voldsom sterk, men fungerer likevel godt med sin søte, naive Lily Allen-knekk ettersom også tonefølget er så florlett som det er. 

Samtidig er det tungt sukrede lydbildet også Lenkas største fiende. 
Akkurat som med en pose smågodt kan det være både syrlig, søtt og deilig enkeltvis, men summen kan fort bli for mye av det gode. 
Noen færre friksjonsfrie flater i Lenkas popestetikk, og vips så har vi å gjøre med en ny popartist av dimensjoner. 

ANBEFALTE KJØP: 
«The Show», «Skipalong», «Knock Knock» og «Trouble Is My Friend» 
