En raffinering av The War on Drugs' psykedeliske americana
Kjærlighetsbarn av mann og maskin. 

ALBUM: 
«Deeper Understanding», en av de mest vidunderlige låtene Kate Bush har skrevet, handler om den genuine kjærligheten mellom hovedkarakteren og hennes datamaskin. 

Det ville overraske meg om Adam Granduciel, mannen bak The War on Drugs, lytter til Bushs eventyrlige, anglofile progpop med jevne mellomrom. 
Smaken hans er tross alt fanatisk amerikansk. 
Han er typen som blind av raseri skrur av fjernsynet hvis noen er slepphendte i sine detaljer om innspillingen av «Darkness on the Edge of Town». 

Tilsiktet eller ei: 
Det er en kobling mellom «A Deeper Understanding» – The War on Drugs ekspansive fjerde fullengder – og «Deeper Understanding». 
Dette er et album som mer enn noe har blitt til i studio. 
Angivelig har Granduciel sittet bak spakene og fiklet med enkelte av sporene i opptil åtte måneder. 
På omslaget sitter attpåtil 38-åringen og stirrer på oss, med det analoge opptaksutstyret i bakgrunnen. 
«A Deeper Understanding» er et kjærlighetsbarn av mann og maskin. 

Her finner man eteriske saksofonsoloer, synthesizere som peker mot de mest smakfulle avkrokene av new age-musikken, og gitarer som balanserer mesterlig «between the beauty and the pain», som Granduciel synger på «Strangest Thing» – støyende og truende, men likevel kontrollerte. 

Sånn sett fremstår også «A Deeper Understanding» som en raffinering av den mer veldreide voksenpsykedeliaen som The War on Drugs satte seg fore på forgjengeren «Lost in the Dream» (2014), bandets bejublede gjennombruddsalbum. 
For mennesker hvor såkalt heartland rock – arenaklar americana med kunstneriske ambisjoner – er den hellige gral, vil «A Deeper Understanding» sannsynligvis stå igjen som en av årets aller beste plater. 

Selv synes jeg det er noe temmelig konvensjonelt, trolig også derivert ved The War on Drugs. 
Spor som «Brother» (fra motoriske «Slave Ambient» (2011)) og monumentale «Red Eyes» etterlater liten tvil om at Granduciel er en begavet låtskriver. 
Men fordi han stadig står i fare for kopiere sin store ledestjerne – «Holding On» er en spesielt åpenbar Springsteen-pastisj – står han i desto større fare for å gjenta seg selv. 

De svakeste sporene på «A Deeper Understanding» («Nothing to Find», «In Chains», m.fl.) er for så vidt solide, men gjør det klart at Granduciel er vel besatt av å reinspikke en spesifikk lyd fra en spesifikk æra. 

Et sjangertrekk ved akkurat denne americana-arten er ikke minst en sosial bevissthet – det dypt subversive ved Springsteens beste stunder er at han dyrker den amerikanske mytologien samtidig som han kritiserer den. 
Utover bandnavnet, tilhører det imidlertid sjeldenhetene at The War on Drugs klarer å gjøre det personlige politisk; å gjøre angsten, paranoiaen og isolasjonen som Granduciel stadig gir uttrykk for til et symptom på en sinnssyk kultur. 

Unntaket på «A Deeper Understanding» er albumets lengste og beste låt: 
«Thinking of a Place». 
Med utgangspunkt i en trailerpark – et mer ikonisk amerikansk fenomen finnes vel knapt? 
– ved Missouri-elven, bruker Granduciel og hans kløktige medhjelpere over elleve minutter på å sno seg møysommelig gjennom et hav av følelser. 

Klimakset ved åtteminuttersmerket kommer ikke et sekund for sent. 
Mens gitaren skjelver i forgrunnen, omringes vår mann av et angelisk spøkelseskor. 
Det er lys i enden av tunnelen – det finnes en utvei. 
