You're Next
Full av guffen gørr og effektive skremmeskvett! 

You're next er en slem liten sak, der mørk humor hever brutal filmvold over gjennomsnittet. 
Kanskje er figurene litt for dumme, og utviklingen en smule søkt, men hva gjør vel det når filmen er full av guffen gørr og effektive skremmeskvett? 

Filmen tar tak i meg på et tidlig tidspunkt og morer og underholder meg mens jeg vrir meg i kinosetet av herlig ubehag. 

Den mangler kanskje det lille ekstra for å komme helt opp blant de store slasherklassikerne, men plasserer seg pent over røkla! 

Maskekledd figur til angrep 

En stor familie med heller svake bånd til hverandre samles for en gangs skyld for å feire foreldrenes bryllupsdag på deres store herregård. 

Men den beklemte familiehyggen brytes når en skummel maskekledd figur går til angrep med armbrøst og machete. 
Mobiltelefonene virker ikke, og den eneste naboen er, skal vi si, indisponert. 

Men en av gjestene har ukjente ferdigheter som gjør henne i stand til å bekjempe angrepet. 

Jeg liker at figurene i filmen er ganske vanlige folk. 
Det er kanskje liten vits i å nevne navn, for det er ingen kjente på rollelista uansett. 

Sharni Winson fremstår som den mest interessante blant dem, med en forhistorie til figuren hennes som er like oppfinnsom som den er søkt. 

Men dette er ikke en historie som trenger å være troverdig, den trenger å være morsom og skummel, og det er You're Next. 

Spenstig regissert 

Jo da, det finnes figurer som man kanskje ikke tror helt på. 
Det er blant annet dumt å stå gjentatte ganger foran vinduet, når man har sett flere bli truffet av piler skutt utenfra. 

Eller gå alene rundt i huset, der det åpenbart befinner seg en morder. 
Men sånn må det kanskje være, om filmen skal oppnå en viss lengde. 

Jeg registrerer det, men bryr meg ikke så mye om det. 
Det skal liksom være slik i en slasherfilm! 

You're next er spenstig regissert av Adam Wingard, som følger slasherkonvensjonene uten å være bundet til dem. 
Det spilles for eksempel lite på sex her, og når det gjør det ved to anledninger, er det med et humoristisk tilsnitt. 

Voldsscenene, en viktig del av enhver slasherfilm, er direkte og utilslørte, uten å bli direkte spekulative. 
You're Next frarådes ungdom under 15 år av Medietilsynet, noe de gjør helt rett i. 

Men alle over 15 kan godte seg over en frisk og vellaget skrekkfilm, som holder stemningen oppe, eventuelt nede, til aller siste billedrute. 
