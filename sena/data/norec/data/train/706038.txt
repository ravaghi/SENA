God Maijazz-oppvarming, skip-ba-di-do-da-di-di
Jazzmeia 
Horn sto for en heftig og fin oppvarming til Maijazz, selv om do-da-ba-di–ska-di-dop-ene ble vel mange og vel lange. 

Jazzmeia Horn fra Dallas var et nytt bekjentskap for de alle fleste av oss. 
På sin 27-årsdag kom hun og trioen hennes slentrende inn på en varm Spor 5-scene, talte til fire og begynte med «Tight» fra albumet «A Social Call». 
Det er det eneste hun har gitt ut. 
Tight, som hun låner av Betty Carter, er forresten en fin beskrivelse av bandet. 
De har full kontroll på start-stopp-partier, soloer og er med på leken når Horn bjuder oppå til både improvisasjon og battle. 
Hun har med seg piano, trommer og bass. 
De får alle sine runder og får vist at de er topp folk. 

Jazzmeia er glad i scating og stemmebruk uten tekst. 
Hun er veldig glad i det, ba-di-di-do-ska-bi-bi-di-bapp. 
Hun er godt til det også, do-do-ba-ga-gi-di. 
Hun varierer også det uttrykket, fra det helt forsiktige og følsomme til kraftfulle og høyrøsta utbrudd. 
Wooo-waaa! 
Det er effektfullt og fascinerende, men i første halvdel strekker hun strikken vel langt. 
Det blir for mye, for ofte og for lange partier. 
Mon tro om ikke en saksofon eller en trompet i miksen kunne brutt dette opp. 
En viktig del av uttrykket hennes, ja, jo, men hun er enda bedre når hun stoler på melodiene og lar det flyte litt luft mellom de nonverbale improvisasjonene. 

Best etter pausen 

Det er som om det bor så mye der inne som bare MÅ ut. 
Som sagt, hun er god til det, men om 5–10 år og et par plater til tipper jeg at hun finner en bedre balanse. 
Hun er enda bedre - knallgod - når hun lar melodiene føre henne av sted og rett og slett holder seg litt i skinnet. 
Hun har en voldsom stemmekontroll et flott register, men hun trenger ikke vise det hele tiden. 
Hennes egen «Legs and arms» er et eksempel på at less faktisk is more. 

Etter jazzens aller dårligste idé - pausen midtveis - kommer hun tilbake i en litt ryddigere, lystigere og enda bedre versjon. 
Det som fram til nå hadde vært en god, om enn litt masete konsert, ble en parade av standardlåter, litt av hennes egne ting og flere runder «Happy Birthday» og «Hurra for deg», denne gang med publikum som sangere. 
Hun utfordret også salen til å synge flere ganger, slengte noen meldinger til Trump og sang som en kule. 
Tre avsluttende låter vippet henne helt og fullt over på vår side, etter at hun altså hadde slitt oss litt ut med all skip-bi-di-da-do-en. 
Kveldens alle fineste øyeblikk var da hun hentet fram Duke Ellingtons «Don’t Get Around Much Anymore». 
Den slentret hun seg elegant gjennom uten så mye om og men, slik storheter har gjort før henne. 
«I Remember You», en annen gammel traver, har hun laget et flott up-tempo-arrangement på, og her ska-bi-bi-di-dooop-er hun igjen, men ikke mer enn at det er effektfullt, så lar hun bandet overta solojobben. 

Happy birthday! 

Helt til slutt, etter bursdagssanger, kake med lys og masse takking, er det nok en hilsen til historien. 
Uten å kjenne Jazzmeia Horns platesamling i detalj, det står nok et par Sarah Vaughan-utgivelser der. 
Både stemmeføring, uttrykk og frasering hos Jazzmeia Horn kan tyde på det. 
«September in the Rain» setter spikeren fint i kista. 
Hun improviserer fram tekst om Stavanger, om det fine været, og publikums bursdagssang og i det hele tatt. 
Vakkert og sjarmerende fra en ung vokalist det lukter svidd av, og som kommer til å bli enda et knepp bedre når skuldrene senkes to centimeter. 
