Filmanmeldelse:«Drone» 

Denne norske dokumentarfilmen stiller vesentlige spørsmål om mål og midler I «krigen mot terror». 
Svarene er rystende! 

Droner er førerløse fly, som de seneste årene er blitt teknologiske vidundere med vanvittig avansert teknologi og kraftige våpen: 
Godt beskyttet i bunkere i USA sitter unge menn med datamaskiner og joysticks og styrer flyene mot godt synbare mål på den andre siden av kloden - og dreper antatte terrorister. 

I praksis: 
Drømmevåpen for, for eksempel, en amerikansk president. 
Han risikerer ingen amerikanske liv, hans superhemmelige etterretningsorganisasjon kan anvise målene, hans lydige væpnede styrker sitter på avtrekkeren og gjøre det soldater gjennom alle tider har gjort: 
Dreper fiender. 

I teorien er det verre - mye verre. 
Fordi: 
Uansett hvor nøyaktig målene - terroristene - er angitt, kan man aldri være helt sikker på hvem man henretter. 
Disse målene er sjelden i direkte strid, og henrettes altså totalt uten lov og dom. 
De som måtte befinne seg rundt dem, naboer, barn, eldre, sakesløse mennesker på et torv eller i et utvalgt hus, drepes også. 
Og, som filmen viser, det er langt flere sivile som drepes enn «sikre terrorister». 

«Påregnelige offer»? 
Nei. 
Fordi krigen mot terrorisme alltid har vært forklart eller unnskyldt med at man ønsker fred, demokrati og sivile rettigheter. 
Drone-krigen gjør det motsatte: 
Den dreper alt for vilkårlig; den sprer en frykt i store deler av befolkningen på en måte som er lite annet enn selve definisjonen av terrorisme, det er en krigføring som på alle punkter fjerner drapsutøveren fra situasjonen han skaper - og dermed evnen til vurderinger om forholdsmessighet. 
På punkt etter punkt bryter dronekrigen folkerettens bestemmelser. 
Og den gir navn- og ansiktsløse soldater fryktelige muligheter til sanseløs dreping. 

For hvor mange tror egentlig at det «gode» USA er alene om teknologien? 
Det er bare spørsmål om tid før «ekte» terrorister sikrer seg også dette våpenet. 
Og hva skjer den dagen den første dronen flyr inn over New York med sine dødbringende raketter? 

Fremtiden soldater er ikke utelukkende fysiske og psykiske supermenn med optimal trening og våpen i hånd. 
Disse soldatene er gamere og spillentusiaster, datakyndige ungdommer hentet inn fra LAN-fester og gatherings landet over, som besitter spillfinesser og kjapphet til fingerspissene - før de får de dødbringende våpnene til ed-belagt disposisjon på vegne av sitt land og sin president. 

Filmens sterkeste vitnesbyrd kommer fra den tidligere droneoperatøren Brandon Bryant, en av vår tids viktigste varslere. 
Bryant drepte på vegne av USA, han drepte med droner og han så han drepte vilkårlig. 
Det kunne han ikke tie stille om, han var ikke i stand til å leve med sin egen samvittighet. 
Sånt blir man samfunnsfiende i et lands som USA av. 
Men slik blir man også en uhyre viktig røst i en politisk aktivistisk dokumentarfilm, som oppfyller alle sine egne samfunnsoppdrag: 

Opplyse, avdekke og forklare. 
