Juleplateanmeldelse:Aasmund Nordstoga & Gunnhild Sundli: 
«Sæle jolekveld» 

Erkenorsk jul. 

Aasmund Nordstoga & Gunnhild Sundli 

Det føles umiddelbart riktig at disse to stemmene finner sammen på en juleplate; 

Gunnhild Sundlis klokkeklare mot Aasmund Nordstogas barske og mandige. 
Og visst.. 
eh.. stemmer det: 
Samklangen mellom de to er den aller største fryden med hele denne platen. 

For julestemningen blir tidvis litt for langt borte i det folkemusikalske akkompagnementet, spesielt når tempoet roes og tonene får et mindre sakralt skjær over seg enn de fortjener. 

Men det er flisespikkeri, for høydepunktene er innertiere; for eksempel tittelkuttet og Gunnhilds versjon av «Mitt hjerte alltid vanker», der hun fraserer seg inn i sin egen Gåte-fortid på en måte som får oss til å savne dette bandet sårt. 

Men selve genistreken (som åpner hele platen og aldri helt følges opp) er versjonen av den vanligvis så ihjelsungne «Et barn er født i Betlehem», der arrangementet fremstår som et helt naturlig og fyrrig vekkelsesmøte mellom vår egen folkemusikk og den som stammer fra samme sted som Betlehems-barnet, nemlig Midt-Østen. 

Like dristig blir aldri «Sæle jolekveld» etterpå. 
Men fint er det åkkesom. 

BESTE LÅT: 
«Et barn er født i Betlehem» 
