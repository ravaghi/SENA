Harme og medfølelse
Regi: 
Ken Loach 

Manus: Paul Laverty 

Skuespillere: 
Stephen Lord, Mark Womack, John Bishop, Andrea Lowe, Trevor Williams, Talib Hamafraj 

Sensur: 
15 år 

SE TRAILER ØVERST I SAKEN! 

Helt reelt forteller briten Ken Loach (”Vinden som ryster kornet”, ”Brød og roser”, ”Land og frihet” m.m.) om bruken av leiesoldater under Irak-krigen, hvilken ukontrollert brutalitet og generell kynisme de utviste overfor lokalbefolkningen, og hvilken drivkraft penger var/er i den forbindelse. 

Men dypest sett er filmen en protest mot Irak-krigen og en skildring generelt av en krigs ringvirkninger, dens innvirkninger på enkeltmennesker, deres plass og identitet etter en krigsdeltakelse. 
Her finnes enkeltmenneskene i Liverpool, England. 

Som alltid forteller Ken Loach om de små. 
Om ofrene for de såkalte store beslutninger, de store strukturene, de store viljene og de store tankene. 
Selv om det på overflaten dreier seg om bruken av britiske leiesoldater i Irak. 

Både harmen og medfølelsen hos Ken Loach vises indirekte. 
Gjennom krangler, famlende samtaler, telefonoppringninger og brutale sammenstøt, viser han hvordan en krigs ansikt kan være et løgnaktig og meget stygt ansikt, og hvordan en krig kan uthule, skyggelegge og/eller smadre mennesker og deres omgivelser. 

Regien er, som alltid hos Ken Loach, tett, nær på, iblant inngir den en følelse av skjødesløshet, men det er bare tilsynelatende. 
Egentlig er den meget presis og poengtert. 
Det er, billedlig talt, en regi du får støv i nesa av. 

Og sjelden ser en skuespillere så totalt blottet for jåleri som her. 
De inngir aldri en følelse av metode, de formidler helt og fullt en følelse av å være. 

En sterk film. 
Sterk i sin harme og sterk i sin medfølelse. 
Samtidig med sin dype menneskelighet fungerer den også glassklart som en politisk film. 
For en politisk film er ikke en film som skjærer alt ut i store ideologiske bokstaver, det er en film som viser hvordan mennesker formes eller misdannes under et styre eller et vanstyre. 

Anbefales på det heftigste! 

SE TRAILER ØVERST I SAKEN! 
