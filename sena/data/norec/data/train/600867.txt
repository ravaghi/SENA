Reise til nattens ende
Drama 

Frankrike/Mexico 2013 

Regi: 
Amat Escalante 

Skuespillere: 
Armando Espitia, Linda González, Juan Eduardo Palacios, Andrea Vergara 

Manus: Amat Escalante, Gabriel Reyes 

Musikk: 
Lasse Marhaug 

Aldersgrense: 
18 år 

«Heli» oser utrygghet og ubehag allerede fra første bilde. 
En støvel presser et forslått hode mot lasteplanet på en jeep. 
Det er tidlig morgen, og nok et offer i Mexicos evigvarende narkotikakrig er på vei mot retterstedet. 
Snart dingler den unge mannen — til allmenn skrekk og advarsel - fra en gangbro midt i en navnløs småby. 

Det som følger er en nøktern, nærmest dokumentaraktig fortelling om hvordan krigen helst rammer dem som fortjener det minst - vanlige mennesker som slumper til å være på feil sted til feil tid. 
Og gjennomkorrupt som dette samfunnet er, kan man ikke stole på verken politiet eller militæret. 
Det kan like gjerne være de som kjører deg til dine bødler. 
Og de som faktisk profiterer på elendigheten befinner seg selvsagt langt, langt unna. 

Til tross for at «Heli» har sine øyeblikk av humor, ømhet og håp, er det brutaliteten man vil huske den for. 
Selv den mest herdete seer vil ha problemer med å riste av seg en spesielt grusom, spesielt langtrukken torturscene som kommer midtveis. 
Det er ikke godt å si om det er realismen i skildringen eller nonsjalansen volden utføres med som vekker sterkest ubehag. 
I alle fall er det så man føler lettelse når filmen endelig er over. 
