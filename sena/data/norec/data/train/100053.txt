Bøygard- «Røre ved deg» 

Søstre med sans for harmonier i mange fasonger. 

Det mest harmonisk slående med Tove og Anita Bøygard fra Ål er selvfølgelig stemmene, som røper at vi har fått et lokalt Indigo Girls i Norge. 
Stemmene glir nemlig sømløst sammen og brukes mot hverandre på en utmerket måte. 
Samtidig er det harmoni søstrene streber etter også i tekstene - sunget på dialekt. 
Heldigvis gir de god plass også til det positive i et kjærlighetsforhold, istedenfor å la selve savnet av nettopp harmoni og balanse i slike forhold overskygge tekstene. 
Tonefølget er derimot litt mer ujevnt ,og noen steder i overkant mykt og forsiktig for liksom å forsterke den klare poetiske viljen bak tekstene, selv om versjonen av Stanley Jacobsens «Skigardsvise» på sin side blir for slepende og dystertung. 
Men her er det mye å hente for alle som liker melodiøs pop i viseinnpakning - og med gode tekster, ikke minst. 

Anbefalte kjøp: 
«Nokon som deg», «Røre ved deg», «Du» og «Sensumarsblues». 
