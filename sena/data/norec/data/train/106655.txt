Ronan Keating:«Bring You Home» 

(Polydor/Universal) 

I den tidligere Boyzone-vokalistens verden er alt vått, varsomt og tandert. 

Du kan se det på coveret, der han sitter i en robåt til sjøs, iført fornuftig skjerf, mens han tenker på hva som gikk galt, hva han kunne gjort, hva som skal til for å fikse på forholdsproblemene som rir sangene hans som en sliten og skabbete gammel mare. 

Det var ikke akkurat rå sex, det han drev med i sitt gamle boyband, men som soloartist er den irske familiefaren omtrent den rake motsetningen av Viagra. 
Han fremstår som en sterilisert Bryan Adams, og «Bring You Home» er en plate full av erstatningspop hvor gørrkjedelige ballader avløses av enda gørrkjedeligere midtemposanger. 

Produksjonen er så feig at lyden nærmest må lures ut av høyttalerne. 
Og når man først har greid det, angrer man bittert. 

ANBEFALT KJØP: 
Ikke noe slikt her. 
