Statsministerens nei
Stor statsmannskunst møter stor skuespillerkunst i storslått historisk drama. 

DRAMA/KRIGSFILM 

"Darkest Hour" 

England 2017 

Regi: 
Joe Wright 

Manus: Anthony McCarten 

Skuespillere: Gary Oldman, Lily James, Ben Mendelsohn, Kristin Scott Thomas 

Aldersgrense: 9 år 

Mai 1940. 
Én etter én har Vest-Europas nasjoner måttet kapitulere for Hitler. 
Den engelske hæren sitter fast i Frankrike, og en invasjon av Storbritannia synes uunngåelig. 
Det er i denne skjebnetimen for vår sivilisasjon rollen som statsminister tilfaller Winston Churchill, en dranker og politisk vinglepetter som ikke under noen omstendighet vil sette seg ned og forhandle om fred. 

Christopher Nolan fortalte den samme historien fra soldatperspektiv i fjorårets "Dunkirk". 
I "Darkest Hour" gir Joe Wright oss dramaet slik det utspilte seg blant de høye herrer i Westminster. 

Mye står og faller på Gary Oldman i hovedrollen. 
Heldigvis er han glemt før man har lagt merke til ham. 
Oldman har holdningen til Churchill, han har en overbevisende variant av den særegne talemåten hans og sannelig er han ikke – takket være en bemerkelsesverdig make-up-jobb – snarlik også. 

Når Wright i tillegg klarer å balansere sin forståelige fascinasjon for den store statsmannens mange eksentriske sider – dette er en fyr som gjerne tok diktat fra badekaret – med alvoret i situasjonen, har vi fått et historisk drama av ypperste klasse. 
