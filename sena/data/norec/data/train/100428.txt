Sommer-OL på forskudd
Neste års sommer-OL i Beijing er allerede spikret i spillenes verden. 
Med heltene Mario og Sonic i hovedrollene. 

Sega og Nintendo har dratt frem sine største superstjerner når de nå har laget det første offisielle spillet til de olympiske sommerleker i Beijing. 

Mario og Sonic er to av de mest kjente spillfigurene noen sinne, og nå duellerer både disse to og kjente og kjære figurer fra både Sega og Nintendo i en solid bunke friidrettsøvelser. 

Du får mulighet til å konkurrere i øvelser som 100 meter sprint, svømming, trampoline, skyting, slegge- og spydkast, lengdehopp og tresteg. 

Og den gode nyheten er at mange av disse øvelsene er både morsomme og passe ferdighetsbaserte. 
Bruken av bevegelsessensorene i Wii-kontrolleren fungerer stort sett bra, dette er et spill som både er umiddelbart fengende og som også har dybde nok til at du gidder å jakte på verdensrekorder. 

Stort sett, altså. 
For flere av øvelsene er både forvirrende, langdryge og lite morsomme. 
Jeg savner også en mer engasjerende presentasjon, det blir litt blasst dette her. 

Men det er uansett et til tider veldig morsomt spill i multiplayer. 
Og det er naturlig nok her et spill som dette SKAL være bra. 
