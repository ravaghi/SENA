Get Hard
Platt, plump, klein – og litt morsom. 

Da den fantastiske komedien Tropic Thunder kom i 2008, var det Etan Cohen (må ikke forveksles med Ethan Coen) som hadde skrevet manuset. 
Nå gjør manusforfatteren sin regidebut med komedien Get Hard, der Will Ferrell spiller hovedrollen, men denne komedien er ikke i nærheten av like god. 

Jeg har et elsk-hat-forhold til Will Ferrell. 
Mannen kan gå fra å være utrolig morsom til uhyre slitsom på ett sekund, og noen ganger blir det rett og slett litt for mye Will Ferrell. 

I Get Hard klarer han å holde seg på den riktige siden av skalaen, men handlingen i filmen har et svært tvilsomt plott du må overse for å la deg underholde. 
Klarer du det har Get Hard flere latterkuler å by på, for Will Ferrell har god kjemi med komiker Kevin Hart. 

Fra luksusdyr til fengselsfugl 

Ferrell spiller milliardæren James King, en suksessrik investor, som får en brå slutt på luksuslivet når han blir anklaget og dømt for bedrageri og underslag. 

James bedyrer sin uskyld, men må i fengsel. 
Og ikke et hvilket som helst fengsel, men selveste San Quentin, som huser de farligste fangene i California. 
Fisefine Mr. King ville ikke overlevd en dag – han må få hjelp. 

Og hvem er vel bedre til å forberede ham på det harde livet bak murene, enn fyren som vasker bilen hans hver dag? 
En svart mann med hettejakke – han har jo garantert vært i fengsel. 

Kevin Hart spiller Darnell som driver bilvaskeriet. 
Han har hverken vært bura inne eller gjort noe kriminelt i hele sitt liv, men han trenger 30.000 dollar for å få huslån i banken og går derfor med på å gjøre James hard nok for fengsel. 
Dermed begynner sirkuset. 

God timing og kjemi 

I Get Hard harseleres det med fordommer og rasisme over en lav sko. 
Mye av det er platt, som når Mr. King prøver å suge kuk for å forberede seg på hvordan fengsel kommer til å bli. 
En ganske lang scene som består av Ferrells fjes forvridd i skrekk og avsky. 

Men mye er også morsomt. 
Som når Darnell tar med James til fetteren sin, en gjengleder ved navn Russel (T.I.), for å ordne beskyttelse i fengsel. 
James tropper opp kledd i alle fordommer det er mulig å oppdrive om svarte folk fra ghettoen, samtidig som han bekrefter alle fordommer Russel og gjengen hans har om hvite, stive rikinger. 

Det er mye som er flaut med Get Hard, men Hart og Ferrels kjappe replikkutvekslinger veier opp for mye av kleinheten. 
De to har kjemi og timing som om de har jobbet sammen i en årrekke. 

Lavpanna humor 

Filmen bruker mesteparten av tiden på Will Ferrells forvandling fra lettrørt rikmann til hardbarka fengselsfugl, og vier lite tid til sakens kjerne. 
Hvis James er uskyldig, hvorfor bruker han ikke tiden før han må i fengsel på å renvaske seg selv? 

Dette bortforklares med at James er for dum til å forstå at han blir lurt, men jeg sliter med å godta at en så dyktig forretningsmann kan ha så åpenbart lite mellom øra. 

Den syltynne historien gjør at Get Hard ikke blir noe mer enn en dum komedie. 
Lavpanna humor er det nok av i denne filmen, men av og til kan det være ganske så morsomt. 
