Spillanmeldelse:«Guitar Hero» for de yngste 

«Band Hero» er spillet for de som synes «Guitar Hero» er for tungt, og som foretrekker artister som Taylor Swift og Duffy. 

«Band Hero» er det fjerde musikkspillet vi anmelder på drøye to måneder. 
I høst har vi fått «The Beatles: Rock Band», «Guitar Hero 5», «DJ Hero», og nå altså, «Band Hero», og det markerer en litt ny retning for den populære musikkspillsjangeren. 

Spillbarheten og rammeverket i «Band Hero» er identisk med det i «Guitar Hero 5», men sikter seg inn på en litt yngre målgruppe. 
Metallica, Iron Maiden og Thin Lizzy er byttet ut mot yngre artister som Taylor Swift, Duffy og All-American Rejects. 
Mangler bare Hannah Montana og gjengen fra High School Musical. 

Kanskje litt sleivete sagt, for det er selvsagt helt i orden at yngre spillere endelig får spille låter de kjenner og synes er kule. 
Men Activision hadde ikke trengt å gjøre en dårlig jobb av den grunn. 

For «Band Hero» er det dårligste av alle disse «Guitar Hero»/«Rock Band»-spillene som har kommet så langt. 
Låtene er dårlig oversatt til interaktive, musikalske utfordringer, og ofte føles det ikke som man spiller riktig sang i det hele tatt. 
Både rytmer og melodilinje virker feil med jevne mellomrom. 

Enda verre er det at vi sitter igjen med et inntrykk av at Activision har plukket låter fra billigkurven denne gangen. 
Utover et par mer eller mindre hederlige unntak er låtlisten i «Band Hero» den kjedeligste jeg har sett i noe musikkspill så langt. 
De fleste låtene er ganske enkelt kjedelige å spille. 

Cold War Kids' «Hang Me Up Dry» kan kanskje være kul nok, men bevare meg vel, så kjedelig å pine seg gjennom. 
På alle instrumenter. 
Trommer, gitar, bass og vokal. 
Kjedelig. 

Og den åpner hele dette ballet. 
Etterfulgt av Culture Clubs «Do You Really Want To Hurt Me» - en sang som aldri, aldri burde være i noe bandspill. 
Noensinne. 

Etter denne starten går det litt hit og dit for «Band Hero». 
Vi er innom Evanescence, Maroon 5, Fall Out Boy, Katrina & The Waves, Dashboard Confessional og Spice Girls, og selv om det er helt ok å spille flere av disse låtene, så sitter vi igjen med inntrykket av at den yngre målgruppen blir avspist med et dårligere produkt rent produksjonsmessig. 

For der «Guitar Hero» har blitt bedre og bedre for hver utgivelse i det siste, så er dette et stort skritt tilbake for sjangeren. 

«Band Hero» er et resultat av simpel Excel-logikk. 
Menn i dress i Activision har gått over tallene, og oppdaget et marked det er mulig å skvise mer penger ut av. 

Harmonix og EA er også i full gang med et bandspill for den yngre målgruppen: 
«Lego Rock Band». 
Skal vi dømme kun utfra låtlisten blir det ganske mye bedre, og skal etter planen være i butikkhyllene i slutten av november. 

Er du ute etter et musikkspill for de litt yngre, kan det i alle fall være en idé å vente å se hvordan det blir. 
For «Band Hero» overbeviser ikke. 

PS: 
«Band Hero» er testet til Xbox 360. 
