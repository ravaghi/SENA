Dans, drama og drømmer
Basert på romanen med samme navn av Maja Lunde, kommer Skandinavias aller første dansefilm «Battle». 

Filmen handler om Amalie (Lisa Teige) som danser moderne dans i et svært konkurransepreget miljø på Oslos vestkant. 
Da faren hennes går konkurs og de må flytte fra sin luksusvilla til en toroms i Groruddalen, raser hele livet hennes sammen. 
I alle fall på innsiden. 
På utsiden prøver hun fremdeles å holde fasaden for sine venner og for kjæresten. 

Så møter hun Mikael (Fabian Svegaard Tapia) som danser street og hiphop, og som er helt annerledes enn alle andre hun har møtt før. 
Hun er ikke ærlig med han heller, og nettet av løgner hun spinner blir større og større. 
Det blir etter hvert svært vanskelig å holde de to verdenene fra hverandre. 
Og hvilken verden er det egentlig hun har mest lyst til å leve i? 

«Battle» er en fin ungdomsfilm om både identitet, selvfølelse, vennskap og kjærlighet. 
Skuespillerne gjør en god jobb, spesielt Lisa Teige, selv om jeg innimellom savner litt bedre kjemi mellom dem. 
Jeg savner også mer originalitet, for det blir som en norsk kopi av «Step Up»-filmene. 
Når det er sagt er det en god start og forhåpentligvis kommer det mange flere norske ungdomsfilmer både med og uten dans, og kan jeg ønske meg et filmmanus fra Julie Andem («Skam»)? 
