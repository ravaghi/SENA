Førjulens fineste
Local Natives: 
Gorilla Manor 

Varmende, solrike harmonier fra og for Fleet Foxes-entusiaster. 

Det er med begge føttene plantet på et teppe av flerstemte harmonier at dette LA-bandet nå debuterer, og dét gjør de med en slik positiv vibb at det er umulig å ikke bli henført. 
Dette til tross for at de i utgangspunktet så absolutt kan mistenkes for å kopiere de grep som Fleet Foxes nå har gjort til allemannseie. 
Dette er da også førsteinntrykket Gorilla Manor gir, men bakenfor dette ligger et kobbel av fantastiske vendinger, harmonier og melodier lagvis og venter. 

Local Natives maler sin hippie-americana i brede strøk, og det er fort gjort i å forelske seg i bandets utrolige, melodiske sjarm- hør bare hyperaktive ”Camera Talk”, ”Airplanes” (som en perfekt fusjon av Spoon og My Morning Jacket), luftige, stryker- og blåserkrydrede ”Who Knows, Who Cares” og ”World News”; kruttsterk og energisk, men samtidig lun og forferdelig trivelig. 

Gorilla Manor utkommer perfekt timet som en luftlomme i førjulsstresset, og de føyer seg på listen over 2009-debutanter (sammen med blant andre Rubik og The XX) som kommer til å ha stor påvirkning på indierock-scenen i årene fremover. 
Friske pust som sitter i lenge, og Local Natives kommer garantert til å gjøre adventstiden mange hakk lysere, om du bare lar dem. 

Albumet på Spotify her 
