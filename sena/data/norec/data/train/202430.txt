Mario Kart DS
SPILLTEST: 
Nintendo DS fortsetter sin seiersgang med en bærbar versjon av verdens mest vanvittige bilspill. 
Men fungerer det på håndholdt? 

Vi er ikke helt sikre på hvorvidt det egentlig er nødvendig å forklare hva Nintendos klassiske Mario Kart går ut på  dette er en serie som har vært innom omtrent alle av Nintendos plattformer, selv om suksessen har ikke alltid vært garantert (flere ble blant annet skuffet over GameCube-versjonen). 

LES OGSÅ: 

Men i korte trekk: 
Du kjører små biler, med førere hentet fra Nintendos berømte persongalleri, og poenget er å bruke våpen som bananer, bomber eller skilpadder for å slå ut motstanderne. 
Alt innpakket i fantastiske farger og humor hentet rett fra Mario-spillene. 

Mario Kart DS tar den kjente suksessoppskriften og dytter den inn på DSens to skjermer. 
Rammen er utrolig enkel: 
Løp foregår innen tre kategorier, 50 cc, 100 cc og 150 cc, som representerer vanskelighetsgrad. 
Du kan velge hvilken personlighet du vil være (Mario, Wario, Peach, Bowser, osv), og hver av disse har to biler å velge mellom (etter hvert flere), med forskjellige karakteristikker. 
Så er det bare å kjøre. 

Ville baner 

Banene spillet foregår på er imidlertid en historie for seg selv. 
De forkaster ethvert forsøk på realisme, og plasserer deg i stedet midt i et gigantisk bordtennisbord, bare for å nevne et av de mer fantasifulle alternativene. 
Eller en rekke andre, utrolige og kreative omgivelser. 
Fellestrekket er at samtlige byr på en eller annen form for utfordring, og du må gjerne lære deg å mestre banens hemmeligheter for å komme seirende ut av det hele. 

Ved siden av baner skapt spesielt for DS-versjonen av spillet, finner vi et bonus som garantert vil vekke minner hos de fleste Nintendo-entusiastene. 
Du skal nemlig også kjøre på et fint utvalg av klassiske Mario Kart-baner, fra eldre utgaver av spillet. 
Det er en interessant opplevelse å gjenoppdage de enkle og sjarmerende løpene fra SNES-versjonen av spillet, for eksempel. 

Selve spillbarheten vil jo selvfølgelig være velkjent for alle som har spilt Mario Kart tidligere. 
Langs alle banene ligger det terninger som gir deg en eller annen form for våpen eller 
powerup når du plukker dem opp. 
Alt fra muligheten til å legge bananskall bak deg, som motstanderne kan skli på, skyte ut skilpaddeskjell som slår ut de som er foran deg, spise sopp som gir deg ekstra fart (!), til de mer utspekulerte variantene som for eksempel spruter motstanderen ned med blekk, slik at veien blir vanskeligere å se, eller forvandler deg til en enorm, flyvende patron som dytter alle av veien. 

Hele essensen av Mario Kart er å beherske disse våpnene. 
Små justeringer som muligheten for turbofart hvis du utfører en spesiell knappekombinasjon kan også hjelpe deg med å vinne, men for å bli en dyktig Mario Kart-sjåfør trenger du først og fremst lynraske reflekser og en liten porsjon flaks. 
Og hvis ikke det er det spill tross alt handler om, så vet ikke vi. 

Ved siden av Grand Prix-modusen finner vi også et par andre måter å spille på, og den mest interessante av dem er en oppdragsbasert variant (missions) som handler om å utføre oppgaver som å samle stjerner, gjøre visse triks, kjøre i riktig rekkefølge og så videre. 
Disse øker raskt dramatisk i vanskelighetsgrad, og er en ideell utfordring for de erfarne Mario Kart-spillere. 
Dessuten er det plass til en Battle-modus (med unik bruk av mikrofonen!) og de sedvanlige Time Trial- og VS-variantene. 

Nå på nett 

Men rosinen i pølsa er mulighetene for internettspilling. 
Mario Kart er det første spillet på DS med full støtte for WLAN-basert spilling. 
Har du trådløst aksesspunkt hjemme, er det bare å koble seg opp og spille mot andre på nett. 
Så enkelt er det. 
Selv om du ikke har Wi-Fi-tilgang i nærheten, kan du kjøpe en separat USB-plugg som du setter inn i en PC, og vips har du et lite, lokalt nettverk. 
Genialt. 

Så her får vi en virkelig komplett pakke  ikke bare omfattende enkeltspillermodus som passer for absolutt alle: nybegynnere, erfarne, retroentusiastene som har lyst å leke med de gamle banene, men også flotte muligheter for spilling mot ekte mennesker i andre verdensdeler. 
Og med massevis av hemmelig materiale har spillet en levetid som er over gjennomsnittet. 

Dessuten ser det hele utrolig flott og fargerikt ut, med nydelige animasjoner og tiltalende presentasjon. 
Konsollens to skjermer brukes til å vise både banen og et oversiktsbilde som viser motstandere, feller og våpen, så det lønner seg å fordele oppmerksomheten på begge. 

Mario Kart DS gjør det aller meste riktig, og gir oss timesvis med underholdning. 
Til tross for at spillbarheten er velkjent og ikke bringer så utrolig mye nytt, er det fabelaktig gjennomført, vanedannende og givende. 
Kanskje den beste grunnen til å skaffe seg en Nintendo DS til nå. 
