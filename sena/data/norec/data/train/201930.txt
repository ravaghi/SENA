Philips hdd 070
Ingen skal beskylde Philips for å ikke prøve å forbedre produktene sine, og nå lanserer de en ny versjon av sin lille iPod Mini-konkurrent. 
Er den noe bra? 

Små MP3-jukeboxer er populære gadgets, det er tross alt ikke alle som ønsker å ha med seg de fysisk store spillerne, og heller ikke har behov for mange titalls gigabyte med musikk. 
iPod Mini er naturligvis den store suksesshistorien, men det finnes også andre produsenter som lager lignende produkter. 

Philips har tidligere sluppet hdd 060, med 1.5 GB lagringsplass. 
Nå oppdateres denne modellen med litt bedre spesifikasjoner, selv om utseendet er likt. 

Størrelse og stil 

Spilleren er absolutt blant de minste på markedet, den veier bare 93 gram og er svært håndterbar fysisk. 
Den får nok plass i de aller fleste lommene. 

Stygg er den heller ikke, det er tydelig at Philips prøver å fri til iPod-kjøperne med den stilige designen og innpakningen. 
Den er kremhvit, med sølvfargede kanter og knapper. 
Selv displayet har en hvit bakgrunn, akkurat som iPod. 

På forsiden av spilleren finner vi fire knapper som styrer menyer og avspilling, og langs høyresiden ligger volumknappene samt to funksjonsknapper. 

Siden den forrige utgaven har spilleren fått to viktige forbedringer  lagringskapasiteten er økt fra 1.5 til 2 GB, og den har fått innebygd FM-radio. 
Prisen er samtidig også blitt noe lavere, så resultatet er absolutt mer valuta for pengene. 

Noen feil 

Men spilleren er ikke perfekt 
 blant annet er overføringen av filer temmelig komplisert. 
For det første støtter spilleren kun USB 1.1-tilkobling, noe som er ganske absurd når de aller fleste bruker enten USB 2.0- eller FireWire-standardene. 
Overføringen går altså en god del tregere enn det det kunne gjort. 

Videre tvinges vi også til å bruke den medfølgende programvaren for å overføre filer, og den er dessverre ikke helt optimal. 
Du kan flytte filer via vanlig Windows-grensesnitt, men da blir musikkfilene kun lagret på disken, uten mulighet for avspilling. 

Etter å ha brukt fantastisk brukervennlige spillere som iPod Mini og Creative Zen Touch, føles hdd 070 heller ikke så deilig på det området. 
Selv om menyene er veldig lettfattelige og det er helt uproblematisk å finne frem til sanger eller innstillinger, er responsen noe treg. 
Menyene er animerte, og det føles veldig unødvendig da hele menysystemet blir tregere. 
Ett pluss får Philips i alle fall for at menyene er oversatt til norsk, noe som ikke er spesielt vanlig. 

Spilleren leverer imidlertid solid lyd, og kvaliteten kan justeres med forhåndsinnstilte EQ-varianter og ekstra bass. 
Vi anbefaler imidlertid å bruke noen bedre ørepropper enn de som følger med. 

Nå med radio 

Som sagt har den nye spilleren også radiomottaker, noe vi liker veldig godt. 
Radioen aktiveres ved å trykke på Source-knappen, som brukes til å bytte mellom musikk- og radiomodus. 
Du kan lagre opptil 10 stasjoner, og det hele fungerer raskt og smertefritt, som en radio burde. 

I og med at spilleren ligger på rundt 2.000 kroner i pris, får du som sagt ganske mye for pengene her  men da må du leve med treg overføring og dårlig programvare. 
En Apple iPod Mini koster omtrent like mye, har mer lagringsplass, men ikke radio. 
Men det skal ikke mer enn rundt 500 kroner til før du kan kjøpe deg en skikkelig 20 GB jukebox, som riktignok er fysisk større og tyngre. 
Men er du ute etter en spiller i kredittkortstørrelse, er det hdd 070 som gjelder. 
