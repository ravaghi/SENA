The Blood Brothers:«Crimes» 

(V2) 

Forstyrrende pønk-energi og rå aggresjon. 

«There's a girl in a cage making love to a switchblade», heter det i «Trash Flavored Trash», og dermed er egentlig tonen satt på det nye Blood Brothers-albumet, som fortsetter naturlig der «Burn Piano Island, Burn!» slapp. 
Fremdeles er det den rytmiske aggresjonen og de syke vokalduellene mellom Johnny Whitney og Jordan Billie - samt deres skrudde, men særs intense tekstunivers - som fascinerer og frastøter. 

Jordan Billie synger med et mentalt forstyrret skurr i stemmen som jeg antar du kan få om du skviser en South Park-figur ned i en spikermatte med støvelen. 
«Crimes» er tidvis ufokusert, men pirrer ubehaget flere ganger, slik gode plater skal gjøre, spesielt på tittellåten, «Celebrator» og «Peacock Skeleton With Crooked Feathers». 
