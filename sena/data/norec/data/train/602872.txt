Hjertevarm «road movie»
Et gammelt ektepar ønsker retten til å bestemme over egne liv helt til siste slutt. 
Derfor rømmer de i bobilen. 

«Vårt livs ferie» 

USA 2017 

Drama 

Regi: 
Paolo Virzì 

Manus: Stephen Amidon, Francesca Archibugi, Paolo Virzì, Francesco Piccolo 

Skuespillere: 
Helen Mirren, Donald Sutherland 

Aldersgrense 12 år 

Ella (Helen Mirren) og John (Donald Sutherland) kjører fra deres to voksne og sjefete barn, for en aller siste ferie i den gamle bobilen fra 1978. 
For når er vi egentlig for syke, eller for gamle til å bestemme selv? 

Fra Massachusetts setter de kursen mot Florida og Hemingways hus, noe som alltid har vært Johns drøm. 
Han har Alzheimers og husker mindre og mindre, men heldigvis har han ikke glemt hvordan han kjører bil, eller at han elsker sin kone. 
Ella har uhelbredelig kreft, men nekter å tilbringe den siste tiden i en sykeseng uten sin mann gjennom 50 år ved sin side. 

Filmen er basert på boken «En siste ferie» av Michael Zadoorian. 
Dette er en nydelig og hjertevarm historie om livet, kjærligheten og døden. 

Den rutinerte og prisvinnende regissøren og manusforfatteren, Paolo Virzì, er en mester i å balansere humor og drama. 
Filmen er full av komiske situasjoner, galgenhumor og selvfølgelig rørende scener som trigger tårekanalene. 

Filmens aller største styrke er imidlertid Sutherlands og Mirrens skuespillerprestasjoner som er helt fabelaktige. 
Den beviser en gang for alle at de virkelig gode skuespillerne ikke har noen utløpsdato. 
