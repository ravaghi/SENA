Nostalgisk superhelt
Du kan trygt invitere bestefar med på gutteeventyret «Captain America — The First Avenger». 

FILM: 
Steve Rogers (Chris Evans) er en sykelig spjæling som prøver å lyve seg inn i hæren for å kjempe den gode krigen mot Hitler. 
Steve observeres av Abraham Erskine (forsker og flyktning fra Tyskland) som bestemmer seg for å eksperimentere med spirevippen i en maskin laget av Howard Stark, Iron Mans far. 
Etter mye fresing og sprengte instrumentpaneler, med politikere og generaler til stede, viser det seg at Erskines blå serum har forvandlet spinkle Steve til en muskelbunt som snart skal bli kjent som Captain America. 

Det første storvokste Steve gjør, er å kverke en nazi-kjeltring utsendt fra Johann Schmidt, som har bygd opp en egen enhet, Hydra, og har planer om verdensherredømme på egen hånd. 
Schmidt har nemlig vært en tur i Tønsberg, der vi hører er par hårete, vikingaktige nordmenn snakke gebrokkent norsk. 
Schmidt stjeler en tesserakt, en kube som tilhører Odin og inneholder enorm energi. 

Det gode seirer Uansett, Captain America går ikke rett inn i superheltrollen, men reiser landet rundt i en rød, hvit og blå ulldrakt, mens han danser med søte drillpiker og avslutter nummeret med å gi Hitler en på tygga. 
Denne første delen er filmens mest sjarmerende og vellykkede. 
«Captain America» feirer nostalgisk patriotisme uten forbehold. 
Det gode kjemper en rettferdig og fartsfylt kamp mot det onde, og du er aldri i tvil om hvem som er hvem. 
Dette er ikke «Band of Brothers», men filmen trekker ut mye av det uskyldsrene fra slike fortellinger. 

3D-smog 

Etter hvert må imidlertid Captain America vise hva han er laget av. 
Han trosser sin oberst (Tommy Lee Jones i god, gretten form) og sjarmerer Peggy Carter (Hayley Atwell), en kvinnelig sersjant og stereotypisk 40-tallsbabe, i senk, før han tar opp kampen mot superskurk Schmidt. 
Actionscenene er kompetent utført, men sluttkampen blir et antiklimaks. 

Neste år får vi se Marvel-gutta Iron Man, Thor, Hulken og Captain America i samme film, «The Avengers». 
Dessverre tyder mye på at du må se også den i 3D. 
«Captain America» er konvertert i etterkant og effekten er sørgelig: 
Tenk deg at du sitter bakerst i en kinosal der alle har fyrt opp en Montecristo. 
Vi trenger en superhelt som kan bringe lyset tilbake til kinolerretet. 
