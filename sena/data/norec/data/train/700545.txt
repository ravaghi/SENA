Om engler eller vel så det
Dette er en melding om den ytterste desperasjon: 
Etter å ha sett flere norske filmer etter hverandre og lest om én har jeg oppdaget at vesten er ramma av en epidemi-liknende intellektuell tørke. 

Vi tilhører en kultur som har gitt opp. 
Det finnes ingenting mer å si, og derfor har vi late sitcom-fantasier som at kvinner er dominerende kuriosa som vil ha sex med menn hvis de bærer svømmebriller. 
Egentlig er svømmebriller en metafor for sjelens taushet, og vi er i ferd med å gjøre tausheten til religion. 

Tørken fører til en hysterisk innholdstørst som gjør at man ser dybder ved de underligste overflater. 

Daniel Myrick er luringen som regisserte «Blair witch project», og han har taklet menneskenes usigelige kjedsomhet på sin egen måte. 
Rett-på-video-thrilleren «Believers» lanserer en naturvitenskapelig basert religion – det vil si at langt inne på prærien hos de haleløse strontium-ekornene sitter forskere & filosofer og har oppdaget Guds hemmelige formel. 
Forklaringen er for så vidt beklemmende enkel. 
Helt siden den første vulkanstein varmet den første aminosyre, fantes matematikken. 
Tallbasert virkelighetsoppfatning ble ikke skapt av mennesker. 
Den fantes i naturen hele tida, men den måtte oppdages for å bli forstått. 
Gud laget verden av myriadiske tall-kombinasjoner, og tallenes systematikk er egentlig det beste beviset på at Darwin tok feil. 
Tall utvikler seg ikke ved mutasjoner. 
De er absolutte fra starten av. 
Så lenge matematikken var med i det store smellet, var også Det Store Systemet der. 

Enkle mennesker tror at engler er magiske. 
Realfags-lærere i stygge joggesko er de egentlige magikerne. 

Myrick har laget en virkelig storarta film etter denne oppdagelsen. 
Ikke fordi den på noe tenkelig vis er dyktig, men fordi «Believers» er så rar at Ed Woods «Plan 9 from outer space» vil føles som sosialdemokratisk kjøkkenrealisme. 

To ambulanse-sykepleiere blir kidnappa av et psykopatisk knippe forskere & filosofer i pickup-truck. 
De blir innestengt i en underjordisk Saw-do kalt Refleksjonsrommet, og der blir de utsatt for naturvitenskapelig misjonsvirksomhet. 
Jorda går under om én måned, så om 13 timer forlater vi planeten. 
Vil dere være med? 

De vil ikke. 
Den mest heltete bandasjevikleren rømmer med ei lita jente, men forskere & filosofer er også torpedo-trente jakthunder som kommer farende med rifler i natta. 
Videre oppstår hjernevask med bilbatteri, og den religiøse latino-mannen har sex med ei matematisk tatovert stirredame sånn at han konverterer. 

Dette er ikke en film som kommer til å hjelpe Märtha Louise til et bedre liv, men den er perverst underholdende. 
Og så handler den faktisk om noe. 
