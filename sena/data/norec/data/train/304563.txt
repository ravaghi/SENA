Lyden av Benedicte
Benedicte Brænden fra «Lyden av lørdag» debuterer med countryplate. 

ALBUM: 
Benedicte Brænden forlot jenterockebandet Bazooka Boppers for å satse på en solokarriere i 2006, og året etter var hun med i «Lyden av lørdag» på NRK1. 

Slått ut av Jenshus Der ble Elverum-jenta slått ut i en duell med Ida Jenshus, som vant hele konkurransen og siden har gjort seg bemerket på den norske countryscenen. 
Jenshus korer faktisk på en av to coverlåter på Brændens solodebut «Doghouse Rose», Richard Thompsons «Wall Of Death». 

Det er derfor heller ikke så underlig at vi sammenlikner med Jenshus. 
Her er en del likhetstrekk, men jeg får en større bandfølelse når jeg hører Brændens låter, mens Jenshus står mer fram som en vokalist med et backingband. 

Norsk sound 
Der er faktisk mer naturlig å sammenlikne med en duo som definerte en litt særnorsk countrysound et sted mellom pop, rock og country for noen år siden, Somebody's Darling. 
Henning Kvitnes meldte seg også på, og kalte det like godt scandicana - etter det amerikanske americana. 

Utstillingsvindu «Doghouse Rose» er dessuten et glimrende utstillingsvindu for Olav Torgeir Kopsland. 
Han trakterer det meste med strenger, i hvert fall diverse gitarer, steelgitar, dobro og mandolin. 
Kopsland setter et markant gitarpreg på Brændens låter, både røft og pent. 
Han er medlem av flere band og er en mye brukt studio- og backingmusiker. 

Når kommer det et eget album med denne mannen? 

Rocka country Brændens debut åpner rocka og fengende, men med unntak av singelen «The Easy Way» skiller hun seg lite fra mange andre norske og amerikanske artister som beiter på samme jordlapp. 
Låtene likner på hverandre, dermed blir hun også en smule anonym. 

Låter som «Dancing With The Devil» og «Someone Else's Town» blir bare ordinære og anmassende rockelåter uten noe som helst særpreg. 

Kanskje er det ikke så lurt å stå for produksjonen sjøl. 
Man veit hva man sjøl vil ha, men kanskje ikke om man kunne gjort enda mer ut av materialet. 

Smektende 
Men hun utfordrer heldigvis også på denne litt sprikende plata. 
«Hocus Pocus» er en kul låt som har det særpreget en del av de andre låtene mangler. 

Aller best er hun i de mer tradisjonelle countrylåtene «Love For Granted» og albumets smektende høydepunkt, lysende «The Ruler of Heartache» (begge signert Brænden og Signe Marie Rustad), «Winter» (co-skrevet med Martin Hagfors) samt avsluttende (og helakustiske) «Broken Wing». 

Det er disse låtene som redder «Doghouse Rose». 
Det er uttrykket du bør gå for neste gang, Brænden. 
