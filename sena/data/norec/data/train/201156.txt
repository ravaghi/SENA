Ganske rimelig familieløsning
Ford gjør dette på sin måte, og sikter mer mot kjøreglede enn mot kundefrieri... 

NB: 
Prisliste nederst i artikkelen. 

PROVENCE/CÔTE D'AZUR (DinSide Motor): 
Ford C-Max ble lansert i 2003. 
Den tilhører en nisjekategori innen C-segmentet eller kompakt-klassen, og karakteriseres ved at de er mer høyreiste og har bedre plassutnyttelse. 
Her finner vi som mest opplagte konkurrent VW Golf Plus, men de senere årene har mer SUV-aktige alternativer som Nissan Qashqai og Peugeot 3008 gjort sitt inntog med en høy grad av suksess. 

To varianter... 

Nykommeren fra Ford, annen generasjon C-Max, entrer altså et segment som har blitt mer populært. 
Nytt for denne utgaven er at den kommer i to varianter: 
Den ene har samme konfigurasjon som forgjengeren, mens den andre versjonen er lengre, kommer som syvseter (eller mer en 6+1-variant), og er utstyrt med skyvedører. 
Slik sett har den mest til felles med Mazda 5, men vi regner også som konkurrenter Toyota Verso, Opel Zafira, Citroën Grand C4-Picasso, Peugeot 5008 og Renault Grand Scénic. 
Og sist, men ikke minst: 
Klasselederen - i det minste i antall solgte enheter, VW Touran. 

...for ulike behov 

I rene tall er C-Max 438 centimeter lang, 183 centimeter bred og 163 centimeter høy. 
Grand C-Max er 452 centimeter lang, 183 centimeter bred og 168 centimeter høy. 
Den er også jevnt over cirka 100 kilo tyngre. 
Sistnevnte ser ikke så veldig mye større ut, men det er delvis en optisk illusjon grunnet tilleggshøyden som gir mer tilsvarende proporsjoner. 
Denne høyden pluss en akselavstand på 279 centimeter mot lillebrorens 265, gir selvsagt betydelig bedre plassforhold innvendig, noe som har gjort det mulig å sette inn en tredje seterad. 
Mens C-Max stort sett kan betraktes som en høyere og mer romslig versjon av nye Focus, er Grand C-Max et medlem av fleksibilsegmentet som nevnt ovenfor. 
I likhet med Mazda 5 har den smarte "midtgang"-løsningen for tilgang til tredje seterad ved at det midtre setet i annen seterad kan vippes til siden. 
Og, selvfølgelig, den praktiske løsningen med skyvedører. 

Ford C-Max: 

Førermiljø: Pluss... og minus. 

Førsteinntrykket av førermiljøet er at det er lyst og trivelig. 
Det ser også innbydende og oversiktlig ut, med moderne og elegant helhetlig design. 
Ved nærmere ettersyn fant vi imidlertid noen detaljer som vitner om at man ikke har valgt de mest utsøkte materialer i konsollen og en del av dashbordet, selv om polstring er på plass og nivået tross alt er mer "Europeisk" enn hos en del japanske konkurrenter. 
Men vi fant også et par sammenføyninger som kunne vært bedre utført. 
Ikke helt topp kvalitetsfølelse her, altså. 
Ellers syntes vi betjeningen ikke alltid var like intuitiv, med en mengde relativt små og likt utseende knapper å forholde seg til. 

Ford Grand C-Max: 

plass og komfort 

Generelt sett fikk vi inntrykk av at plassforholdene er på det jevne i de repektive klassene. 
Vi satt helt greit i setene og det er fin klaring over hodet. 
Når det gjelder kjørekomfort har vi ingenting å syte over men det merkes at modellen har fokusert på kjøreglede i betydningen sportslighet. 
Det gjør at oppsettet er ganske stramt. 
I C-Max merket vi en del til ujevnhetene i veibanen, selv om dette til en viss grad må tilskrives lavprofildekk og 17-tommers felger på testbilen. 
Dette var i mindre grad merkbart i Grand C-Max, som er en både tyngre og høyere bil med lengre akselavstand. 

Godt utvalg av motorer 

Riktignok tilbys bare to forskjellige bensinmotorer, men de aller fleste vil nok uansett velge diesel og de to dekker nok helt fint den øvrige etterspørselen. 
Det dreier seg om en 1,6-litersmotor som i grunnversjon yter 105 hestekrefter. 
i C-Max skal den greie 0-100 på 12,6 sekunder mens det i Grand C-Max vil ta 13,5 - med andre ord, selv om vi ikke har prøvekjørt denne, vil vi nok bare anbefale den for dem som anlegger en mer sedat kjørestil. 

Noe annet blir det med den nye Ecoboost-motoren, også den på 1.6 liter, men med 150 hestekrefter og rikelig dreiemoment over et bredt register. 
Vi prøvekjørte denne i C-Max og ble imponert over dens gangkultur og gjennomførte kraftfullhet. 
Med denne under panseret klarer da også bilen 0-100 på 9,4 sekunder og i Grand C-Max tar det heller ikke mer enn 9,9. 

Diesel i to steg 

På dieselsiden finner vi de kompakte 1.6 TDCi-motorene i utgaver med 95 og 115 hestekrefter. 
Vi fikk ikke prøvekjørt disse og kan ikke uttale oss annet enn i generelle ordelag i og med at de produserer henholdsvis 230 og 270 newtonmeter dreiemoment, hvilket skulle gi godt med skyv. 

De mer tradisjonelle to-literne er på plass, i versjoner med 140 og 163 hestekrefter. 
Vi prøvekjørte sistnevnte, og det er en imponerende og sterk kraftpakke; godt i overkant av hva de fleste trenger her i landet. 

Kjøreegenskaper: 
Kvikk og spenstig 

Uten tvil er C-Max fortsatt klasseledende for den som ønsker kvikke og sporty kjøreegenskaper. 
Den er svært svingvillig med en forstilling som sitter godt i svingen, en direkte, nyutviklet, elektrisk styreservo (EPAS), som gir et overraskende kommunikativt inntrykk. 
Når da bakvognen følger på på en engasjert måte blir helheten både underholdende og effektiv. 
På glatt føre vil dette nok kunne gi overstyringstendenser i overkant av det vanlige hos denne typen bil, men C-Max er selvsagt utstyrt med stabiliseringssystemer som er blitt stadig bedre de siste årene. 
Det vil imidlertid være interessant å komme tilbake til dette i anledning av en vintertest. 

Kjøreopplevelsen i Grand C-Max blir noe annerledes, som forventet. 
Forstillingen er like presis og kvikk, men man merker at den har mer å dra på bak og den hele 14 centimeter lengre akselavstanden bidrar til mindre skarp oppførsel - beregn bedre plass i veibanen for krappe svinger - men samtidig leverer den som nevnt ovenfor en høyere grad av kjørekomfort. 

Godt med utstyr 

I utgangspunktet kommer nye C-Max og Grand C-Max i to velkjente utstyrsformater: Trend og Titanium. 
Disse forventes å utgjøre henholdsvis 35% og 65% av salget her til lands. 
Vi merket oss at allerede basisnivået Trend er greit nok utstyrt - utover det man bør kunne forvente i dag kommer den blant annet med et stereoanlegg som inkluderer Bluetooth/stemmestyring og USB-inngang samt regnsensor og automatisk avblendbart speil. 

Titanium, som altså de fleste antagelig vil velge, ligger cirka 18.000 kroner over i pris (se priser nedenfor), men da får man i tillegg oppvarmet frontrute, automatisk klimaanlegg (på Trend er det av den manuelle typen), bakkestartassistent, startknapp, bord i forseteryggene, 16-tommers aluminiumsfelger (det finnes selvsagt mulighet for å "oppgradere" til 17-tommere som ekstrautstyr, noe vi for vår del ikke ville anbefale av komforthensyn). 
Dessuten får på Titanium også passasjeren nyte godt av høydejustering og korsryggstøtte på setet. 

Interessante priser 

C-Max koster fra 266.000 kroner, storebror Grand C-Max fra 290.000. 
Prispåslaget på 24.000 kr for den større og mer praktiske versjonen er det ikke noe å si på, men hvorfor betale det hvis man ikke strengt tatt trenger det? 
Lillebror er et greit alternativ for svært mange, og har færre sterke konkurrenter. 

Ford forventer riktignok å selge en overvekt av Grand C-Max i år (cirka 60%/40%), men det er fordi det vil være fler tilgjengelig. 
Dermed kan dette styrkeforholdet endre seg over tid. 

Nye Ford C-Max og Grand C-Max introduseres i markedet i Norge i løpet av oktober/november. 
