Dewalt DCF885 slagtrekker - skremmende effektiv
Sliter du med skruer? 
Denne fikser alt! 

I begynnelsen var drillen, den var til å bore med og hadde en chuck til å feste bor i. 
Senere kom batteridrillen som gikk langsommere og var lett å ta med seg rundt om kring. 
Når bits ble vanlige kunne man feste disse i batteridrillen og bruke den til å skru med. 

Siden kom det spesialmaskiner, gjerne små, som er fine til å skru små skruer ved montering og lignende. 
De kalles skrumaskiner, siden de ikke har chuck til å feste bor i, men en 1/4-toms sekskanthylse man setter forskjellige bits i. 

Men hva med de mange, lange og grove skruene? 

Har kommer spesialmaskinen inn i bildet: 
Slagtrekkeren - den fikser alt! 

Hvordan virker slagtrekkeren? 

En slagtrekker er en skrumaskin, den kan ikke brukes til å bore med. 
Den har hylse med lås for bits/bitsholder med innsving. 

Det spesielle med slagtrekkeren er at den slår, men ikke innover slik som slagboremaskinen som skal dunke et bor gjennom murveggen. 
Slagtrekkeren slår i skruens rotasjonsretning, på samme måte som muttertrekkeren de har på bilverksted som fester hjulboltene. 

Slagtrekkeren går begge veier, den kan derfor også løsne skruer som sitter dønn fast. 

Den er også automatisk, den begynner å slå når den møter en viss motstand, du kan også regulere hastigheten med avtrekkeren. 

Den foretrukne skruetypen har Torx spor eller sekskant/Unbraco, disse sporvariantene har størst kontaktflate mellom bits og skruehode og skruene tåler hardere behandling fra verktøyet. 

Med egne adaptere og piper kan du også skru bolter eller franske treskruer. 

Dewalt DCF885 

Denne er den kraftigste slagtrekkeren i XR-serien, med 18 volts Li-ion batteri. 
Den roterer med opptil 2800 omdreininger og har et vrimoment på opptil 155 Nm (en kraftig drill klarer 35 Nm). 

Vekten er 1,6 kg, lengden 141 mm, høyden 236 mm - den oppleves som lett og velbalansert. 

Batteriet er på 3 Ah og lades på 60 minutter. 

I bruk 

Vi har brukt maskinen til forskjellige oppgaver, og vi ble fra første stund imponert over kraften og hastigheten. 
Til å begynne med må man passe på så ikke skruen går tvers gjennom materialene... 

Maskinen klarer alle normale skruejobber og vel så det. 
Den store fordelen er at du ikke blir sliten i hånden, siden den aldri vrir mot deg når den må begynne å slå for å få skruen rundt. 
En vanlig drill klarer du knapt å holde imot hvis det er store og lange skruer som skal skrus inn i tykke materialer. 

Slagtrekkeren holder du lett med en hånd - uansett belastning! 

For å sette den på alvorlige prøver kjøpte vi et utvalg velvoksne franske treskruer, opptil 20 cm lange og 12 mm i diameter. 

I videoen under kan du se hvordan det gikk. 
Først en vanlig 6 mm skrue 120 mm lang, deretter en 10 cm lang variant av fransk treskrue, så den lengste og groveste. 

Etter at vi hadde skrudd inn og ut den lange skruen, forsøkte vi å skru skruen inn igjen i det samme hullet med DeWalt-drillen vi har testet tidligere. 

Konklusjon 

DCF885 er en kraftig, velbalansert og bruksvennlig slagtrekker som gjør en hver skrue til en lek. 
Selv de største utfordringer kommer i mål uten at du blir utsatt for ødeleggende krefter i hånd og albue/skulder. 
