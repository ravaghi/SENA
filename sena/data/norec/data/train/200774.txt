DeWalt DCS391 18V sirkelsag
Saging er ingen spøk - hva klarer proffsaga? 

Nesten all slags verktøy finner du nå med batteridrift. 
Det er svært praktisk, så lenge det er strøm på batteriet. 
Her ligger ankepunktet, klarer batteriverktøyet å prestere både når det gjelder ytelse og driftstid? 

Vi har brukt noen sager med batteridrift, men har blitt skuffet. 
Først og fremst har ytelsen vært for dårlig, ofte så dårlig at batteritiden ikke har vært noe tema siden maskinen ikke en gang klarte å sage gjennom materialene. 

Vi kjøpte oss en rimelig Ryobi 18V sirkelsag (under to tusen med batteri og lader) for en tid siden, og den har holdt til å sage i forholdsvis tynne materialer, som kryssfinér, panel og utforinger. 
Men vi har merket at den sliter, sammenlignet med vår 230 Volt sirkelsag som spiser seg gjennom det meste. 

Så hva klarer en proffsag fra DeWalt å prestere? 

DeWalt DCS391 

Førsteinntrykket av saga er at den har god balanse, veier akkurat passe, har godt grep 

Saga har presise innstillinger for sagedybde og -vinkel. 

Det er også feste for parallellføring, men denne fulgte ikke med. 

Bladdiameteren er 165mm og maks sagdybde er 55mm. 
Rotasjonshastigheten er på 3700 omdreininger/min, og saga trekker maks 460W. 

Batteriet vi testet med er på 3 Ah, og altså 18 volt. 

I bruk 

Plater og tynne materialer gikk som en lek, og saga hadde ingen problemer. 
Det var omtrent som å bruke en 230V sag, men uten ledning. 

Det måtte dermed tøffere oppgaver til for å sette saga på prøve. 
Derfor spente vi fast en 2x4 (vanlig gran skurlast) på lasken på arbeidsbordet (med et par bordbiter under for å ikke sage i selve bordplaten). 

Så saget vi på langs til omtrent midt på bjelken, slik at vi skar av lange tynne fliser. 
Dette fortsatte vi med til batteriet var tomt. 
Vi brukte to ferske, fulladede batterier. 

Saga hadde i utgangspunktet ingen problemer med å sage bjelken på langs, igjen var det omtrent som en 230V sag. 
Man merker at det er en utfordring, men det var godt turtall og gode marginer. 
Vi kunne legge an på en naturlig måte, saga krevde ikke at vi var snille og bare puslet oss framover i veden. 

Med ett batteri saget vi av 2,5 meter før det ikke var mer å hente i batteriet. 
Nøyaktig det samme resultatet fikk vi med det andre batteriet. 

Moderne batterier yter med full effekt nesten helt til slutt, derfor merket vi at det nærmet seg slutten på moroa først på den siste halvmeteren. 
Så sa det stopp. 

For moro skyld prøvde vi også vår Ryobi 18V sirkelsag på den samme oppstillingen. 
Den slet fælt, vi kunne ikke presse saga forover, men måtte liste oss fram. 
Så ga den opp etter ca 40 cm! 
Da var det ikke mer å hente i batteriet, som hadde en kapasitet på 1,4 Ah. 

DeWalt DCS391 viste seg med andre ord helt overlegen. 
Riktignok med litt over dobbel kapasitet i batteriet, men den presterte altså over 6 ganger bedre selv om prisen "bare" er to og en halv ganger så høy. 
