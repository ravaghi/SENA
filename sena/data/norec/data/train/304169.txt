Rammstein-gitarist får stjernehjelp
Emigrate har både Marilyn Manson og folk fra Korn og Motörhead på gjestelisten, uten at det blir full fest av den grunn. 

ALBUM: 
Rammstein-gitarist Richard Kruspe har brukt moderbandets nedetid til å lage mer, tja, Rammstein-musikk. 
Han beveger seg i alle fall ikke farlig langt unna industri-stien tyskerne har gjort til millionbutikk de siste tjue årene. 

«Silent So Long» er hakket mer rocka i anslaget, tekstene er engelskspråklige og refrengene mer poppa i melodiføringen. 
Bortsett fra det, så dukker det både opp lyder og vendinger her som like gjerne kunne funnet plass på en Rammstein-plate. 

Problemet er dog at når man fjerner de eiendommelige tekstene, Till Lindemanns særegne vokal, og erstatter det med ovenfor nevnte faktorer, blir det ganske karakterløst i lengden. 

Det låter dyrt og proft, gjestelisten er omfangsrik og imponerende. 

Marilyn Manson trør ut i episk «Kashmir»-farvann i «Hypothetical», mens Lemmy fra Motörhead gir «Rock City» en omgang med sin velkjente whisky-røst. 
Adekvate bidrag begge to, uten at de på noen måte pløyer ny mark. 
Korn-vokalist Jonathan Davies er i så måte mest heldig med sitt bidrag på det svulmende og langstrakte tittelkuttet. 

Best er Kruspe når han virkelig finner frem til de store pop-refrengene som i «Eat You Alive» og «Rainbow». 

Alt i alt et er «Silent So Long» et steg opp fra debuten, men hakket mesteparten av materialet er for velprøvd til å kunne måle muskler med for eksempel Nine Inch Nails. 
