Lager fantastisk pizza!
Men det er én STOR hake med ovnen. 
Hvor skal vi gjøre av den? 

Den spås å bli en av årets julegavefavoritter. 
Er det grunn til det? 

Vi har testet OBH Nordicas pizzaovn Pizza Dragon, og fra å være ganske reservert i forhold til mer skapfyll, må vi innrømme først som sist at vi er veldig begeistret. 
Overbegeistret, faktisk. 
For mer «ekte italiensk» i Norge blir det ikke! 

Mye av svaret ligger i stekingen 

Vi har forsøkt mye i jakten på den samme konsistensen og smaken som vi ble servert på den italienske rivieraen i sommer. 
Mye av dette ligger i melet: 
Du må ha pizzamel. 
Lager du pizza med vanlig siktet hvetemel, vil du aldri få den samme sprøheten og smaken som du får ved å bruke pizzamel, uansett stekemetode. 

Likevel, veldig mye av svaret ligger også i stekingen. 
Og vi synes av resultatet ved å steke våre italienske, tynnbunnede pizzaer i OBHs pizzaovn, blir intet mindre enn perfekt! 

Og ja, selv frossenpizzaen blir en fest! 

Så enkel er den i bruk 

En av tingene vi liker veldig godt med pizzaovnen, er at den er veldig enkel i bruk. 
Det er ikke mye du trenger å passe på eller å lese deg opp på: 
Du er i praksis i gang i løpet av tre minutter. 

Det er kun to knapper du må forholde deg til: 
Temperaturinnstillingen og timeren. 
Du kan velge temperatur fra 1 til 4. 
Du må ha den på 4 under oppvarming, og ellers må du prøve deg frem og justere, men det anbefales fra 3 til 4 til steking av hjemmebakt eller frossenpizza. 

Timeren kan hjelpe deg med å passe tiden: 
Den kan stilles inn på opptil 20 minutter. 

Og så må du huske å pluge den inn for oppvarming ti minutter før du har tenkt å starte stekingen. 

Dette er mye kortere oppvarmingstid enn det som anbefales for bruk av pizzastein i stekeovnen, som er minst 30 minutter. 

Ferdig på sy minutter 

Pizzaovnen er også svært effektiv, ikke bare når det gjelder oppvarming, men også når den skal steke: 

Vi stekte vår tynne italienske pizza med temperaturinnstilling på mellom 3,5 til 4, som var helt passe. 
Da var pizzaen ferdigstekt og supersprø etter syv minutter. 

Vi har også stekt frossenpizza, og det tok cirka 15 minutter å steke en Grandiosa. 
Vi begynte på 3 og beveget oss opp mot 4 mot slutten av steketiden. 
Da var den også supersprø. 

Den smarte spaden 

Noe av det vi plundrer mest med når vi skal steke pizza på pizzastein i stekeovnen, er å få pizzaen over på steinen, som er glovarm og befinner seg inne i ovnen. 
Og ja, vi har sett videoer og prøvd alskens triks for å få dette til å, bokstavelig talt, skli lettere. 

Nå skal ikke dette handle om pizzastekingens kronglete veier, så vi vil fokusere på det som er veldig smart med denne pizzaovnen: 

Den todelte pizzaspaden som følger med. 

Du baker ut deigen som vanlig, og legger den på pizzaspaden før du har på fyllet. 
Når du så skal legge pizzaen over på pizzasteinen, gjør du dette ganske enkelt ved at du løfter den todelte pizzaspaden, legger den nedpå i knekkpunktet og lirker enkelt den ene halvdelen ut - og så den andre. 
Enkelt og greit uten noen som helst problemer. 

Et hjelpemiddel som gjør hele prosessen veldig mye enklere! 

Liten pizza 

Stekeflaten på pizzaovnen er 31 centimeter. 
Til sammenlikning er diameteren på middagstallerknene våre 27 centimeter, mens pizzasteinen vår for bruk i stekeovnn er 33 centimeter. 

Som du kan se av bildene, er dette akkurat passe størrelse for en porsjonspizza. 
Og det går akurat å steke en frossenpizza på størrelse med en Grandiosa - eller mindre, selvsagt. 
Men ikke større. 

Er dere en familie på fire, som spiser en porsjonspizza hver, må dere altså steke fire pizzaer. 
Det høres kanskje litt omstendelig ut, men ovnen er såpass kjapp at det egentlig ikke er noe problem. 

Men det er klart: 
Med en større pizza, får flere varm mat samtidig! 

Men tar stor plass 

Stekeflaten er altså litt liten, eller i alle fall ikke mer enn en porsjonspizza stor. 

Likevel er størrelsen et problem, også med motsatt fortegn. 
Ovnen bygger ganske mye både i høyden og i omkrets, så hvor skal vi plassere den? 

Vi synes den stjeler altfor mye benkeplass til at vi ville hatt den stående på kjøkkenbenken til enhver tid, i alle fall med tanke på hvor ofte (eller egentlig relativt sjeldent) vi bruker den. 

Og inne i skapene har vi i alle fall ikke plass til den. 

Og det er synd. 
For den lager enormt god pizza. 

Selv Grandis blir en fest! 

Okei, vi har allerede uttrykt det. 
Men vi sier det igjen: 
Det blir skikkelig god pizza i denne pizzaovnen. 

Den blir knasende sprø, så sprø at du kan balansere den på en finger og den holder seg rak og rett som ukokt spaghetti. 
Og så sprø at den knaser herlig forlokkende når pizzahjulet rulles over. 

Av en eller annen grunn, synes vi også at pizzaovnen evner å få frem den typiske litt steinovnsbakte smaken, som vi husker fra de beste pizzabakerne i Italia. 

Og bare så det er sagt, Hellstrøm. 
Den får selv Grandiosa til å virke som en «fest». 

Så kanskje det er et godt alternativ til take-away-pizza? 

Se så sprø: 
You need a browser that can handle Iframes to be able to view this page. 

Konklusjon: 
Den gjør absolutt jobben! 

Konklusjonen er egentlig veldig enkel: 
Dette er et produkt som absolutt gjør den jobben det er ment å gjøre. 

Pizzaovnen er veldig enkel i bruk, den er effektiv, og har en smart pizzaspade som gjør det mye lettere å legge pizzaen på den varme steinen. 
Dermed er et moment vi vet mange med oss synes kan være veldig vanskelig og stressende å få til vekke. 

Resultatet etter steking er rett og slett supert: 
Du får en skikkelig sprø pizza med veldig god og autentisk smak av italiensk pizza - om det er det du vil ha. 

(Du kan selvsagt også steke tykkere pizza i pizzaovnen.) 

Eneste ulempen er er altså størrelsen i forhold til plassering og oppbevaring. 

Har du ubegrenset lagringsplass og spiser jevnlig pizza, vil den ikke skuffe. 

Få også med deg Dinside-lesernes aller beste pizza-tips 

Alternativet er pizzastein eller pizzastål. 
Du kan få pizzastein for rundt 150 kroner, mens pizzastål koster rundt tusenlappen. 
Det finnes også innsatser til ovner, som er beregnet til formålet, og som blir fortere varme enn ordinære pizzasteiner. 
Og du får sprø pizza med disse løsningene også - selv om det krever litt mer jobbing med teknikken for å få pizzaen over på det varme underlaget. 

OBH Nordica Pizza Dragon 7131 (Rød) 
