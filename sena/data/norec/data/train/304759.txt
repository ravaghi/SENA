Supperanos
Et møte mellom Tarantino og Olsenbanden. 
Med Torgeir Dynamitt-Harry. 

TV: 
Lilyhammer skal ha ros for bruk av usedvanlig bra musikk, det er rock i den klassiske ånden til Little Steven. 

Og, jaggu dukker ikke Gary U.S. Bonds (75) opp også, han har en lang fartstid innen rhythm and blues og klassisk rock and roll. 

Og, vi veit også at Bruce Springsteen har en liten rolle i episode åtte, ikke som musiker, men som en suspekt begravelsesagent fra New Jerseys sopranos-region. 

Vi så de fire første episodene. 

Joda, dette lover bra - og selvsagt dårlig - for feelgood rømmegrøtmafialaget til Frank Tagilano (Little Steven). 

New York-slapstick 
Vi merker at den amerikanske musikeren og skuespiller setter et tydeligere bumerke på sesong 3. 

Her er det new yorkish slapstick som er passe klein, men også akkurat passe deilig ufarlig og tidvis morsom. 

Her er det som vanlig en syltynn historie som det strekkes og trekkes maksimalt ut av. 

Norge, New York, Brasil Frank redder ei dame som blir utsatt for vold, han bli skadet og dermed braker det løs. 

Både i Norge, New York og i Brasil. 

I Rio er den moderne Dynamitt-Harry, Torgeir (Trond Fausa Aurvåg) sammen med pysebroren Roar (Steinar Sagen) for å gifte bort Roar til en brasiliansk skjønnhet som er sjekket opp via nettet. 

Torgeir og Roar er mine favoritter forresten. 

Men, dette er fortsatt en serie du ikke blir hekta på fra uke til uke, men helt grei tidtrøyte: fikst, kjapt, dumt og passe teit. 

Lilyhammer favner så bredt som mulig med karikerte stereotyper fra Rios underverden og fengsel, norsk rulleskidiplomati, blåhvalen Heikki som reddes av Bellona, heslige Jan Johansen (ekkelt bra spilt av Fridtjov Såheim) som har konvertert til islam, en intern feide mot syndikalisert ondskap fra Øst-Europa, norsk brunostnaivitet, lett porno og lettvinte løsninger The American Way med gunnere - glimt av bra satire er sporbart. 

Heikki Homås Og, Dag Solstad dukker også opp, ikke skikkelsen Solstad, men som et metarollenavn. 

En som har en liten rolle er SV-politiker Heikki Holmås. 

Han er med Tormod fra Bellona, spilt av skjeggets beste venn Kristofer Hivju, og de snakker hvalens språk og sak. 

Vi heiser det norske flagget på halv stang for Little Steven som er tidenes største Norgesvenn. 

Det skulle ikke forundre om Lilyhammer kommer i runde 4 også, gjengen storkoser seg med et knippe burleske buskis påfunn. 

Lov det i staten selvgod. 
