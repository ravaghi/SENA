Mørke og håpløshet
Punk metal-bandet Haust har ingen intensjoner om å gjøre hverdagen lysere. 

ALBUM: 
En ting er sikkert, Haust har ingen intensjoner om å gjøre hverdagen lysere for folk. 
Etter den fantastiske debuten «Ride the Relapse» har det oslobaserte bandet regjert som et slags kultfenomen i den norske undergrunnen hvor punk, black metal og hardcore møtes i en felles mølje. 
Det eneste kriteriet er at alt som smaker av konformitet og kommersielle aspirasjoner er kirurgisk fjernet. 

«NO» er alt dette i konsentrert form. 

Det handler om å rendyrke det primitive og la håpløsheten klaske deg hardt i ansiktet. 
Det låter skittent og ubehagelig fra start til slutt og vokalist Vebjørn Guttormsgaard Møllberg formelig knurrer frem de misantropiske tekstene på sitt karakteristiske vis. 

Det er mye midtempo her, med noe få avbrekk i det lavmælte instrumentalsporet «Night» og den dunkle avslutningen «Dead of Night». 
På minussiden savnes noe av villskapen og de overraskende vendingene fra debuten, men «NO» er fremdeles en velfungerende katalysator for mørke og håpløshet. 
