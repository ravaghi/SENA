Fryktelig lykkelig
Dansk film har mange norske fans, og ”Fryktelig lykkelig” vil ikke skuffe! 

Danskene har laget sin ”1732 Høtten”. 
Den heter ”Fryktelig lykkelig”, og også her handler det om en politimann som kommer til et utkantstrøk og møter merkelige innbyggere. 

Også her forsvinner mennesker, og det begås drap. 
Men ”Fryktelig lykkelig” er nok mer i slekt med andre danske krimfilmer, som ”Blinkende lykter” og ”De grønne slakterne”, enn med ”Høtten”. 
Det er et fornøyelig møte med et stykke Danmark som kanskje ikke finnes på ordentlig, men som er interessant å oppleve på film! 

Uskrevne lover og regler 

København-purken Robert (Jakob Cedergren) blir utkommandert til et lite tettsted omringet av et vidstrakt sumplandskap, åpenbart etter personlige problemer der hjemme. 
Han oppdager at den lille byen har sine egne uskrevne lover og regler, og at det forventes at også han utøver sitt yrke etter dem. 

Så vikler han seg inn i kona til byens lederfigur (Kim Bodnia), noe som får en rekke ventede og uventede konsekvenser. 

God hovedrolleinnehaver 

Vi har altså sett lignende historier før. 
”Fryktelig lykkelig” kan til og med sammenlignes med den franske suksessen ”Velkommen til shti’ene”, der en mann kommer inn som et fremmedelement i en liten by og blir møtt av uvante måter å takle hverdagen på. 
Men ”Fryktelig lykkelig” er langt mørkere. 

Jakob Cedergren spiller Robert på en vurdert og tilbakeholden måte. 
Han er selv preget av en situasjon han kommer fra, noe som påvirker hans handlinger i sin nye jobb. 
Jeg liker kollisjonen mellom Robert og de lokale, og Roberts gradvise tilvenning. 

Liker slutten 

Regissør Henrik Ruben Genz har prestert en stilsikker krimkomedie. 
Den fokuserer nok ikke først og fremst på det som er morsomt, men har alltid en underliggende strøm av den sorte humoren som danskene er så flinke til å lage film med. 

Jeg ble underholdt både godt og vel gjennom filmens 105 minutter, og synes den tar noen fine vendinger som tilfører historien ny energi. 
Jeg liker også måten det hele ender på. 

Vil ikke skuffe 

Tittelen ”Fryktelig lykkelig” henspeiler på fasadeekteskapene som skjuler grumsete forhold der man er alt annet enn lykkelig. 
Filmen handler likevel ikke så mye om vanskelige ekteskap, men bruker det mer som et utgangspunkt for å lage intrikat krim. 

Resultatet er en lavmælt, velspilt og underholdende humorkrimthriller. 
Dansk film har mange norske fans, og ”Fryktelig lykkelig” vil ikke skuffe 
