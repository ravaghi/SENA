The Last Stand
Arnold er fremdeles den beste Arnold! 

Arnold Schwarzenegger gjør comeback som actionhelt! 
Da regner jeg ikke med den lille rollen i The Expendables 2. 

The Last Stand er en nesten rørende gammeldags actionfilm, med blodig vold, store eksplosjoner og overdrevent karikerte helter og skurker. 
Filmen er stor og dum, og ingen kan påstå at dette er høyverdig kunst. 

Men av og til er slike filmer akkurat det jeg trenger, og Schwarzenegger har ennå nok sjarm og karisma som hardbarka filmhelt, selv om skuespillet hans fremdeles er like subtilt som en bulldoser. 

Slemming må stoppes 

En narkobaron er i vill flukt mot grensa mot Mexico. 
I den lille byen Sommerton blir to politioffiserer beskutt av anleggsarbeidere like ved grensa. 

Sheriff Ray Owens (Schwarzenegger) aner en sammenheng, og starter forberedelsene for å stoppe Cortez og hans medhjelpere, som ledes av Burrell (Peter Stormare). 

Men det lille sheriffkontoret har sparsomt med ressurser, og Owens må ty til eksterne krefter for å ha en sjanse. 

Utgangspunktet er altså så enkelt som det kan bli. 
En slemming er på vei, han må stoppes. 
Regissør Jee-woon Kim (The Good, The Bad, The Weird) greier imidlertid å få mye moro ut av en svært tynn historie. 

Både skurkens flukt fra FBI i lynrask superbil og skuddvekslingene mellom helter og skurker holder høy actionkvalitet. 
Men det blir ikke like crazykomisk som i Kims koreanske filmer. 

Han håndterer The Last Stand som en slags westernhyllest, bare med moderne virkemidler. 
Ikke alt er filmet like smakfullt, men det går greit å være litt tung på labben i en slik hjulbeint og bredskuldret film. 

Den beste Arnold vi har 

Jeg trodde aldri Arnold Schwarzenegger skulle greie å komme tilbake som actionhelt. 
Men 65-åringen ser ut til å trives foran kamera. 

Han har ikke blitt en bedre skuespiller siden sist, men han har fremdeles nok muskelmasse til å kunne passere som hardtslående tøffing. 

Filmen gjør også et poeng av alderen hans, uten at det virker spesielt kunstig eller påtrengende. 
Arnold er fremdeles den beste Arnold vi har, og denne filmen viser at han har flere inne. 

Jeg liker mye i The Last Stand, samtidig som jeg må innrømme at den ikke treffer blink med alt. 

Noe av humoren virker malplassert, Johnny Knoxvilles figur blir ikke utnyttet fullt ut, og en stor skytescene fra hovedgata i Sommerton kunne vært koreografert bedre og klippet tettere. 

Men den er god som lett underholdning med tunge gønnere, og da er jeg fornøyd! 
