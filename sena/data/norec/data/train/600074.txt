Spennende og vellaget
Fjell— og fjordporno av beste slag , spennende myter og uløste gåter fra vikingtiden, fantastiske bilder, sitrende spenning, fengslende musikk og flott skuespill. 
"Gåten Ragnarok" leverer absolutt varene, og ikke så overraskende har filmen allerede blitt solgt til USA. 

Arkeologene Sigurd Svendsen (Pål Sverre Hagen) og Allan (Nicolai Cleve Broch), er besatt av å løse det 1000 år gamle mysteriet rundt Osebergskipet som de tror handler om Ragnarok. 
Da de endelig finner spor, et slags skattekart, drar de forventningsfulle avgårde inn i Ingen-Mannsland – et avsperret område mellom Norge og Russland. 

Med seg på eventyret har de også Elisabeth (Sofia Helin kjent fra "Broen"), Sigurds to barn, Ragnhild og Brage (Maria Annette Tanderø Berglyd og Julian Podolski), og den tvilsomme kjentmannen Leif (Bjørn Sundquist). 

Første delen av filmen ga meg frysninger flere ganger, og en kan ikke unngå å sammenlikne med filmer som National Treasure og Indiana Jones, men så tar plutselig historien og filmen en helomvending og den minner mer Jurassic Park og filmer som Anaconda. 
Jeg hoppet høyt i stolen mer enn en gang, og jeg stiller meg litt tvilende til at filmen kun har fått 11-årsgrense og kategoriseres som en familiefilm. 
Det er i alle fall en svært skummel familiefilm. 

For min egen del ville jeg heller ha foretrukket at filmen endte opp som en spennende skattejakt som avdekket ny informasjon om vikingene, enn en thriller om et forhistorisk sjømonster, men jeg kommer ikke utenom at de norske filmskaperne har levert en gjennomført, vellaget, velskrevet og spennende film som vil appellere til et bredt publikum. 
Spesialeffektene er også svært gode, og sjømonsteret vises heldigvis ikke for mange ganger. 
Ofte er jo det skumleste det vi ikke ser. 
Absolutt severdig, men du må tåle en støkk. 
