Pinnacle Studio HD 15
Etter halvannet år har Pinnacle sluppet versjon 15. 
Vi har testet. 

Noen klager over at programmer stadig blir oppdatert, blir forandret til det ugjenkjennelige og mister gammel funksjonalitet. 

Dette gjelder ikke Pinnacle Studio. 
Selv om firmaet ble kjøpt opp av Avid, som er en tung produsent av videoredigeringsprogrammer og tilhørende utstyr, så har Studio beholdt profilen. 
Under overflaten har det derimot skjedd mye nytt, i tråd med utviklingen på kamerasiden og ikke minst på visningssiden. 

I dag tar selv de kjipeste dingser opp video i HD-format (selv om vi ikke nødvendigvis snakker om HD-kvalitet) og alle har skjermer eller TV-er med HD-oppløsning. 

Dessuten har distribusjon av video i stor grad forlatt de optiske mediene og lastes nå rett på nett. 

Hva er nytt i Studio 15? 

Sammenligner vi med versjon 14 som vi testet for halvannet år siden, er det bare detaljer i selve brukerflaten som er endret. 

Endring av størrelsen på visningsvinduet har blitt flyttet til topplinja, ellers er alt som før. 

Men det er to svært viktige ting som er endret: 
Ytelse og arkivering. 

Under overflaten har det skjedd en del, det merkes fort. 
Programmet er raskere, brukeropplevelsen er mer komfortabel, responsen er bedre. 

Har du to skjermer fungerer nå fullskjermsvisning på høyre skjerm helt utmerket. 
Til og med bedre enn med Sony Vegas. 

Men fremdeles kan rendring av kompliserte overganger ta lang tid, siden rendringen stadig skjer i fullkvalitet. 
Jobber du i 720p går det betraktelig raskere. 

Blander du formater blir også klippene som ikke matcher med prosjektformatet rendret i bakgrunnen. 
Dette tar også resurser og gjør at alle kjerner i prosessoren får det travelt hele tiden. 

Prioriteringen av selve redigeringen er imidlertid på topp, slik at du ikke merker noe til bakgrunnsprosessene når du plasserer og justerer klippene. 

Arkiveringsfunksjonen er ny, og gjør at du kan legge hele prosjekter på andre lagringsmedier og så åpne dem direkte for å gjøre mindre endringer eller nye versjoner. 

Tidligere har det ikke vært noen enkel måte å samle alt av data som hører til et prosjekt i en arkivmappe. 
Du har måttet kopiere ut prosjektfilen og selve klippene for hånd, og så hjelpe programmet med å finne klippene når du skulle åpne prosjektet på nytt. 

Nå går dette automatisk, slik at du både sparer diskplass og masse tid hvis du bare skal rette opp en viktig detalj, f.eks. et navn eller telefonnummer i en tekst... 

Formatstøtte 

Det er nå enklere å importere video fra forskjellige apparater, enten det er HD-kameraer med harddisk eller innebygd flashminne, eller kortbaserte kameraer eller kortlesere som kobles til med USB. 

Alle filene i enheten dukker opp direkte i filbehandlingsvinduet og du legger dem inn med ett klikk. 

Samtidig er alle de gamle rutinene på plass, så du kan fremdeles grabbe analog video med dertil egnede bokser eller overføre fra HDV/DV-kameraer med FireWire. 

Eksportformatene dekker nå det meste som er aktuelt for målgruppen av brukerne: 

AVCHD, AVCHD Lite, BD Blu-ray, HD-DVD, DVD (DVD-R, DVD-RW, DVD+R, or DVD+RW, dual layer), S-VCD, Video CD (VCD)Apple® iPod®, Sony® PSP/PS3, Nintendo® Wii, Microsoft® Xbox kompatible formaterYouTube HDDV, HDV, AVI, DivX, RealVideo® 8, WMV, MPEG-1, MPEG-2, MPEG-4, Flash, 3GP, WAV, MP3, QuickTime® MOV, DivX Plus MKVDolby® Digital 2-kanal og 5.1-kanal lyd 

Vår dom 

Vi kunne godt tenkt oss flere lydspor, slik at man kan mikse flere lydkilder inne i programmet. 
Men ellers fungerer programmet utmerket for de aller fleste formål, fra enkel klipping til mer avanserte prosjekter. 

Programmet kommer i tre utgaver, forskjellen ligger i hvor mange plugins, effekter og ekstramateriale som følger med. 

Priser 

549 kroner Pinnacle Studio HD 15 799 kroner Pinnacle Studio HD 15 Ultimate 999 kroner Pinnacle Studio HD 15 Ultimate Collection 549 kroner Oppgradering fra Studio 9 eller nyere til Pinnacle Studio HD 15 699 kroner Oppgradering fra Studio 9 eller nyere til Pinnacle Studio HD 15 Ultimate Collection 
