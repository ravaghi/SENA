Sony Xperia U
Enda en Android-mobil til under 2.000 kroner. 
Betyr det enda en mobil som er akkurat litt for irriterende å bruke? 

Uansett hva en måtte mene om Android-mobiler, Windows Phone-mobiler og Apple-mobiler: 
Det er først og fremst Googles operativsystem som har sørget for at smartmobilene også har nådd ut til den delen av befolkningen som ikke tar seg råd til å betale 4.000 kroner eller mer for en toppspesifisert supermobil. 

For bare sjekk denne lange, lange lista lista over Android-mobiler til under 2.000 kroner. 
Konkurransen er beinhard. 

Sony Xperia U klarer så vidt karre seg inn under den magiske grensa, men i motsetning til endel andre mobiler på totusenkronerslista er ikke dette en mobil som behøver skjemmes for å kalle seg budsjettvennlig. 

Ganske kraftig 

Den har blant annet en 1 GHz tokjerneprosessor som gir den mer enn nok drakraft til vanlig bruk, den har fin skjerm, og den har et utbyttbart deksel nederst på telefonen som vi er ganske sikre på er slikt som ungdommen lika. 

Utseendet er verdt å skrive noen ord om. 
Det er nemlig ikke slik at denne mobilen oser av eksklusivitet - plast er det dominerende byggematerialet -, men det trenger den da heller ikke. 
I motsetning til en annen billig Android-mobil vi nylig har testet - ZTE Blade II - gjør Xperia U et nummer av hvordan den ser ut, og selv om utbyttbare deksler ikke lenger er noe som dekkes løpende av motejournalister, er det fortsatt et signal om at Sony forsøker å treffe de yngre mobilbrukerne hjemme. 
Vi synes grepet er vellykket, selv om enkelte sikkert vil finne designet på grensen til å være mobil kitsch. 
Det blå lyset mellom det lille og det store dekselet som lyser avhengig av aktivitetstype er vi derimot ikke fullt så sikre på. 

Vi er vanligvis heller ikke så begeistra for "knapper som ikke er knapper", det vil si berøringspunkter heller enn fysiske taster. 
Sony har plassert tre slike liksomtaster under skjermen, hvor de typiske Android-knappene (minus "søk") er plassert - tilbake, hjem, og innstillinger. 
Her fungerer det derimot fint, og vi har ikke tøtsjet borti noen av tastene ufrivillig. 

Svært beskjedent med lagringsplass 

Xperia U ligger greit i hånda, men bare så vidt: den er litt for glatt og litt for skarp i kantene til å være noen innertier. 
Den har både dedikert kameraknapp og en forvokst volumknapp langs høyre side, i tillegg til av/på-knapp. 
Skjermen har en oppløsning på greie 480x854 piksler og måler 3.5 tommer, det samme som iPhone altså, men den framstår som merkbart mindre. 
Byggekvaliteten virker ikke umiddelbart like solid som på allerede nevnte Blade II fra ZTE, men vi har ikke hatt noe problemer av noe slag underveis. 

Android-mobiler er kjent for å være sjenerøse med ekstra lagringsplass, først og fremst fordi de kommer med plass til ekstra minnekort, men det er dessverre ikke tilfelle her. 

Det er en av Xperia 
Us vesentligste svakheter, ikke minst fordi den kun har 4GB intern lagringskapasitet. 
Det er i snaueste laget, og vel så det. 

Du skal ikke lempe over mye musikk eller - enda verre - video før det blir fullt, og selv om vi mistenker at Sony allerede nå har begynt å ta høyde for en streaminghverdag der musikk og video ligger lagret i skyen og ikke lokalt ala Spotify, er vi fortsatt ikke helt framme. 

Hvis du har en annen idé om framtida, og liker mer lokal lagringsplass og kanskje også plass til et ekstra minnekort, bør du altså styre unna Xperia U. 

Slik er den i bruk 

På innsiden av Xperia U finner vi en tokjerneprosessor på 1GHz. 
Sammenliknet med de heftigste Android-mobilene er dette et beskjedent utgangspunkt, men setter vi den derimot opp mot for eksempel enkjerneprosessoren med samme hastighet som vi finner i ZTE Blade II (som vi nylig testet her) blir forskjellene klarere. 
Xperia U koster forøvrig bare 5-600 kroner mer enn Blade II, mens ytelsestester viser at sistnevnte gjør det nesten dobbelt så bra som ZTE-modellen. 

Det kan være nok til at du får ekstra drahjelp med prosessorkrevende oppgaver som videoavspilling, og det er også nok til det for eksempel er mulig å filme i HD (720p) med Sony-mobilen. 

Standardnettleseren for Android drar derimot ikke nok nytte av den ekstra prosessorkraften. 
Den henger seg opp i tide og utide, og er en konstant kilde til irritasjon. 
Tidvis må en trykke både en og to og tre ganger i adressefeltet for å skrive inn ny URL, og den tegner heller ikke opp nettsidene spesielt hurtig - tvertimot. 
Vi har også installert tredjeparts nettleser, uten at det har gjort underverker for surfeopplevelsen. 

For virkelig å runde av er det ikke mulig å besøke de mobile nettutgavene til britiske The Guardian eller Daily Mirror, hvor det eneste som møter leseren er rå HTML-kode. 
Vi har forsøkt å besøke sidene med en annen Sony smartmobil vi har hatt inne til test, og får samme resultat. 
På nett finnes det tråder fra så langt tilbake som høsten 2011 som beskriver nøyaktig samme problem, som heldigvis lar seg fjerne ved bruk av en tredjeparts nettleser som Dolphin Browser. 

En slags Swype-versjon 

Til tross for den relativt smale skjermen fungerer tastaturløsningen bedre her enn på allerede nevnte Blade II. 
Vi har hatt få problemer med å skrive meldinger og liknende, selv om "innstillinger"-tasten til høyre for mellomromstasten er for enkel å komme borti når en skriver hissige Twitter-meldinger eller illsinte meldinger til kundeservice til ... vi lar det ligge. 
Ettersom dette er Android står du selvfølgelig fritt til å bytte ut Sonys tastatur med andre tastatur fra Google Play-butikken. 

Merk også at Sony har lagt ved et Swype-liknende tastatur, der du slipper å løfte fingrene mellom inntastingen av bokstaver, og istedenfor drar den mellom bokstavene i ordet du ønsker å skrive. 
Sonys variant er overraskende presis på vanlig tekst, og har bare én egentlig svakhet, nemlig at du selv må trykke mellomrom mellom hvert ord (Swype gjør dette automatisk). 

Det er også verdt å nevne at Xperia U flere ganger har latt være å koble seg automatisk til trådløsruteren som står i DinSides lokaler. 
Dette har vi måttet gjøre manuelt. 

Tåkete kamera 

Du har sikkert sett bilder av brudepar fra 70-tallet, der fotografen har brukt så mye mykfokus på objektivet at brudeparet og naturen nesten glir i ett. 
Xperia 
Us kamera er ikke så ille, men mange av bildene våre blir tilslørt, spesielt i sollys, og ser både uskarpe og nesten litt glødende ut. 

Mobilen har egen fysisk fokuserings- og utløserknapp, som ofte er å foretrekke framfor virtuell utløser på skjermen. 
Den yter riktignok litt for mye motstand etter at du har trykket knappen halvveis ned for å fokusere, men det er en tilvenningssak. 

Som nevnt kan du filme i HD (720p) med Xperia U, men opptakene viser nok en gang hvorfor "HD" i mange tilfeller er mer et spørsmål om markedsføring enn et begrep som sier noe fornuftig om kvaliteten på opptaket. 
De måler riktignok 1280x720 piksler, og oppfyller derfor den tekniske definisjonen på HD, men opptaket er kraftig komprimert og ikke egnet til å imponere noen. 

Se bilder tatt med kameraet her: 

Du kan se bilder i opprinnelig størrelse tatt med Xperia U her: 1, 2, 3, 4. 
Du kan laste ned video filmet i HD i full størrelse her: video. 

Bra på videoavspilling 

Tokjerneprosessoren i Xperia U gir akkurat nok drakraft til at Sonys budsjettmobil takler testvideoene våre bedre enn mange andre rimelige modeller. 

Ikke overraskende kan du bare glemme å spille video med full HD-oppløsning (1080p), men med unntak av én 720p-fil gikk de andre HD-filene gjennom kverna uten å hikke. 
Du slipper med andre ord å konvertere vanlige filkontainere som mkv og avi før du lemper dem over til Xperia U. 

Likevel må du altså være oppmerksom på plassbegrensningene - fire gigabyte lagringskapasitet legger ganske store begrensninger på hvor mye video mobilen har plass til, ikke minst fordi disse fire gigabytene også skal brukes til en rekke andre ting. 

Batteri og samtalekvalitet 

I motsetning til nylig testede ZTE Blade II, som imponerte med utholdende batteri, er ikke Xperia U like flink til å holde på strømmen. 
Den klarer seg riktignok bra i standby, men ved vanlig til aktiv bruk er det lett å se at batteriet sliter. 

Du klarer deg kanskje gjennom dagen på én lading, men sjekker du mye e-post, twitrer, facebooker og surfer, samtidig som du kanskje ser litt video, vil også dét holde hardt. 

Samtalekvaliteten er akseptabel, men kanskje litt for spiss i mellomtonen til at alle vil finne den behagelig. 

Sony er forøvrig fortsatt ikke noen Mac-vennlig organisasjon, i motsetning til mange andre Android-mobiler. 
Det er ikke mulig å simpelthen koble den til maskinen slik at innholdet blir lesbart som på en vanlig disk, en må først laste ned Sonys egen programvare. 
Dette er noe iPhone-brukere med Mac er vant til (noen av dem får til og med nervøst sammenbrudd hvis du sier "iTunes" veldig sakte), men mange Android-brukere foretrekker enklere tilkobling. 

Konklusjon 

Fluer på veggen kan aldri fortelle hele sannheten, men det hadde vært morsomt å være nettopp det mens Sonys utviklere diskuterte hvor mye internminne de skulle inkludere i Xperia U. Og, ikke minst, diskusjonen etter at de konkluderte med "fire gigabyte", hvor de altså kom fram til at det heller ikke var nødvendig med plass til et ekstra minnekort. 

Plassmangelen blir et vektig argument mot Xperia U, og vi synes også batteritida og den tidvis irriterende nettleseren er vanskelig å skryte av. 
På den annen side så er mobilen rask og motstandsløs i bruk (det er veldig sjelden at noe henger mens du for eksempel blar deg gjennom menyer eller navigerer mellom programmer og hjemskjermer), den koster så vidt mindre enn 2.000 kroner, er ganske lett, har en helt okei skjerm, og et utseende som de rette folkene vil like. 

Kameraet er midt på treet, først og fremst på grunn av den "skinnende" overflaten som legges over bilder tatt i mye lys, men også på grunn av den middelmådige kvaliteten på HD-videoer. 

Selv om dette ikke er noen dårlig mobiltelefon, sitter det altså ikke helt for Xperia U. 

Sony Xperia U 
