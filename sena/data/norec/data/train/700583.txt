En kultfilm
Først oppfattet jeg dette som en merkverdig doris-film for dagslysvegrere på 14 år med stolvarme testikler, for den er laget etter et dataspill og inneholder en kvinnefotografering som man ellers forbinder med TV2 Nettavisens moderne frokostkaffe-porno. 

Men så oppdaget jeg «Mortal kombat»-regissøren Paul W.S. Anderson på produsentsida og skjønte at jeg så en kultfilm. 
Altså: 
Alarm! 
Dette er ikke så teit som det kan se ut. 

Japansk kampsport-prinsesse med kåldokkefjes sverder med beina i været mot ulgete Ayane, DOA-turneringens datter hopper i fallskjerm for å komme til mesterskapet sammen med en slags cowboy-kickboxer-bimbo i Stars and Stripes-bikini. 

Det kunne vært en film for den miskjente wrestler-fansen, for ansiktsbyggerne og urinprøve-slavene, den kunne vært for splitthoppere, tauslåere, pinneviftere og småskatere fra alle land. 
Den kunne vært tilegna de rotekte filmseerne som sier «hysj» i pornofilmer fordi de følger med på dialogen. 
Men så er «DOA» altså en film for de som har sett alt. 
Her får de se resten. 
