Asus VivoBook U38N
Svært lekker og rimelig PC med full HD berøringsskjerm. 
Vi har testet. 

PC-er med berøringsskjerm er i vinden, og det er først og fremst Windows 8 vi har å takke for det. 
Vi har den siste tiden testet en rekke såkalte hybrid-modeller, som med enkle grep kan gjøres om til nettbrett. 

VivoBook U38N er derimot en tradisjonell PC, men den har altså berøringsskjerm. 
Modellen minner sterkt om Zenbook UX31A og UX32VD, men her har Asus brukt AMD-innmat, noe som har gjort det mulig å prise modellen noe lavere. 

Her er en rask titt på de viktigste egenskapene: 

Skjerm: 13,3" IPS full HD (1920 x 1080), blank med berøringsstøtte Prosessor: 
AMD A8-4555M RAM: 
4 GB (2 GB loddet, 2 GB i utvidelsesspor) Grafikkort: 
Radeon HD 7600G Lagring: 500 GB harddisk, 5400 rpm Optisk drev: 
Nei Skjermutganger: 
HDMI + VGA 
(Sistnevnte krever overgang) USB-porter: 3 x USB 3.0 Webkamera: 
Ja Kortleser: 
MMC/SD(HC) 
Trådløst nett: a/b/g/n Kablet nett: 
Ja, 10/100 Mbit via USB (overgang følger med) Annet: 
Bluetooth 4.0 OS: 
Windows 8 norsk, 64 bit Størrelse: 327 × 18,6 × 227 mm Vekt: 
1588 gram (DinSides egen måling) Pris: ca 6000 kroner inkl mva (jf Prisjakt 27.2.2013) 

Dette er typiske Ultrabook-spesifikasjoner, om vi da ser bort fra at den er utstyrt med AMD-prosessor, vanlig harddisk uten SSD-del, og AMD-grafikk. 
Det har gjort den 2000 kroner billigere enn UX32VD, som har et chassis som er helt likt - men som leveres med matt skjerm. 

Hva disse forskjellene har å si for totalopplevelsen, kommer vi snart inn på. 

Utseendemessig er det også store likheter med UX31A, med sitt solide aluminiums-kabinett. 
Men i motsetning til de to nevnte maskinene mangler U38N det sirkelformede mønsteret i lokket - her er den bare matt over det hele. 

Men den er litt tykkere på det tynneste enn UX31A, og vekten er noe høyere, mest sannsynlig på grunn av harddisken (som for øvrig er utskiftbar). 

Fingeravtrykk vises nesten ikke, verken på inn- eller utsiden. 

Designen er i våre øyne meget god, og utførelsen virker solid og gjennomtenkt. 
Likhetstrekkene med MacBook Air er mange, ikke minst den lett skrånende designen fra siden. 

Lett å bytte disk 

Bunnplaten er beskyttet av en heltrukket aluminiumsplate, godt skrudd fast av 12 torx-skruer (T6): 

Du må løsne dem alle for å få tilgang til innmaten, men da får du enkelt tilgang til minne- og harddisk. 
2 GB RAM er loddet til hovedkortet. 
I tillegg sitter en minnebrikke er på 2 GB i et SO-DIMM-sport, som skal kunne byttes ut med en 8 GB-brikke, slik at man får maks 10 GB. 
Harddisken vil helt sikkert mange velge å bytte ut med en raskere SSD, og vi har full forståelse for det. 

Meget bra skjerm 

Skjermen er blank og benytter et IPS-panel med full HD-oppløsning, 1920 x 1080. 
Bilder blir sylskarpe, tekst blir liten, men skarp, og du får plass til svært mye informasjon i skjermbildet. 
Lysstyrken er ikke fullt så god som på Samsungs nye 9-serie, men er absolutt meget bra - blant annet med innsyn fra nesten død vinkel fra alle fire sider. 

Tastaturet er fast og fint, og avgir lite støy under skriving. 
Det er baklyst, med justerbar styrke, det samme som vi kjenner fra UX32VD og UX31A. 

Pekeplaten er multifølsom, stor og har integrerte venstre- og høyreknapper. 
Takket være oppdaterte drivere fra Asus er den langt mindre følsom enn den var på vårt testeksemplar av UX31A, og fungerer i det hele tatt fint nå. 

Bra lyd 

Høyttalerne er merket Bang & Olufsen ICEpower, og lyden er slett ikke verst for å komme fra en syltynn maskin, men har naturligvis sine begrensninger, spesielt på bass. 
Greit nok til lett bakgrunnsmusikk, YouTube og nett-TV, og det er nok også hensikten. 

Strømpluggen har en praktisk 90-graders knekk, noe vi liker bedre enn dem som stikker rett ut. 
Slike er blant annet ofte mer utsatt for brudd. 

Slik er den i bruk 

Maskinen kommer med en del forhåndsinstallert programvare, inkludert nettsikkerhetspakke fra McAfee (prøveversjon). 
Den virker irriterende, og kommer med temmelig mange unødvendige advarsler, blant annet om å aktivere og betale for å fortsatt være sikret etter prøveversjonen. 
Husk at Windows 8 har innebygde sikkerhetsprogrammer og rutiner, og vil være tilstrekkelig for mange - dersom du ønsker å avinstallere McAfee-pakken. 

Det vil vi nesten anbefale, for U38N responderer ikke så raskt som sine dyrere søsken. 
Det er rett og slett en tregere PC, og det merkes, spesielt når du jobber med flere programmer samtidig. 
Noe av skylden ligger hos den noe enklere prosessoren, og noe i bruk av harddisk - som i tillegg ikke er utstyrt med noen SSD-del som kunne bufret programmer og filer du bruker ofte. 

Støynivået på maskinen er generelt lavt, men de to viftene går mer eller mindre konstant. 
De er uansett riktig nok stillegående, men en Ultrabook basert på Intel vil i de fleste tilfeller være mer stillegående. 
Maskinen holder seg imidlertid fin og kjølig selv under tyngre belastninger. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 5,8 Minne: 5,9 Grafikk: 
5,8 Spillgrafikk: 
6,6 Primær harddisk: 
5,9 

Passmark PerformanceTest 8.0 gir oss mer kjøtt på benet, og i diagrammene under har vi sammenlignet ytelsestallene mot de Intel-utstyrte søsknene: 

Som ventet er prosessorytelsen vesentlig lavere på denne strømsparende varianten fra AMD enn fra konkurrerende i5 ULV-prosessorer fra Intel. 
Det behøver du ikke å merke så mye til på vanlige, lette oppgaver - men på tyngre oppgaver som spill, videoredigering og lignende - samt ved fleroppgavekjøring, vil det kunne være godt merkbart. 

Her ligger faktisk ytelsen litt over Intel HD 4000, men noen spill-PC er dette uansett ikke. 
Den kan nok spille noen av de nye spillene, men ikke med særlig detaljdybde og høy oppløsning. 
Til video av alle formater og størrelser er den imidlertid mer enn kraftig nok. 

Som du ser er SSD-en i UX31A milevis foran harddiskene i UX32VD og U38N. 
Hybriddisken i UX32VD vil imidlertid være rask på filer og programmer du bruker ofte, takket være 32 GB SSD-del som brukes til bufring. 
Dette mangler U38N. 

Litt kortere batteritid 

Eksemplaret vi fikk til test var stilt inn på et strømprogram som gav maks ytelse, så selv uten at maskinen var satt til å gjøre noe som helst holdt batteriet kun i underkant av fire timer. 
Ved å avinstallere strømstyreprogrammet fra Asus, valgte vi balansert ytelse, og da holdt batteriet i fem timer før det var tomt - fortsatt med minimal belastning. 

Tallene for U38N er ikke helt nøyaktige fordi vi ikke fikk strømstyringsprogrammet til Asus til å fungere som det skulle. 
De gir imidlertid en sannsynlig indikasjon 

Ifølge Asus skal batteriet imidlertid holde til rundt 6 timer bruk. 
Vår erfaring med AMD-baserte PC-er, også siste generasjon (Trinity) er at batteritiden synker raskere enn på tilsvarende basert på Intel så snart de blir utsatt for en viss belastning - for eksempel videoavspilling. 
Basert på våre erfaringer vil rundt 4 timer være nærmere sannheten under variert bruk. 
Det er (som ventet) noe kortere tid enn de fleste konkurrerende i ultratynn-klassen. 

Konklusjon 

Ingen tvil om at dette er en lekker og robust PC med svært god skjerm. 
Du får den hele 2000 kroner billigere enn tilsvarende PC med Intel-basert prosessor, grafikk og hybriddisk. 
Det er mye, med tanke på at maskinene ellers nesten er identiske. 
Litt lavere ytelse må du imidlertid tåle, også på batteritid. 
Derfor lander vi på en firer på terningen, en sterk sådan. 
For dette er slett ikke noe dårlig kjøp. 

Asus U38N-C4010H 
