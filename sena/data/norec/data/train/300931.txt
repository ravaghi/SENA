Denne plata burde vært en Willie-klassiker
Men «tilbake til røttene»-grepet er ikke helt forløst. 

||| 

ALBUM: 
Willie Nelsons stemme kan ofte være nok i seg sjøl, og han har produsert noen av sine beste plater på egenhånd — som «Red Headed Stranger» (1975) og «Spirit» (1996). 

Men det finnes også flere eksempler på at gode produsenter har løftet ham til de store høyder. 

Det beste eksempelet er Don Was-produserte «Across The Borderline» i 1993, et annet er Daniel Lanois-produserte «Teatro» i 1998. 
Like bra gikk det ikke da Ryan Adams gjorde «Songbird» i 2006. 

Tilbake til røtteneNå er det T-Bone Burnetts tur. 
Veteranen fikk en opptur med duoprosjektet til Robert Plant og Alison Krauss, «Raising Sand» (2007), men har valgt en annen og mer ordinær tilnærming på Willie Nelsons «Country Music». 

Motivet har altså vært å gå tilbake til røttene, og det har Burnett åpenbart gjort med en stor porsjon ærefrykt. 

For mens Rick Rubin strippet ned da han «gjenskapte» Johnny Cash på slutten av hans karriere, har Burnett gjort overraskende lite ut av det som måtte være en unik sjanse til å lage en Nelson-plate utenom det vanlige. 

«Country Music» låter når sant skal sies som de fleste andre Nelson-album. 

BluegrassperleSammen med Burnett og de glimrende musikerne, fra Buddy Miller (elgitar) til Dennis Crouch (akustisk bass), Ronnie McCoury (mandolin) og selvfølgelig hans faste munnspiller Mickey Raphael — den eneste fra Family-bandet som slipper til på platene — har ­ Nelson plukket for eksempel Merle Travis' sjangerdefinerende bluegrassperle «Dark As A Dungeon», som er gjort av cirka 80 andre, flere trad-låter (hvem kan motstå «Satan Your Kingdom Must Come Down»?) — og sin egen, nyskrevne «Man With The Blues». 

Til LangesundAlbumet er like solid som den gamle, værbitte låveveggen som pryder coveret — og ganske uangripelig. 

Samtidig hadde det vært befriende om Burnett kunne brukt noen av de samme knepene som gjorde «Raising Sand» til et av de mest minneverdige albumene fra 2007. 

Og «Country Music» er kanskje Willie Nelsons definisjon av countrymusikk, men albumet speiler bare en liten del av den mangefasetterte sjangeren. 

Men når det er sagt, så kan Willie synge fra telefonkatalogen og likevel slippe unna med god klaring. 

Willie Nelson gjør en konsert i Norge i år — på Wrightegaarden i Langesund 15. juni. 
