Vi har kjørt Citroën C4 Aircross
LYON (DinSide Motor): 
Dette er en av de billigste SUV-ene, men langt fra den dårligste. 

Citroëns nye folke-SUV lover å bli en større suksess enn storebror C-Crosser har vært. 
I likhet med sistnevnte er nye C4 Aircross basert på Mitsubishis globale plattform som deles av Outlander og fjorårets kjempesuksess i segmentet, Mitsubishi ASX. 

Rimelig SUV 

C4 Aircross koster fra 260.000 kroner med forhjulsdrift og 115-hesters bensinmotor. 
Mer aktuell blir 115 hesters dieselmotor og forhjulsdrift fra 270.000 kroner - med firehjulsdrift kommer den på 310.000 kroner. 
Komplett prisliste finnes lenger ned i saken. 

Bilen kommer i tre utstyrsnivåer der det første heter Attraction, med blant annet syv kollisjonsputer, bakkestartassistanse, høydejusterbart førersete, elektriske vindusheiser og oppvarmede sidespeil. 

Neste nivå heter Seduction og inkluderer i tillegg armlene i baksetet, oppgradert radio med seks høyttalere, regnsensor, delskinn-interiør og tåkelys. 

Toppnivået heter Exclusive, og her har man lagt til 18-tommers lettmetallfelger, nøkkelfri oppstart, parkeringssensorer foran og bak, xenonlys og mørktonede bakruter. 

Eksteriørbilder: 

Fransk-japaner 

I praksis er dette altså en Mitsubishi ASX med Citroën-merket, men den franske produsenten har modifisert bilen tilstrekkelig til at den får sin egen personlighet – i det minste på det visuelle plan. 
Utvendig er det meget tydelig; innvendig betraktelig mindre. 

Citroën-sminket 

Både fronten og hekken har fått den karakteristiske Citroën-look-en som gjør at merket igjen legges merke til på veien. 
Bilens profil er det selvsagt vanskelig å endre på dramatisk vis, men også her er en identitetsfremmende innsats blitt gjort, dels ved å trekke frontens og hekkens optiske særegenheter ut på siden og dels ved å endre fasong på det bakerste sidevinduet i tillegg til litt spesifikk "kosmetikk" - list mellom hjulene, hjulbuedeksel, felger og logoer. 
Allikevel: 
Sett fra siden er det lett å forveksle modellene for en ikke-initiert. 

Oppgradert interiør 

Interiøret har de fleste av Mitsubishiens karakteristikker og kan nok til en viss grad skuffe de som har satt pris på de behagelige og høyverdige interiørene vi er blitt vant til hos Citroën de siste årene. 
Men ikke mye, for materialkvalitet og generell kvalitetsfølelse er helt OK og Citroën har ytterligere forbedret et førermiljø som vi husker som det beste Mitsubishi har utviklet da ASX ble presentert. 
Det gjorde for øvrig at de ble nødt til å oppgradere interiøret i storebror Outlander, som med ett fremsto som nesten fattigslig. 

Interiørbilder: 

Lages i Japan 

Uansett er dette i bunn og grunn en japansk bil, bygget av Mitsubishi i Japan. 
Men den er modifisert for Citroën med det franske merkets tilleggsspesifikasjoner. 
Om kort tid vil en tilsvarende "trilling" lanseres med Peugeots løve i grillen. 
Det blir Peugeot 4008. 
Det begynner å bli rutine nå, da både ASX' storebror Outlander og elbilen i-MiEV fra Mitsubishi har fått sine søsken fra PSA Peugeot-Citroën tidligere. 

Romslig 

I likhet med ASX er Citroën C4 Aircross et lite vidunder når det gjelder plassutnyttelse. 
Til tross for sitt kompakte ytre (434 centimeter - fire mer enn ASX), oppleves bilen som riktig så romslig, både for fører og passasjer foran og i baksetet der det er god plass også for storvokste voksne. 
Det er bagasjerommet den gode plassen har gått utover, men heller ikke det er skandaløst lite; med 422 eller 416 liter er det fullt godkjent i klassen. 
Det første tallet gjelder er for øvrig hvis bilen er utstyrt med dekkreparasjonssett og det andre dersom det har reservehjul. 

Lett å kjøre 

Kjøremessig byr ikke denne bilen på noen overraskelse. 
Den er velkjørende og lettkjørt; komfortnivået opplevde vi som over snittet, riktignok uten å nå helt opp til tradisjonell Citroën-standard. 
Kjøreegenskapene er forutsigbare og betryggende uten å inspirere til spesielt aktiv kjøring - noe som da heller ikke er denne bilens misjon. 

Drift på to eller fire 

C4 Aircross er, som ASX, tilgjengelig i en versjon med firehjulsdrift og i en forhjulsdrevet utgave. 
I Norge kommer bensinmodellen (1.6 115 hk), kun med forhjulsdrift. 
Vi kjørte de to dieselversjonene - begge med firehjulsdrift. 
Denne er av den "lette" typen med elektronisk stryt fordeling av moment mellom for- og bakakselen. 

Dreieknotten på konsollen gir muligheten til å velge mellom 2x4, 4x4 og "lock". 
Førstnevnte innstilling er ren forhjulsdrift og naturlig nok den mest økonomiske modus. 
4x4 - firehjulsdrift, innebærer automatisk fordeling som nevnt, med 98 prosent på forakselen i utgangspunktet og maksimalt 78 prosent bakover når behovet melder seg, det vil si når kjøreforholdende blir vanskelige. 

Diesel er tingen 

Vi kjørte C4 Aircross med de to dieselmotorene som er tilgjengelige og konkluderte meget rasket med at 1,8-literen på 150 hester er bortimot overflødig, så den er ikke noe å dvele ved - særlig i og med at vi har kommentert den utførlig i testen av Mitsubishi ASX. 

Nei, da er Citroëns egen motorisering en god del mer interessant. 
Det dreier seg om siste generasjon av den velkjente 1.6 HDi-motoren og den byr på 115 hestekrefter og et dreiemoment på 270 newtonmeter. 
I lovlige norske hastigheter oppleves den som like sprek som den større motoren og 0 til 100 km/t går da også omtrent like fort - 10,8 sekunder med forhjulsdrift og 11,6 sekunder med firehjulsdrift. 

Nøysom motor 

Bilen er utstyrt med det Citroën kaller mikro-hybridisering, det vil si dynamo med en elektronisk hjelper som gjenvinner kinetisk energi og optimiserer energibruken under kjøresyklusen. 
Dette bidrar til det lave CO2-utslippet på 119 gram for den forhjulsdrevne versjonen, med bensinforbruk 0,46 liter per mil. 
Med firehjulsdrift stiger dette til 0,49 liter per mil. 

Citroën C4 Aircross er tilgjengelig i Norge fra og med nå. 
Importøren håper å selge et tusentall i året med en jevn fordeling mellom forhjulsdrift og firehjulsdrift. 

Dimensjoner: 
