Velociraptor - drapsdisken
Den tar rotta på alle andre, men hvor lenge er den gangbar? 

Harddisker er på vei mot historiens skraphaug, der finner vi allerede kassetter, disketter, båndstasjoner og brennbare optiske plater. 
Noen ligger allerede langt nede i haugen, andre har så vidt begynt å finne plass i utkanten. 
Men det er bare spørsmål om tid. 

Det som kommer til å overta er flashdisker - SSD. 
Priser og kapasitet har allerede falt betraktelig og vi nærmer oss smertegrensen selv for vanlige forbrukere. 

Mellom framtid og nåtid befinner seg som kjent mellomtiden, og det er der vi stort sett befinner oss. 
Så hva skal vi bruke til rask datalagring i mellomtiden? 

Hva er flaskehalsen? 

I dag er det ikke mye av det gjennomsnittsbrukeren gjør som krever spesielt høy ytelse av harddisken. 
Det er først og fremst selve systemet som trenger rask tilgang ved skriving og lesing av vekslefilen. 
Ellers er det ved indeksering at disken får kjørt seg. 

En bruker trenger diskytelse når det skal kopieres mange og store filer. 
Da snakker vi om bilder, spesielt i RAW-format, video og musikk. 
Annen hverdagslig filkopiering tar uansett så kort tid at det egentlig ikke er noe tema. 

Selv ved videoredigering er det ikke hastigheten på disken som gjør at det tar lang tid, det er prosesseringen av videodataene som er flaskehalsen her. 

Lydopptak og avspilling på mange samtidige spor på hver sin fil krever litt mer av harddisken. 
Men på en moderne disk er det fint kapasitet til over hundre samtidige lydspor. 
Jobber du med flere spor enn dette er du enten fryktelig amatør eller svært proff. 
Uansett havner du utenfor allfarvei og trenger spesialløsninger. 

VelociRaptor - hva presterer den? 

Western Digital er alene om å tilby noe raskere enn standarddisker som roterer med 7200 RPM. 
Raptor-serien har hele tiden kjørt med 10 000 omdreininger, men tettheten på platene har utviklet seg veldig, i likhet med alle andre disker. 
Hastigheten blir dermed langt høyere. 
Det samme har det mekaniske, dagens VelociRaptor er svært stillegående, vibrerer minimalt og blir knapt håndvarm. 

VelociRaptor ble lansert i april 2008 så det er ikke noen fersking vi har med å gjøre. 
Om det var noen barnesykdommer - vi har ikke hørt om noen - så er det stadiet passert nå. 

Disken er egentlig en 2,5-tommer, men den er montert i en kjøleribbe/cassis tilpasset 3,5-tommers standardformat. 
Den lille diameteren gjør at aksesstiden blir kortere, denne løsningen er også i bruk i store lagringssystemer med andre enda raskere disktyper. 

Kapasiteten er 300 GB etter produsentmål, eller 279 GB ferdig NTFS-formatert i Windows. 

Tilkoblingen er SATA 3.0 

Testingen viste at den er overlegent raskest av alle harddisker vi noen gang har testet. 
For sammenligningens skyld har vi tatt med alle forgjengerne i grafen, det er en interessant utvikling hvor det siste spranget er det største. 

I HD Tach ser vi en gjennomsnitts skrive/leseytelse for hele kapasiteten på rundt 104 MB/sek, det er ingen grunn til å klage over det. 

Konklusjon 

VelociRaptor er lynrask til harddisk å være, selv om den nok blir slått av de raskeste SSD-enhetene på lesing og aksess. 
På skriving er VelociRaptor fremdeles konkurransedyktig. 
Også er den fremdeles langt billigere. 
