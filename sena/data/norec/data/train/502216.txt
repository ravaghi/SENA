«Ant-Man and the Wasp» er en litt for liten film om en liten superhelt
Det mest sjarmerende i «Ant-Man and the Wasp» er spesialeffektene. 

Mange superstjerner befolker «Ant-Man and the Wasp», men jeg synes den kuleste «stjernen» er selskapet «Lola VFX». 
Lola-ansatte spesialiserer seg i gjøre skuespillere yngre. 
Plutselig står hun der, Michelle Pfeiffer, og ser ut slik hun gjorde i The Fabulous Baker Boys» (1989). 
Michael Douglas ser ut slik han gjorde i «Farlig begjær» (1987). 
Spesialeffektens troverdighet imponerer, men heldigvis blir også historiefortellingen bedre. 

Selve handlingsforløpet overrasker lite. 
En liten stund har gått siden forrige «Ant-Man»-film. 
Hank Pym (Michael Douglas) og datteren Hope (Evangeline Lily) har forsket seg frem til at Hopes mor Janet (Michelle Pfeiffer) er fanget i «The Quantum Realm». 
Der har hun vært i et par tiår. 
Bare noen få komponenter skal til for å bygge ferdig en «Quantum tunnel» og tunnelen innebærer en sårt etterlengtet gjenforening. 

Jepp, filmen har en del «teknobabbel» som rollefigurene – og dermed seeren – forholder seg til. 
Likevel er filmen aldri overkomplisert. 
Filmskaperne bygger filmen rundt rollefiguren Scott Lang (Paul Rudd), og han har ingen vitenskapelig bakgrunn. 
Dette innebærer at Hank og Hope stadig må forklare ham – og dermed seeren – hva som skjer og hvorfor og hvordan. 

Filmen har også en annen kul «stjerne» som gjør den lett å henge med på, nemlig «MacGuffin». 
Navnet brukes av filmskapere som et begrep for objekter med stor betydning for rollefigurene. 
Hva selve objektet er for noe, er mindre viktig. 

Det viktigste er at objektet er viktig for rollefigurene. 
For eksempel hemmelige dokumenter i en spionfilm. 
Eller «Den hellige gral» i legenden om kong Arthur. 
Eller Rubens-maleriet i Jo Nesbøs «Hodejegerne». 

Og «Ant-Man & The Wasp» er særdeles leken med bruken av MacGuffin. 
Rollefigurene må få tak i [x], men da må de finne [y]. 
Men så skjer noe uventet, og da må rollefigurene få tak i [z] først. 
Ved snedig bruk av «superheltkreftene» – altså krymping og forstørring – kan filmens MacGuffins være forskjellige ting som drakter, maskindeler eller hele bygninger. 

Nettopp filmskapernes kreative bruk av scenografi og størrelsesforhold er verdt billettprisen. 
Ofte må superhelter stanse verdens undergang, men i «Ant-Man and the Wasp» står lite på spill. 
Hendelsene fra andre Marvel-filmer er ubetydelige for denne filmens handling. 
Filmskaperne bak «Ant-Man and the Wasp» har åpenbart ønsket å lage en liten film. 

Men de sløser også bort superstjerner som Paul Rudd, Michael Douglas og Michelle Pfeiffer. 
Filmens sjarm kommer fra dyktig manusarbeid og visuelle effekter. 
Det er greit at Ant-Man er liten, men sjarmfaktoren burde vært større. 
