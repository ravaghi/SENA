New York, I Love You
Ti regissører, ti episoder, én by, én film. 

New York har fått sin filmatiske hyllest, akkurat som Paris fikk i 2008. 
Ti regissører fikk åtte minutter på å fortelle en historie fra «The Big Apple», med to dager til å filme, og en uke til å redigere. 
En ellevte regissør hadde ansvaret for helheten og overgangene. 
Resultatet varierer fra strålende til middels, men det har blitt en fin film, fylt av øyeblikk fra byen som en av figurene sier er "the capitol of everything possible" - hovedstaden til alt som er mulig. 

Filmatisk magi 

"New York, I Love You" er ingen hyllest til bygningene, men til menneskene som bor i og rundt dem. 
Den forteller om deres håp, drømmer, lengsler og hverdagsligheter i byen som visstnok aldri sover. 
Og mest av alt forteller den om alle de små og store kjærlighetshistoriene som byen rommer. 

Disse fortelles i ti episoder, bundet sammen av flere gjennomgående figurer og øyeblikk. 
Noen bergtar meg med sine små øyeblikk av filmatisk magi. 
Andre kjeder meg. 

Storby-kjærlighet 

Dette er noen av historiene: 
To fremmede karer hopper inn i samme drosje, på vei til hver sin dame. 
En lommetyv fatter interesse for ett av sine ofre. 
En diamantkjøper står foran sitt eget bryllup. 
En aldrende operasangerinne møter en ung ansatt i et leilighetshotell. 
En dresskledt herre kommer i tale med en vakker dame utenfor en restaurant. 
En forfatter forsøker å få ei dame på kroken utenfor en bar. 
Og en ung mann får en uventet date til skoleballet. 

Historiene er forskjellige, men handler i bunn og grunn om det samme, nemlig kjærlighet i storbyen. 

Portman, Cooper og Bloom 

11 regissører har altså bidratt til denne filmen. 
Man skulle kanskje ønsket seg bidrag fra klassiske New York-regissører av typen Woody Allen og Martin Scorsese, men i stedet er episodene regissert av navn som Fatih Akin, Mira Nair, Wen Jiang og Shekar Kapur. 

Mange av dem kommer altså utenfra, og ser New York med utenlandske øyne. 
Kanskje er de i stand til å bruke byen annerledes som kulisse enn regissører som går rundt i gatene daglig? 
Deres bidrag er i alle fall blant filmens beste. 

Rollene spilles av kjente skuespillere som blant andre Natalie Portman, Ethan Hawke, Hayden Christensen, Robin Wright Penn, Bradley Copper, Orlando Bloom og Shia LaBeouf. 

Fin hyllest 

Flere av historiene er velspilte, og overrasker med uventede og fiffige avslutninger. 
Selv regissør Brett Ratners innsats er godkjent, selv om hans historie avsluttes en smule kunstig. 
Den eneste episoden jeg ikke liker, er den Natalie Portman har regissert. 
Den mangler magien og finessen som de fleste andre har. 
Historien om mannen med et barn i parken blir for enkel og banal. 

Men den gjør liten skade. 
«New York, I Love You» har blitt en fin hyllest til byen alle har et forhold til! 
Det ryktes at Rio de Janeiro er neste by ut. 
