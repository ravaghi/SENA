«Barbershop 2»
Regi: 
Kevin Rodney Sullivan. 
Med Ice Cube, Cedric the Entertainer, Sean Patrick Thomas, Eve, Queen Latifah. 
Amerikansk. 
Komedie/drama - år. 

Byen er Chicago, bydelen er South Side - en sosial smeltedigel av dimensjoner, men den tidligere fattige bydelen er i ferd med å bli hipp. 
Det vil si at pengesterke investorer er underveis og truer tidligere tiders liv og kultur. 

I Calvins (Ice Cube) barbersalong går livet sin vante og kranglete gang - som den gjorde i den første filmen med samme tema og samme skuespillere, som kom for ett år siden. 
Men en damefrisør, styrt av myndige Gina (Queen Latifah), er kommet vegg-i-vegg. 

Filmen vrimler av frekke, freske og morsomme hentydninger til dagens USA, sett fra barberstolene. 
Noe er bare underholdende, noe er til en viss ettertanke, noe er såre oppgjør med svart storbyvirkelighet anno samtidens USA. 

Men noe virkelig politisk oppgjør blir det aldri. 
Og de aller mest kontroversielle emnene forblir urørt. 
Hvilket er en klar svakhet, særlig fordi filmen etter hvert blir nokså begrunnet ut fra 60-tallets beskt segregerte og voldelige USA. 

Likevel: 
Underholdning med mening i sommerkinoene! 
