Det Norske Solistkor og Grete Pedersen, dir.«Telling What Is Told»
Simax 

Shakespeare i sang. 

Det Norske Solistkor er ute med en solo-CD, for første gang på lenge. 
På «Telling What Is Told» er tekstene av Shakespeare, musikken av diverse komponister fra sent 1900-tall. 
Også her legger Solistkoret og Grete Pedersen for dagen en sjelden bevissthet om intonasjon, klangdannelse, klangfarger og homogenitet. 
Det gjør at det låter lekkert, vakkert, gjennomført og stilsikkert, fra start til mål. 
Det aller meste synges a cappella, det eneste instrumentet som høres, er Hans-Kristian Kjos Sørensens marimba i sangsyklusen «Fancies» med musikk av Sven-Eric Johanson. 
Håkon Berges «...nennsomt spinner», med norsk gjendiktning av Bjørn Endreson, bygges gradvis opp fra et forsiktig uttrykk til et mer pågående som så blir tatt ned igjen - med glitrende god føring over toppen av sopranen Tora Augestad. 
Nils Lindbergs «Shall I Compare Thee to a Summer's Day?» skrevet over Shakespeares sonette nr. 18, er melodiøs, lett, så smått litt jazzaktig i harmonikken, og klinger med utstrakte, vakre linjer. 
En vellykket og variert korplate. 
