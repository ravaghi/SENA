Ikke helt Mena
KONSERT: 
Maria Mena STED: 
Ole Bull Scene, Bergen PUBLIKUM: 700 (utsolgt) AKTUELT ALBUM: 
Viktoria 

Maria Menas styrke gjenspeiles muligens best i coveren av Kiss sin «I Was Made Loving You» på forrige album. 

En countrymild tilnærming som setter kjærligheten høyere enn de gjensidige kroppslige begjærene i originalen. 
En ekte og oppriktig inderlighet som få gjør henne etter. 

Når hun starter turnéen for sitt femte album i Bergen (hun starter for øvrig alltid turnéene her) får tjuefemåringen mest av alt framhevet hvilken publikumsomfavner hun er. 

Stående applaus og stormende jubel på nesten hver låt kan dessverre ikke dekke over at hun tidvis sliter betraktelig med vokalen. 
Spesielt på de nye låtene har hun problemer med å treffe tonene og synger direkte surt. 

Forhåpentligvis fordi de fremdeles er for nye. 
På klassikerne, så som «You're the only one» og «Just Hold Me» er stemmen myk, tett og stor, selv om til og med «Belly Up» har sine vansker. 
Bandet opererer som det perfekte urverket de skal være på dette nivået, og låtintroduksjonene er varme og takknmelig sjenerte. 

Best er hun alene med piano, der spesielt debutlåten «Lullaby» løftes betraktelig. 
Maria Mena ble en nasjonalskatt etter 22. juli, der hennes tolkning av «Mitt Lille Land» var akkurat den riktige trøsten for nasjonen. 
Når hun unnskyldende spiller den som nest siste låt, er den selvsagt fremdeles sterk og vond, men kan ikke bære eller redde konserten alene. 
Men den understreker hva hun egentlig har i seg. 

TOR MARTIN BØE 
