Citröen C4:En match for Golf 

MALMÖ (DinSide Motor): 
Selv om vi vet at Citroën generelt har forbedret seg kraftig, overrasket de oss positivt med nye C4. 

C-segmentet, mer kjent som Golf-klassen, er en evig slagmark hvor så å si alle viktige bilprodusenter med jevne mellomrom overbyr hverandre for å forsøke å slå klassereferansen, som i skrivende stund er VW Golf. 
Citroën er ikke et merke de fleste umiddelbart tenker på når man vurderer biler i denne kategorien, hvor ikke bare konkurrenter som Ford Focus, Toyota Auris, Peugeot 308 og Opel Astra, men også sterke alternativer som Kia cee'd, Hyundai i30, Mazda 3, Honda Civic... 
Det er mye å velge i. 

Vi kan si det her og nå: 
Det bør det bli en endring på nå. 
Nye Citroën C4 fremstår etter våre første prøvekjøringer som en meget sterk utfordrer i klassen. 
Den kommer på markedet til vinteren og vil etter planen ha en innstegspris på 216.000 kroner. 

Mer germansk 

Citroën-entusiaster risikerer å bli skuffet over hvor lite original denne bilen er. 
Mer eller mindre fiffige påfunn og sære løsninger er lagt på hyllen og C4 fremstår som seriøs, ordentlig - og som en fin, moderne bil. 
Borte er det faste rattnavet og instrumenteringen over dashbordet - nå er det klassiske løsninger som gjelder. 
Men det fungerer, og det fungerer bra. 

Kvalitetsmessig merker man umiddelbart at det er gjort nok et kraftig løft i forhold til forgjengeren, og C4 bekrefter de lovende tendenser vi har observert de senere årene, både på C5 og C3. 
Dashbord og konsoll er preget av en høy grad av kvalitetsfølelse med høyverdige materialer og presise sammenføyninger. 

Pluss for trivsel 

Vi likte for øvrig den duse belysningen i instrumentpanelet - føreren kan etter ønske endre fargetone på denne - og generelt fant vi ergonomien meget tilfredsstillende. 
man kan også velge mellom forskjellige lydbilder fra fra retningsvisere og diverse polyfoniske varselsignaler. 
Dette er ikke bare gimmicks, synes vi, men bidrar til å gjøre livet ombord triveligere. 

Har vokst litt 

Også sett utenfra virker nye C4 "ordentlig", uten noen sære krumspring. 
Når det er sagt: 
Vi synes det er blitt en pen bil, særlig betraktet skrått forfra og bakfra. 
Rett fra siden forekommer overhenget foran oss noe overdrevet. 
Men der har vi da noe igjen av det som har preget mange biler fra Citroën. 
For øvrig lar vi leseren bedømme ut fra bildene. 

C4 er altså størrelsesmessig en typisk "Golfklassebil". 
Den er basert på en akselavstand på 261 centimeter - som tidligere - men er noe lengre (+5 centimeter til 433 centimeter totalt). 
Den er også bredere (179 centimeter) og høyere (149 centimeter). 

Alt i alt fant vi bilen passe romslig; også i baksetet er det akseptabelt med plass - omtrent som i Golf. 
I hvertfall satt to voksne menn på oppunder 190 centimeter - om ikke svært komfortabelt, så greit nok - bak hverandre. 
Bagasjerommet virket romsligere enn de andre i klassen, noe som bekreftes av Citroëns egne tall: 408 liter etter VDA-normen. 
(VW Golf: 350 liter). 
For øvrig er kupéen organisert på en praktisk måte med greit utnyttbare oppbevaringsrom samt skuff under forsetene. 
Midtkonsollen er et kapittel for seg med firedelt oppbevaringsrom med kjølefunksjon og plass til fire halvlitersflasker. 

Utstyrsnivåene heter Attraction, Seduction og Exclusive. 
Førstnevnte har bare prislistemessig interesse og er temmelig ribbet mens Seduction kan kalles greit utstyrt. 
Vil man ha alufelger, de mest praktiske oppbevaringsløsningene, 220-volts strømuttak i midtkonsollen, blindsonevarsler og svingbare bi-xenonlykter, er det Exclusive som gjelder. 

Velkjørende 

Vi kjørte nye Citroën C4 med forskjellige motorer - to dieselversjoner og en spenstig bensinvariant. 
Felles for dem er at kompromisset komfort/kjøreegenskaper synes løst på en bedre måte enn tidligere, ved at de gode kjøreegenskapene virker mer presise uten at passasjerene betaler for det gjennom stumphet eller hardhet. 
Styrefølelsen fant vi ganske tilfredsstillende og bilens oppførsel på veien generelt meget bra. 
Sportslighet er det ikke snakk om, men godmodige og ryddige kjøreegenskaper. 
Vi fikk også et godt førsteinntrykk av bremseegenskapene - passe progressive, kraftfulle og forutsigbare. 

Når det gjelder lydnivået er det høyst akseptabelt - etter vår mening blant de bedre i klassen, med noe rullestøy samt noe vindsus i høyere hastigheter som eneste potensielt forstyrrende elementer. 

C4 karakteriseres - utover de positive elementene vi allerede har listet opp - ved kultiverte motorer. 

Starter med 1.6 diesel på 92 hk 

Vi fikk ikke anledning til å kjøre innstegsversjonen av 1.6-dieselen som vil bli mest aktuell i det norske markedet, men den noe sterkere 112-hestersversjonen vi kjørte imponerte oss i enda større grad enn tidligere og vi kan trygt si at 92-hesteren som vil være grunn-tilbudet vil tilfredsstille de fleste. 
Dreiemomentet på 230 newtonmeter ved 1.750 omdreininger for en egenvekt på 1,2 tonn, og en fyldig kraftkurve, vil sørge for det. 
At igangsettingen tar litt tid forklarer nok at 0 til 100 tar såpass som 12,9 sekunder. 
Et forbruk ved blandet kjøring på 0,42 liter per mil gjør at utslippet av CO2 begrenses til 110 gram per kilometer. 

"Mikrohybrid" 

Vi kjørte altså 1.6 
HDi med 112 hestekrefter og det er rett og slett en kraftpakke som imponerer; vi likte denne motoren før (tidligere med 109 hester), men den er blitt endra et solid hakk bedre. 
Skyvet den produserer bringer tankene til motorene i kategorien over. 
Vi kjørte denne i utgaven e-HDi, som Citroën kaller mikrohybrid og som i praksis integrerer en del energisparende løsninger som bringer CO2-utslippet ned i 109 gram CO2 per kilometer. 
(Forbruk: 0,42 liter per mil). 
I praksis tilsvarer denne versjonen BlueMotion hos VW, med regenerering av bremsekraft, start/stopp-system og dekk med lav rullemotstand. 

Manuell med automatkløtsj 

Bilen var utstyrt med en halvautomatisk girkasse (EMG), som i praksis kan kjøres som en automat eller gires manuelt med hendler bak rattet. 
Vi fant for øvrig denne girkassen en god del mer bahagelig å bruke enn ved tidligere anledninger, så her har det nok foregått en viss videreutvikling til det bedre. 
Men den krever fortsatt tilvenning. 
Uansett er dette en mer enn tilstrekkelig motorisering med 0 til 100 på 11,2 sekunder og en toppfart på 190 km/t. 
Men det er særlig det kraftfulle skyvet over et bredt register som imponerer. 
Denne motoren produserer solid drag fra under 1.500 til over 5.000 omdreininger - svært utypisk for en diesel, for å si det mildt. 

Flotte motorer 

For øvrig kjørte vi motorer som nok kommer til å bli mindre etterspurt i Norge, men som også er fabelaktig fine og kultiverte maskiner: 
2.0 HDi på 150 hestekrefter og den ypperlige BMW/PSA-bensinmotoren 1.6 THP med 156 hestekrefter og 240 newtonmeter fra bare 1.400 omdreininger. 

Trivelig og bra 

Som leseren vil ha skjønt var prøvekjøringen av nye Citroën C4 en svært trivelig affære, og vi hadde problemer med å finne negative sider ved noe som virker som et svært vel gjennomtenkt og godt fremstilt produkt. 
Vi kan igjen påpeke at den manuelle girkassen med automatkløtsj nok ikke vil falle i alles smak. 
Det kan også tenkes at entusiastene ikke vil synes at bilen er tilstrekkelig "typisk Citroën". 

For øvrig må vi vente til prislisten er på plass før vi bedømmer akkurat hvor mye bil for pengene dette er. 
For det skal ikke stikkes under en stol at når det gjelder videresalg stiller dette merket med et handicap i bruktbilmarkedet grunnet et rykte som ikke er av de beste. 
Etter vår mening er dette ryktet nå ikke lenger fortjent. 

Nye Citroën C4 introduseres i Norge i januar og innstegsprisen (1.6 HDi 92 hk), skal etter planen bli 216.000 kroner. 
