GTA: Vice City (PS2)
Kontroversielt og etterlengtet: 
Endelig er en ny Grand Theft Auto i butikkene, og ikke nok med det - det er sinnsykt bra også! 

Etter at det tredje Grand Theft Auto-spillet kom i butikkene i fjor høst, ble vi vitne til en storm uten like. 
Politianmeldelser, innslag i nyhetene, rop om forbud og generelle tegn til hysteri ble plutselig hverdagskost. 
Heldigvis begrenset denne panikken seg til den mindre opplyste minoriteten, mens vi andre gledelig kjøpte og nøt et av de mest interessante og vellagede dataspillene på svært lenge. 
Ikke overraskende slo GTA 3 alle salgsrekorder, men vi regnet likevel ikke med at et nytt kapittel i serien ville komme så raskt. 

LES OGSÅ: 

Da GTA: 
Vice City ble annonsert, ble vi litt skeptiske. 
Spillet virket som et forsøk på å tjene enda mer penger på GTA-navnet - men heldigvis tok vi så feil som det gikk an. 

Mer av det samme er bra 

Strukturen i Vice City er stort sett den samme som i det forrige spillet. 
Du befinner deg i en svær, levende by, full av kjøretøy du kan stjele. 
Du gjør oppdrag for diverse kriminelle personligheter, og i tillegg kan du naturligvis utforske hele byen og utføre uttalige sideoppdrag. 
Mellom oppdragene er du fullstendig fri til å gjøre hva du vil og kjøre hvor du vil - akkurat som før. 

Selv om konseptet er likt, er imidlertid det meste forbedret, utvidet og fornyet. 

Byen Vice City, der spillet foregår, er en kopi av 80-tallets Miami, da pastelldresser var påkrevd dresscode, byens mektigste festet med pornostjerner og kokainet fløt fritt. 
Spillet gjør en utmerket jobb når det gjelder å fange 80-tallets stemning, ikke minst takket være de fantastiske radiostasjonene. 
Disse spiller selvsagt kun tidsriktig musikk i alle sjangere, komplett med reklame, samtaler med innringere og lignende, alt med enorme doser humor og selvironi. 
Akkurat som i GTA 3 er radiostasjonene alene nesten verdt pengene spillet koster. 

Ordentlig bakgrunnshistorie 

I GTA 3 styrte vi en temmelig anonym hovedperson, mens i denne omgang er det blitt lagt mye mer vekt på historien. 
Tommy Vercetti har sittet inne i 15 år, og nå vil hans arbeidsgivere at han skal starte business i Vice City. 
Første steget er innkjøp av 20 kilo kokain, noe som går temmelig galt. 
Det første Tommy nå må gjøre er å finne ut hvem som står bak sabotasjen, straffe vedkommende, og fortsette med å bygge opp et imperium i byen. 
Historien er spennende, troverdig og glimrende fortalt ved hjelp av vellagede og humoristiske filmklipp. 

Du kan naturligvis når som helst ta pause fra hovedoppdragene, og utføre sideoppdrag for andre arbeidsgivere, kjøre taxi, brannbil eller være pizzabud. 
Alt dette bringer inn penger, som du nå får bruke til mer fornuftige ting enn i GTA 3. 

Genial underholdning 

Som vi tidligere har sagt: 
GTA 3 var et fantastisk innovativt spill med sitt ikke-lineære konsept, og Vice City tar denne ideen og gjør den enda bedre. 
La oss se på hva som er nytt i denne omgang: 

Kjøretøyutvalget er dramatisk forbedret. 
Det er selvsagt massevis av biler, lastebiler, busser og andre firehjulskjøretøy du kan stjele, men nå kan du også forsyne deg med motorsykler, helikoptre, fly og båter. 
Spesielt motorsykler er gøy, da de går temmelig fort, men utsetter deg for større fare hvis du velter. 
Det å kunne fly helikopter er også en helt ny og vanvittig morsom opplevelse, selv om kontrollen til og begynne med er ganske vrien. 

Du kan nå også kjøpe flere skjulesteder, av varierende standard - alt fra en stakkarslig hytte til svære villaer og toppleiligheter med plass til flere biler i garasjene. 
Det er svært praktisk og kunne gjemme seg og lagre spillet på så mange steder i byen. 
Videre kan du også kjøpe diverse forretninger - butikker, verksteder, strippeklubber... 
Og disse tjener penger for deg. 
Eier du mange sånne, kan du virkelig si at du er på vei til å ta over byen. 

Er du i pengenød, kan du nå også rane butikker, noe som selvsagt får lovens lange arm til å reagere. 

Mens vi snakker om politi, er disse nå blitt mye mer aggressive og effektive enn før. 
De legger ut spikermatter, hopper ut av helikoptre og generelt gjør livet mer surt enn nødvendig. 

Oppdragene er mer varierte enn i GTA 3, og i gjennomsnittet også litt enklere å gjennomføre. 
Henrettelser, beskyttelse av kontakter, tyveri og transport av varer er Tommys hverdag, og det er det du kommer til å gjøre mesteparten av tiden. 

Det utviklerne av spillet er så vanvittig flinke til, er å få ethvert oppdrag til å føles som en essensiell del av historien, opplevelsen og miljøet. 
Alt er perfekt sydd sammen, både når det gjelder ting du gjør og ting som foregår utenfor din innflytelse. 
Byen lever sitt eget liv, biler kolliderer, gjengmedlemmer skyter på hverandre og politiet banker opp forbipasserende. 

Du kan kjøre rundt og se på livet i gatene, og om du føler for det kan du ta del i det livet. 
Ingen andre spill har klart å skape en så levende verden, og det er derfor GTA-serien er blitt en så stor suksess. 

Pen grafikk - men alderen synes 

Spillet bruker den samme grafikkmotoren som GTA 3, men med en god del forbedringer. 
Tegnedistansen er lengre, animasjonene og 3D-modellene er bedre. 
Likevel er det klart at PS2-maskinvaren har sine begrensninger, og teksturene er langt fra så skarpe som de kunne vært og polygonantallet er noe lavt. 
Vi hadde virkelig likt å se et GTA-spill utviklet fra grunnen av på Xbox - det hadde nok sett mye bedre ut. 

Uansett så er lyden i spillet helt fantastisk: 
Stemmene leveres av en lang rekke kjente skuespillere, og de får filmklippene til å høres eksepsjonelt realistiske ut. 
Kvaliteten på radiostasjonene har vi allerede nevnt, og det å høre all den 80-talls musikken vekker en del barndomsminner! 

Anbefales på det varmeste 

Er det egentlig noe vits i å fortelle våre lesere at dette spillet må de bare ha? 
Vice City har allerede slått alle tenkelige salgsrekorder, og butikkene sliter med å dekke etterspørselen. 
La oss likevel oppsummere: 
Vice City tar alle elementer som gjorde GTA 3 til det beste spillet som kom ut i 2001, og gjør dem enda bedre. 
Det er mer humor, bedre historie, en helt ny by å utforske, nye og langt flere kjøretøy, mer å gjøre, mer penger å tjene... 
Alt i alt, kjøp Vice City i dag, for det er det beste du får til PS2 i år. 

Som vanlig vil vi helst ikke kommentere den alltid tilstedeværende debatten om vold og forbud og lignende tematikk. 
Vice City er et voksent spill laget av voksne utviklere for et voksent publikum. 
Mediehysteriet er som vanlig fullstendig overdrevet, riktignok er Tommy Vercetti en kriminell person som gjør kriminelle handlinger, men det finnes spill som er langt mer voldelige enn Vice City. 
Ingen av disse spillene er laget med barn som målgruppe uansett, og derfor finner vi hele diskusjonen ganske meningsløs. 
