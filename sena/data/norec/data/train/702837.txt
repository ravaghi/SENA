Friheten på line
Kan en dokumentarfilm om linedansere i en fjern del av Kina slå an på kino? 
Det håper jeg. 
«On a tightrope» har nemlig mye på hjertet. 

Filmen gir oss først og fremst innblikk i en lukket verden hos uigurene i Xinjiang-provinsen i Kina. 
Bare det en bedrift av den tsjekkiske regissøren Petr Lom og hans team. 

DERNEST byr filmen på et rørende møte med barn nederst på samfunnsstigen. 
Foreldreløse, fattige, på barnehjem. 
Men mange av dem likevel fylt med ukuelig optimisme om å lykkes med noe i livet. 

I tillegg er det fascinerende å se hvor modige de er, høyt oppi luften på tynne liner uten sikkerhetsnett under. 
Og linedansen gir dem en frihetsfølelse som de savner idet de setter beina på bakken. 

Den ukuelige drømmen om å lykkes som linedanser blir en metafor på at dette folket ikke vil gi avkall på sin identitet. 

Filmteamet fulgte barna på nært hold i over ett år. 

UIGURENE er en av 56 nasjonaliteter i Kina. 
De en tyrkisktalende muslimer som undertrykkes og styres med jernhånd av de kinesiske myndighetene. 
Kineserne ønsker at uigurene skal assimileres i resten av befolkningen. 

Regissør Lom og produsenten Piraya Film i Stavanger har ikke bare hatt som mål å fortelle en historie om linedansere og deres drømmer, men også kritisere bruddene på menneskerettigheter i Xinjiang. 

DENNE kritikken er aldri direkte uttalt, ellers ville filmprosjektet blitt stanset. 
Men vi finner den så å si innsmuglet i enkelte scener slik at vi til slutt får et bredere innblikk i livet til uigurene. 

Regissør Petr Lom leverer en lavmælt, observerende, men også avslørende film fra en lukket verden vi har godt av å bli kjent med. 
