20"Dell E207WFP 

Rimelige bredskjermer strømmer mot oss, denne gangen er det Dell som kommer med en rimeligere variant. 
Er den bedre, dårligere, enklere i utførelse og finesser? 
Eller bare billigere? 
Vi har testet. 

Dell var tidlig ute med bredskjerm i 20" format, med oppløsning på 1680 x 1050. 
Den var også svært rimelig den gangen den ble testet, prisen lå på 6 299 kroner, og vi ga den toppkarakter. 
Skjermen het 2005FPW og testen finner du her. 

LES OGSÅ: 

Etterfølgeren 2007WFP testet vi tidligere i høst, og denne fikk også toppkarakter. 
Forbedringene var først og fremst mindre etterslep og enda mer fleksibel fot. 
Dessuten var listeprisen enda lavere, 4 975 kroner. 

I skrivende stund har Dell nå to 20" i bredformat tilgjengelig, både 2007WFP og den nye modellen E207WFP. 
For sikkerhets skyld er den "gamle" på tilbud til 3 995,25 mens den nye koster 3 475 kroner. 

Hva er det beste kjøpet? 

Den nye vs den gamle skjermen: utførelse og tilkoblinger 

Rammen er helt svart, i motsetning til 2007 som har sølvblanke detaljer. 
Foten derimot har nå fått svarte "tær" mens stammen er sølvblank. 

Foten er av en langt enklere og mindre fleksibel type. 
Skjermen kan nå bare vippes, ikke vris til høydeformat, justeres i høyden eller dreies rundt. 

Betjeningsknappene er ok, men ikke like tydelige og lettleste som på 2007. 

Tilkoblingene er VGA og DVI, og sistnevnte her nå ytstyrt med HDCP-støtte (High-Bandwith Digital Copy Protection). 
Dermed vil du kunne spille av kopieskyttet film via digital tilkobling på denne skjermen, mens forgjengerne ikke tillater dette. 
Der må du nøye deg med en analog tilkobling med lavere kvalitet. 

Den nye modellen har verken USB-hub eller analoge innganger for video (2007 har kontakter for koaks og S-video) og støtter selvsagt da heller ikke bilde-i-bilde. 

Den eneste praktiske fordelen på den nye skjermen er altså HDCP-støtte, forøvrig er 2007 bedre utstyrt. 

Bildekvalitet 

Både 2005 og 2007-modellene har utmerket bildekvalitet, med klare og sterke farger, betraktningsvinkel i toppklasse og marginalt etterslep. 
2007 hadde enda bedre ytelse på dette siste punktet. 

Den nye modellen bruker ikke samme type panel, noe som er åpenbart med det samme man tar skjermen i bruk. 

Bildekvaliteten er god, men ikke særlig bedre enn det man får på skjermer flest i dag, også til lavere pris. 
Den ligger et lite hakk over 22-tommerne med samme oppløsning som vi nylig har testet. 

Men betraktningsvinkelen er ikke på langt nær like stor som på Dells tidligere 20-tommere. 
Disse hadde hele 178 grader, mens den nye har 160 grader. 

Fargegjengivelsen er dermed langt mer kilen for brukeren, reiser du deg litt opp går det røde over i blått og hvitt. 

Etterslepet var også mer synlig enn på 2007, men likevel godt innenfor det akseptable. 

Konklusjon 

Så lenge Dell kjører tilbud på 2007WFP, slik at prisforskjellen bare er ca 520,25 kroner, vil vi absolutt anbefale den. 

Men hvis prisen stiger igjen til 4 975 kroner, da blir konklusjonen ikke like enkel. 

E207WFP er en god skjerm, men ikke noe mer. 
Den skårer litt høyere enn de brede 22-tommerne vi nylig har testet, men forskjellen er ikke lett å legge merke til hvis man ikke har skjermene stående side ved side (det hadde vi). 

Det er altså HDCP som er det eneste E207WFP har å slå i bordet med. 
Er dette viktig for deg er saken klar. 
Er det ikke, så anbefaler vi heller å handle 2007WFP på tilbud. 
