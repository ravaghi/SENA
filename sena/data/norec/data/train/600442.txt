Sex, show og skandaler
Michael Douglas gjør sitt livs rolle som den eksentriske og homofile artisten Liberace. 
Han er skremmende lik, viser en enorm bredde som skuespiller og blåser nytt liv i en av de mest fargerike entertainerne gjennom tidene. 
Og selv etter filmer som "Brokeback Mountain", var sexscenene i "Mitt liv med Liberace" så sterk kost at filmen aldri ble satt opp på kino i USA. 

Kinodistributørene angrer på det nå i ettertid. 
Over 3,5 million seere så filmen da den hadde premiere på tv-kanalen HBO i mai, utenlandssalget går så det suser og filmen er nominert til hele 15 Emmy-priser. 
Den ble også valgt ut til hovedkonkurransen under filmfestivalen i Cannes tidligere i år. 

Filmen er basert på selvbiografien til Scott Thorson , "Behind the Candelabra", og forteller om hans forhold til den mye eldre sangeren og pianisten. 
Både boken og filmen er mye omdiskutert og man kan jo ikke vite om det som fremstilles er i nærheten av sannheten, selv om Thorson hevder å ha bestått to løgndetektortester. 

Uansett er filmen interessant , underholdende og ekstremt godt laget under stødig ledelse av regissør Steven Soderberg ("Erin Brokovich"). 
Liberace døde av AIDS i 1987, men innrømmet aldri at han hadde sykdommen eller at han var homoseksuell. 
I tillegg til hovedpersonene er det også et par biroller som gjør seg bemerket, Rob Lowe, spesielt. 
Han spiller rollen som den plastiske kirurgen Dr. Jack Startz, som blant annet utførte så omfattende operasjoner på Liberace at han ikke kunne lukke øynene. 
Han opererte også Thorson for å få ham til å likne mer på Liberace, slik at folk ville tro at han var hans sønn og ikke hans elsker. 

Den ene skitne, tabubelagte og hårreisende godbiten følger den andre i denne overraskende filmperlen. 
Må sees. 
