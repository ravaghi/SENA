Børning
Det lukter svidd av Norges første skikkelige bilfilm. 

Børning krysser av på de fleste av sjangerens sjekkpunkter. 
Det viser seg at den amerikanske bilfilmens stilistiske formgrep også fungerer på smale, norske veier. 

Historien er nok ikke den mest avanserte, men hva vil du ha fra en film som markedsføres som «The fast and the fønniest»? 
Du vil ha raske biler og morsomme figurer, noe regissør Hallvard Bræin viser seg fullt kapabel til å levere. 

Børning er lekker, fartsfylt og strømlinjeformet underholdning! 

Fra Oppegård til Nordkapp 

Bilgale Roy (Anders Baasmo Christiansen) blir utfordret av konkurrenten TT (Trond Halbo) til et løp fra Oppegård til Nordkapp. 

En rekke superbiler stiller til start, og Roy må ta med seg en uforutsett passasjer, nemlig hans 14 år gamle datter Nina (Ida Husøy). 

Forholdet mellom far og datter settes på prøve på vei nordover, samtidig som den svært ivrige politimannen Mork (Henrik Mestad) forsøker å stoppe hele løpet. 

Filmens manus er litt slapt. 
Det legger opp til flere konflikter, som knivingen med TT, og den betente stemningen mellom Nina og farens kjæreste Sylvia (Jenny Skavlan), men gjør lite med det utover i filmen. 

Derimot er det ingen ting å si på det aller viktigste, nemlig bilkjøringen! 
Den imponerende bilparken er tøft filmet av fotograf Askild Edvardsen, motorlyden er også beintøft mikset, mens klippingen i actionscenene virker organisk og fartsfremmende, uten å bli frenetisk. 

Det eneste som egentlig mangler, er de spektakulære krasjene, som vi kjenner fra filmens amerikanske inspirasjonskilder. 
Jeg savner det likevel ikke så sårt, da Børning kan skilte med noen heftige stunts. 
De er nok skapt med CGI, men er svært godt utført. 

Stusser litt over geografien 

Hovedrollen er ingen match for Anders Baasmo Christiansen. 
I kraft av å være en av Norges beste skuespillere, makter han å gi Roy en viss grad av dybde i en rimelig grunn film. 

Og samspillet mellom han og herlige Ida Husøy gir Børning den menneskelige dynamikken som publikum trenger for å knytte bånd til figurene. 
Husøy står frem som ei tøff og interessant jente, fri for påsminkede fjortisfakter. 

Filmens komiske elementer besørges effektivt av blant andre Sven Nordin og Otto Jespersen som aldrende motormenn. 

Jeg stusser litt over geografien. 
Jeg, og mange med meg, er godt kjent på både E6 og Riksvei 3, og det er vanskelig å forstå at noen førere i løpet velger å kjøre Gudbrandsdalen i stedet for Østerdalen. 

Jeg skulle også ønske flere holdepunkter på hvor bilene befinner seg, som rundkjøringa på Elverum eller skiltet om verdens største spark på Tynset. 
Men flisespikking er en overreaksjon på en film som dette. 

Jeg digger Børning fordi den klamper gassen i bunn når det trengs, og har tid til å trå lett på bremsen innimellom. 
Dette er et enkelt, uforbeholdent og godt laget publikumsfrieri! 
