Samsung 700G7A
Vi er imponerte. 
Du verden for en maskin. 

Samsung er nok ikke PC-produsenten du først tenker på når det gjelder gaming-maskiner, men nå er de på banen med en råtass av de helt sjeldne. 
Vi snakker nok en gang om Series 7, men med suffikset 3D Gamer, og da er det liten tvil om hvem Samsung henvender seg til med denne kjempen. 

Maskinen har knapt noe til felles med Series 7-maskinen som vi kronet med terningkast 6 i høst, og vi synes i så måte at navnevalget er noe underlig. 
Men én ting har de riktig nok felles - de har begge definitivt imponert vårt testpanel. 

Men før vi går inn på hvorfor, skal vi ta en titt på de harde fakta: 

Samsung 700G7A 3D Gamer 

17,3" 3D LED-baklyst LCD, 1920 x 1080 piksler (aktive briller følger med)Intel Core i7 2670QM firekjernet prosessor8 GB RAM (maks 16 GB, to ledige spor)AMD Radeon HD6970M grafikk med 2 GB DDR5-minne1,5 TB harddiskplass (2 x 750 GB)Blu-Ray-leser/DVD-brennerIntel-basert trådløst nettverk (Advanced-N 6230 a/b/g/n)Bluetooth 3.0Gigabit kablet nettVGA/HDMI/DisplayPort skjermutganger2 x USB 3.0 og 2 x USB 2.0Kortleser for MS/SD/XD2 megapiksels webkamera4W stereohøyttalere + subwooferWindows 7 Home Premium 64 bitStørrelse: 41 x 27,6 x 5 cmVekt: 
3,5 kgVekt strømforsyning: 988 gram 

Her har sannelig ikke Samsung spart på kruttet. 
En av de raskeste prosessorene på bærbarmarkedet et paret med et av de raskeste grafikkortene, og for øvrig er det knapt annet enn den høye vekta som er noe å rynke på nesen av her. 

Nydelig, men speilblank skjerm 

Men selv om spesifikasjonene er gode, er det først når du skrur på PC-en og får se den svært lyssterke og skarpe skjermen at moroa egentlig begynner. 
Full HD-oppløsning og støtte for 3D gjennom de medfølgende, aktive brillene. 
Og 3D-støtten begrenses ikke til spilling, men også Blu-ray-filmer og nedlastet 3D-filmmateriale. 
Mer om dette senere, la oss ta for oss eksteriøret først. 

Dette er en stor PC. 
Og den er tung. 
Etter flere runder med PC-er i Ultrabook-segmentet, kjennes de 3,5 kg med rå kraft ut som bly. 
Legg til at den svære 200W eksterne strømforsyningen veier en kilo alene, så vet du at du har med et beist å gjøre. 

Innpakningen er i plast, og overflaten er sort og speilblank. 
Dessverre vises fingeravtrykkene svært lett, så ha mikrofiberkluten lett tilgjengelig hvis du vil bevare et rent inntrykk. 

Alle tilkoblingene sitter på venstre og høyre side. 
Høyre side har kun to USB 2.0-porter; én på hver side av skuffen til Blu-ray-drevet. 
Til venstre finner du strøminntak, nettverk, VGA/HDMI/DisplayPort, to stk USB 3.0-porter, minnekortleser og lyd inn- og utganger. 

Maskinen skråner lett forover, og ikke uten grunn. 
Bak skal det være plass til ordentlig utlufting fra to kamre, og det hele ser litt mindre brutalt ut enn på Asus G73SW - som var den eneste gaming-PC-en som fikk terningkast 6 i 2011. 

Åpner vi opp lokket blir vi møtt av den store, blanke skjermen og et klassisk tastatur (det er lenge siden vi så dette sist). 
Vel, helt klassisk er det ikke – tastene W, A, S og D er hyppig brukt i gaming-sammenheng og er markert med ramme. 
Dessuten er tastaturet baklyst; perfekt for sene nattetimer i et mørkt rom. 

Og mørkt rom kan saktens være en fordel, for den blanke skjermen reflekterer lys i rommet i stor grad, noe som kan være sjenerende - spesielt når du blir bevisst det. 
Skjermen bør også være bøyd godt bakover for å unngå refleksjoner fra tastaturet. 

Men som sagt, skjermen er strålende skarp og lyssterk, noe av det beste vi har sett, faktisk. 
Lysstyrken avtar noe fra sidene, men er godt synlig likevel - fra nesten død vinkel. 

Og oppløsningen er perfekt for en så stor skjerm - 1920 x 1080 betyr at du kan se Blu-ray-filmene dine uten nedskalering, noe som betyr særdeles skarpt og godt bilde. 

Godt tastatur 

Tastaturet er godt å skrive på og avgir lite støy. 
Det er en viss svikt i den venstre delen, men det gir aldri noe negativt utslag under bruk. 
Den relativt store pekeplaten er multiberøringsfølsom, og det todelte trykkfeltet brukes til venstre/høyreklikk. 
Klikkelyden er tydelig, men du behøver ikke trykke hardt for å få den til å reagere. 

Over tastaturet er det berøringføslomme felter for å justere lyd, slå på og av trådløst nett, og baklyset i tastaturet. 
Helt til høyre sitter et hjul som lar deg velge mellom fire forskjellige ytelsesmodi, og endringene er merkbare umiddelbart: 

Game Mode er høyytelses-innstilling, der skjermbakgrunnen og lysstyrken endres, og vifteaktiviteten økes. 
Særlig støyende er ikke maskinen uansett, men velger du for eksempel Library eller Green Mode, skrus viften av umiddelbart, og starter kun når det er høyst nødvendig. 
Det liker vi! 

Det bakbelyste tastaturet er hvitt når bryteren står i alt annet enn Game Mode. 
I sistnevnte posisjon er det blått, mens de fire tastene W, A, S og D lyser rødt. 

Utmerket maskin 

Uansett modi fungerer maskinen meget bra og oppleves som lynrask i alle situasjoner. 
Det er noe tredjepartsprogrammer som vi ønsker å avinstallere, men på langt nær så mye "crap" som flere av konkurrentene er befengt med. 
Totalt sett oppleves maskinen som meget bra konfigurert. 

På ett punkt er det imidlertid forbedringspotensiale, avspilling av Blu-ray, og da i særdeleshet 3D-filmer. 
Hovedproblemet er at det pr i dag ikke er god nok programvare på markedet til å håndtere dette på en tilfredsstillende måte. 
PowerDVD fra Cyberlink bad oss blant annet om å oppdatere programvaren for å få avspilt en eldre tittel, velge region og aktivere en spesialfunksjon fordi det ikke gikk an å klikke på menyen med mus. 
Vi måtte trykke 3D-knappen manuelt, for til slutt å få beskjed om at vi måtte gå i fullskjermmodus for at 3D-funksjonen skulle virke. 
Muligens enkelt for entusiasten, men særlig brukervennlig kan vi ikke si det er. 

Når det er sagt: 
Kvaliteten er ypperlig, og de medfølgende brillene er mer minimalistiske enn de fleste aktive brillene vi har sett tidligere. 
De lades enkelt ved å koble til en USB-porti PC-en. 

Ytelsestestene levner ingen tvil om at dette er den kraftigste maskinen vi har testet noen gang. 
Først tar vi en titt på Windows egen Opplevelsesindeks. 
I tabellen under har vi sammenlignet med tallene fra den nevnte Asus G73SW, og som du ser er det snakk om forbedringer på de fleste felt. 
Her går skalaen fra 1.0 (dårligst) til 7.9 (sterkest): 

Passmark PerformanceTest 7.0 gir en totalscore på 1844, klart best av samtlige maskiner vi har testet. 
I diagrammet under har vi sammenlignet CPU- og grafikkytelsen med noen av de vanligste prosessorene og grafikkortene i gaming-segmentet: 

Grafikkortet er det mest imponerende her, og du vil ikke finne noe spill på markedet i dag som ikke kjører silkemykt med dette grafikkortet. 
Og ikke bare i dag, dette er et av de mest fremtidsrettede grafikkortvalgene for bærbare PC-er i øyeblikket. 

Burde hatt SSD? 

Men på ett punkt setter vi et lite spørsmålstegn: 
Denne PC-en er utstyrt med to harddisker, hver på 750 GB. 
Slik den er satt opp, får du totalt 1,5 TB tilgjengelig. 
Det er vel og bra, men lese- og skriveytelsen er langt bak hva du kunne fått dersom den var utstyrt med en SSD og en harddisk på for eksempel 1000 GB. 
I diagrammet under har vi sammenlignet med lese- og skriveytelsen på ultrabooken Asus Zenbook UX31: 

Derfor blir vi ikke overrasket dersom denne maskinen vil dukke opp med SSD + hardisk som opsjon på et senere tidspunkt. 
Greit å vite er uansett at du kan oppgradere til en slik løsning på egenhånd senere, hvis du ønsker enda bedre totalytelse. 
Det er bare å løsne på én skrue under for å løfte av lokket som dekker harddiskene. 

Ikke noe for lange turer uten strøm 

Vi målte også batterilevetiden, først ved minimal belastning med Green Mode aktivert. 
Da holdt batteriet ut i 2 timer og 50 minutter før det gikk tomt. 
Ved kontinuerlig videoavspilling (HD-video i Windows Movie Maker) holdt det ut i 1 timer og 30 minutter. 

Du kan derfor regne med rundt 2 timer driftstid ved normal, variert bruk. 
Under spilling og denslags anbefales å koble den til veggen - for ellers vil moroa være over litt for raskt. 
Levetiden er litt svakere enn på Asus G73SW, men dette er uansett ikke PC-er du kjøper hvis du er opptatt av lang batterilevetid. 

Konklusjon 

Dette er ikke bare den kraftigste PC-en vi har testet. 
Den er også den beste gaming-maskinen vi har testet på andre plan: 
Best konfigurert, beste skjerm, og den er relativt stillegående sett i forhold til spesifikasjonene. 
Slikt må krones med terningkast 6, og anbefalt-stempel fra oss. 

Den er ikke laget for å bære med seg rundt i tide og utide. 
Til det er den for tung og for lite robust med tanke på materialvalg. 
Merk også at strømforsyningen er stor og tung. 
Dette er først og fremst en gaming- og multimedie-PC for skrivebordet, og til den bruken er den øverst på vår liste pr i dag. 
Se uansett plussene og minusene under før du bestemmer deg. 

Men allerede neste uke kommer test av en etter sigende langt kraftigere PC fra Dell/Alienware. 
Følg med! 
