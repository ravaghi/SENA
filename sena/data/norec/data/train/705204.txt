Jens Lekman:Vårlig diskoflørt 

Kan en lage sjarmerende og dansbare poplåter om kreft? 
Ja, om du er Jens Lekman. 

Jens Lekman: 
"Life will see you now" (Secretly Canadian/Playground) 

Den åh, så behagelige og dype stemmen til svenske Lekman tar meg umiddelbart ti år tilbake i tid. 
Til «Night falls on Kortedala», et album som ga farge til grå omgivelser. 
«It was a strange time in my life», sang Lekman den gang, og jeg lyttet henført. 

Forrige utgivelse, den mer melankolske og sarte «I know what love isn't», kom i 2012, og i de fem årene etterpå har han etter eget utsagn strevet med å lage låter som han så verdien av å gi ut. 

Nå er han tilbake, med overskudd og gyllen glød. 
Singelen «What's that perfume you wear» byr på funky, sommervarme calypsotrommer, og «How we met, the long version» har discorytmer. 
Førstnevnte vekker sansene til live og er platens høydepunkt. 

Vi hører at produsent Ewan Pearson er blitt gitt føringen for hvordan Lekman anno 2017 skal låte. 
Det låter eksklusivt. 
35-åringen beholder likevel sin jordnære tilnærming i tekstene. 
Han har et originalt og naivistisk uttrykk, med små betraktninger knyttet til Livet, Identiteten og Kjærligheten. 
Han forteller om situasjoner han har opplevd, byene han besøker og menneskene han omgås. 

What are 
we here for, spør han i den ellers lystige «To know your mission». 
I «Evening prayer» forteller han om vennen som overlevde kreft og laget en 3D-printet kopi av sin egen svulst. 
Det hele over en supergroovy og dansevennlig basslinje, akkompagnert av smektende kvinnevokal på refrenget. 
Jeg lover, det funker. 

Han forteller også om den første, store krangelen i et parforhold, og han reflekterer fint rundt mannlige vennskap. 
Disse fortellingene klarer likevel ikke helt å røre meg. 
Noen får en til å trekke mildt på smilebåndet, men til tider blir denne «quirky-heten» irriterende og påtatt som i «Hotwire the ferris wheel». 

Lekmans fjerde plate er en fin popplate, men de store inntrykkene etterlater den ikke. 

Beste spor: 
"What's that perfume you wear", «How we met, the long version». 
