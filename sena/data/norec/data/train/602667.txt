Morgendagens wienerklassikere?
I 100 år har Norsk Komponistforening på sett og vis vært i utakt med publikum, og det ble bekreftet med en flott konsert i Kilden torsdag kveld 

Ikke uventet var det skrint med folk på jubileumskonserten for Norsk Komponistforening (etablert 1917). 
Det var bare dobbelt så mange i salen som på podiet. 
KSO under stødig ledelse av Ingar Bergby vartet opp med fire verk av norske komponister, tre av dem ikke bare levende, men til stede i salen. 
Jeg tror det var den utrettelige ny-musikk-forkjemper og Ultimafestival-gründer og leder i ti år, og nå redaktør av jubileumsskriftet «Hundre års utakt», Geir Johnsson, som for mange år siden sa om komponister av vår tids kunstmusikk: 
Det er vi som er fremtidens wienerklassikere. 

Har han rett? 
Hvis vi begynner bakfra i torsdagens konsertprogram som var organisert fra nåtid til nær fortid (1923), så var åpenbart Alf Hurums tonedikt «Bendik og Årolilja» det mest tilgjengelige. 
Impresjonistisk inspirert, men ikke så rent lite middelalder-romantisk med påfallende mye modal harmonikk som faller godt i øret, er det et tonedrama som bærer frem den urgamle forestillingen om kjærligheten som overvinner døden. 
Det skjønner man når man hører musikken, og særlig hvis man kjenner middelalderballaden. 

Olav Bergs «Poseidon» - havguden – fra 1982 er også et tonedikt, tonalt forankret, sterkt og voldsomt som guden selv, ekspressivt og tydelig rytmisk, også dette et verk å lene seg til, få noe ut av, ikke forstå, kanskje, men ta til seg. 
«Lytteren skal bare lytte med åpent sinn og la seg bli ledet av sin fantasi» sier Olav Berg selv. 

Samme taktikk forsøker vi i forhold til konsertens to første verk, Ørjan Matres «Resurgence» som ble bestilt til og urframført ved åpningen av Kilden i 2012, og Eivind Buenes Fiolinkonsert: 
«Falling Angels – Sound Asleep – Among Voices of the Dead» - som fikk sin uroppførelse nettopp denne torsdagen i Kilden. 
Kanskje blir disse siste to «Wienerklassikere» på samme måte som Berg og Hurum er blitt det, la oss si om en 30-40 år? 

Min tvil om det skyldes det jeg opplever som en hovedinteresse for klang, og en mangel på interesse for både melodikk, rytme og harmonikk. 
Ok, glem harmonikken, den ble vi kanskje ferdige med for hundre år siden. 
Men skal det bare være klang? 
Spred den rundt i salen. 
La instrumentene gjalle eller hviske. 
Det blir bare klang, og jeg venter på noe mer. 

Alt dette uten å nevne fiolinsolist Peter Herresthal, som i Eivind Buenes Fiolinkonsert gjorden en fremragende innsats, og det var spennende å se når strykerne imiterte hans fiolinistiske eksesser i konserten. 
Han skal ha all ære av å vie mye tid og oppmerksomhet til den nye musikken, og kanskje er han nettopp en av dem som kan være med på å løfte oss inn i en ny æra for den musikken vi ikke har hørt før. 
