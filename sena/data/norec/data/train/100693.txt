Stressende sykehusdrama
«Trauma Center: Second Opinion» lar deg leke kirurg, et ganske stressende yrke. 

Et sykehus er en arena for store menneskelige drama, tenk bare på alle TV-serier, bøker og filmer som handler om leger og sykehus. 
Og det burde dermed være duket for storstilt drama også i spillform. 

Men det tar aldri helt av. 

Som nyutdannet kirurg skal du operere deg gjennom en rekke oppdrag for å bli en anerkjent lege i USA. 
Pasienter kommer inn på løpende bånd med svulster og sårskader og brukne armer og bein, og her skal det snittes og desinfiseres og sys. 
I høyt tempo. 

Alt gjøres med stor presisjon ved hjelp av Wiimoten, som er en fornøyelse å bruke i spillet. 

Dessverre blir ting vanskelig ganske fort. 
Pasienter mister blodtrykk, og etterhvert blir operasjonene mer en stresstest der du må injisere adrenalin for harde livet for å holde pasientene i live mellom frenetisk snitting, sying og reparering. 
Det blir nesten mer jobb enn moro. 

I tillegg har utviklerne kastet bort mulighetene til å lage et skikkelig sykehusdrama. 
De lange scenene med tekstdialog mellom operasjonene er kjedelige, klisjefylte og uinspirerte. 

Spillet er nesten en blåkopi av Nintendo DS-versjonen, og et godt stykke håndverk og bra underholdning for alle hobbykirurger. 
Men følelsen som sitter igjen er at det kunne vært så mye mer med litt mer omtanke rundt oppdragene og historien. 
