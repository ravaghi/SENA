Enestående skildring av beinhard kvinne
«Three Billboards Outside Ebbing, Missouri» behandler store temaer som tilgivelse og sorg på en usentimental måte. 
Resultatet er en bemerkelsesverdig film. 

Three Billboards Outside Ebbing, Missouri 

Sjanger: 
Drama / komedie / krim 

Skuespillere: 
Frances McDormand, Caleb Landry Jones, Sam Rockwell, Abbie Cornish, Peter Dinklage, Woody Harrelson 

Regi: 
Martin McDonagh 

USA, 2017 

Lengde: 1 t. 55 min. 

Produksjonsår 2017 

Aldersgrense: 
15 år 

Dette er en film som forteller oss at kampen mellom det gode og det onde egentlig ikke eksisterer, annet enn innvendig i den enkelte. 
Regissør og manusforfatter Martin McDonagh skildrer det som til forveksling kan ligne på ekte mennesker. 
De prøver hver på sin måte å takle et liv som ikke ble til det de hadde sett for seg. 

Handlingen settes igang da den bitre og alvorlige Mildred (Frances McDormand) ikke lenger klarer å leve med at politiet ikke har oppklart drapet på datteren hennes sju måneder tidligere. 
Derfor leier hun tre reklametavler langs en avsidesliggende vei og klistrer opp plakater som bebreider den fiktive småbyen Ebbings politimester for ikke å gjøre nok for å løse saken. 

Herfra kunne man gjerne fortalt en historie om den lille kvinnens kamp mot den store og ignorante overmakten, men så enkelt gjør ikke McDonagh det for seg selv. 
Snarere tvert imot. 
Politimesteren er nemlig slett ingen usympatisk mann som ikke gjør jobben sin, han har rett og slett ikke klart å finne noen ledetråder i saken. 
Mildred på sin side er også utstyrt med egenskaper som ikke er direkte forsonlige, og man får på sett og vis sympati med begge parter. 
Ut fra denne fastlåste situasjonen, godt hjulpet av et usedvanlig sterkt birollegalleri, skildrer McDonagh dynamikken i en liten alle kjenner alle-by, på både godt og vondt. 

Til tross for at bakteppet er beksvart har McDonagh flettet inn gode doser av humor og vittigheter, både i situasjonene og replikkene. 
Dette går aldri på bekostning av alvoret i fortellingen, men bidrar til å illustrere menneskenes selvoppholdelsesdrift og evne til å finne lyspunkter også når ting er på sitt mest håpløse. 

Det er egentlig ingen av karakterene som forandrer seg i løpet av filmen. 
Men McDonagh viser oss gradvis at alle har andre sider enn den de viser fram første gang vi møter dem. 
Det gjør han på en mesterlig måte. 
