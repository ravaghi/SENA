«En ny favorittlåt hver dag»
Og Fredrikstad-bandet Tellusalie byr på hele 18 stykker på sitt glimrende tredjealbum. 

||| 
ALBUM: 
Sikkert en tung uke for mange i Fredrikstad, men det er bare å glemme nedrykket nå. 
Byens beste band er nemlig ute med en glimrende tredjeplate, med Knut Schreiner tilbake som produsent. 

Tellusalie spiller også denne gang «bare» real folkrock med piano, gitarer, trommer og munnspill — en sjanger som ikke kjennetegnes av betydelige overraskelser eller ubetydelige inspirasjonskilder. 

Særegen snert 

Hele 18 låter kan også virke noe overveldende på papiret. 
Hvordan skal nå dette gå? 

Men så fort plata er i spilleren, slutter man å bry seg med formaliteter. 

Et sekund er det David Crosby vi hører, så Neil, så Bob, men hele tida med den særegne snerten og lurvete følsomheten vi kjenner fra bandets foregående album. 

Låter for alle dager 

Her er det dessuten ikke bare referanser fra platehylla til fatter. 
«Good Man» parafraserer Nirvana, av alle ting, uten at det virker upassende eller tilgjort. 

Flere spor bør dessuten appellere til ungdommen som er hekta på Grizzly Bear og de greiene der. 

«The Man Across The Fountain» er en utrolig rik og variert rockeplate, og hver dag får man en ny favorittlåt som settes på repeat. 

«Brown Frown Blues» på mandag, selvfølgelig. 
«Song One» over morgenkaffen en tirsdag. 
«If I'm Hazy» og «Inside You» blir kanskje litt vel hverdagslige og grå. 
Onsdagslåter? 
Fredag ettermiddag: CSN-aktige «Easy Now», mens «Hot But Blue» bør bæljes utover byen natt til lørdag. 

Så, på søndag kan man bare sitte stille og se på det fine omslaget, laget av tegneseriekunstneren Jason. 
