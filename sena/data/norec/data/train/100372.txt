Ila Auto:«Over The Next Hill» 

BLUEGRASS. 
(Auto Records / Indie) 

Det er en evighet på åtte år siden filmmusikken til «O Brother, Where Art Thou?» satte nye, moderne standarder for bluegrass, men det er likevel ikke før nå - med Ila Auto (Spellemannvinnere i 2006) - at denne sprelske sjangeren bør få sitt endelige gjennombrudd i Norge. 
Jonas Fjeld brøytet vei i fjor, men det var sammen med amerikanerne i Chatham County Line. 
«Over The Next Hill» med Ila Auto viser, som tittelen antyder, veien over den neste bakketoppen med et helnorsk band. 
Med freidig og fyrig pågangsmot starter de som om de var Alison Krauss' nye backingband etter Union Station og ender opp med blant annet en banjoplukking fra Kay Arne Sulutvedt som kan gjøre selveste Ralph Stanley misunnelig. 
Dette er et varmt, organisk, ekstatisk og flott album som klokker inn på drøye halvtimen, hvilket forsterker følelsen av at Ila Auto aldri gjentar seg selv på denne platen. 
En humørvekker så tidlig på året! 
STEIN ØSTBØ 
