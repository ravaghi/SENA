Uncharted 3:Drake's Deception 

Nathan Drake er vår tids Indiana Jones. 

Hva skjedde med den klassiske eventyrhelten, hva skjedde med typer som Indiana Jones? 

Indiana har blitt gammel, og jyplingen Shia LeBouf klarer ikke å fylle skoene etter Harrison Ford. 

I 2009 kåret jeg Uncharted 2: 
Among Thieves til årets spill, og med Uncharted 3: 
Drake's Deception kan vi slå fast Nathan Drake (stemmelagt av spillkjendisen Nolan North) en den tøffeste eventyreren til dags dato. 

Drake og hans kompanjonger kommer på sporet av Sir Francis Drakes tapte skatt. 
Den legendariske utforskeren forsvant fra historiebøkene i et halvt år på midten av 1400-tallet mens han passerte de farlige stredene i sørøstasia. 

Sir Francis Drake lå ikke på en strand og koste seg. 
Nei, han reiste til helt andre deler av verden, og snart viser det seg at det er mer enn bare en skatt som står på spill. 

Fortellingen er best 

Uncharted 3: 
Drake's Deception er et spill med en usedvanlig velskrevet spenningshistorie. 
Det er ikke dyptpløyende saker, men det har jeg heller ikke lyst på når jeg setter meg ned for å utforske alle verdens kriker og kroker i et eventyrspill som dette. 

Tredje spill i serien om Nathan Drake ligner i alle høyeste grad på forgjengeren. 
Kjernen i spillopplevelsen handler om å overvinne en lang rekke hindringer, løse en rekke puslespill og reise jorden rundt for at Drake skal komme til bunns i saken - med livet i behold. 
I klassisk - ja, nettopp 
- Indiana Jones-stil. 

I tillegg til å følge hovedhistorien, har spillet har en rekke sekvenser som forteller forhistorien til flere av figurene du møter. 
Her lukter jeg faktisk en hel serie av spill om den 'unge Nathan Drake', og de ønsker jeg gjerne velkommen. 
Igjen må jeg peke på at fortellingen om Nathan Drake er bunnsolid, sett i et eventyrperspektiv. 
Disse småhistoriene gir utvikleren Naughty Dog muligheten til å dele opp de mange intense opplevelsene som står i kø etterhvert som du kommer utover i spillet. 

En av glimtene tilbake til fortiden handler hvordan Drake og Sullivan møttes for første gang, og da jeg fikk ta del i denne forhistorien følte jeg meg nærmere Drake som person. 
Han er en kompleks figur, og spillet er ikke redd for å vise dette. 

Selv med alt dette, Naughty Dog glemmer ikke hvorfor spillserien er blitt en stor suksess: 
Det handler om eventyr og action! 

Over hele verden 

I min mening er det måten fortellingen byr opp til spenning, som gjør at Uncharted 3: 
Drake's Deception skiller seg ut. 
Grafikken er flott og fin, lydarbeidet er helt fabelaktig og animasjonene på toppnivå. 
Alt det tekniske møter mine forventninger til et storspill som dette. 

Overraskelser, noen gang sjokkerende overraskelser, kommer når du minst venter det. 
Spenningstopper bygges opp, og utløser spektakulære sekvenser hvor du virkelig har hjertet i halsen mens du kjemper for å overleve. 

Mitt håp er et flere spillutviklere ser at det er med spennende spillfortellinger de kan skille seg ut. 
Denne opplevelsen er som en god krimbok - den nekter å slippe deg løs før historien er ferdig. 

Idiotiske datafigurer 

Hver gang jeg anmelder et spill, tester jeg noen scener eller biter på alle tilgjengelige vanskelighetsgrader. 
I Uncharted 3: 
Drake's Deception kan du velge mellom 'Very Easy', 'Easy', 'Normal' og 'Hard', hvor de to første er myntet på nybegynnere (og folk som ikke har spill som en av sine hovedinteresser). 

På vanlig vanskelighetsgrad føk de mange datastyrte fiendene rundt, og gjemte seg på veldig forutsigbare plasser. 
Om jeg bare holdt siktet mitt fast, så visste jeg at før eller siden ville fiendene gå rett inn i skuddlinjen. 

Dette forverret seg kraftig på de lavere vanskelighetsgradene, hvor fiendene gjerne kunne finne på å løpe rundt uten å tenke på egen beskyttelse. 
Har du klatret høyt nok opp i en kriminell storfamilie til å få utdelt automatvåpen, så vet du også at du ikke bør valse frem midt i intense skuddvekslinger. 

Den lave intelligensen på de datastyrte figurene ødelegger for den spennende spillfortellinga, og er nær ved å gjøre spillet uspillbart på lavere vanskelighetsnivåer. 

Heldigvis er det ikke slik at alle brettene er fylt med suppegjøker, men da jeg for tredje gang oppdaget at det stod en fyr med AK47 bak meg og venta på at jeg skulle slå ham i svime - da ble jeg irritert. 

Dynamisk flerspiller 

Det første spillet i serien ikke hadde flerspillermuligheter over hodet, mens det andre spillet viste at eventyrspill som dette også har et stort utappet potensiale. 
Denne gangen var det også mulig med samarbeidsmodus, noe jeg er veldig glad i. 
Dessverre er ikke samarbeidsmodus (med deltskjerm eller via nett) godt nok bygd inn i selve spillet, og det drar ned helthetsintrykket. 

For å starte samarbeidsmodus må man inn via noen ganske forvirrende menyer, og velge ut hvilket kapittel som skal spilles. 
Lokal flerspiller med delt skjerm var noe jeg gledet meg til spesielt, men dessverre kommer fortellingen i bakgrunnen. 

De mange, og varierte kartene som er tilgjengelig for de som ønsker å møte andre spillere i kamp på nett, og spesielt de dynamiske brettene som endrer seg mens du spiller er verdt å merke seg. 

Jeg savner likevel noe som knytter denne delen av spillet sammen med fortellingen, dette er et spill som først og fremst er en enkeltspilleropplevelse. 

For å være ekstra tydelig: 
Enkeltspillerdelen av Uncharted 3: 
Drake's Deception holder samme nivå som årets beste spill i 2009 (Uncharted 2), men jeg forventet enda mer av flerspillerdelen på en så stor spilltittel. 

Digger du Indiana Jones? 
Har du lyst til å leke med etterfølgeren til verdens tøffeste eventyrer? 
Uncharted 3: 
Drake's Deception har en av årets mest spennende spillhistorier, kule figurer og ikke minst heseblesende action. 
Gleder jeg meg til en ny Indiana Jones-film? 
Nei, jeg gleder meg til Uncharted 4! 

'Uncharted 3: 
Drake's Deception' kommer ut i norske butikker den 2. november eksklusivt til Playstation 3. 
Den nettbaserte flerspillerdelen av spillet er ikke vurdert i denne anmeldelsen. 

Hva syns du om Nathan Drake og Uncharted-spillene? 
Legg inn din kommentar under 
