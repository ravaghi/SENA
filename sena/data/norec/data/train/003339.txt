Cassandra’s dream
Woody Allen lager fremdeles film i England. 
”Cassandra’s dream” handler om følgene av et mord i den britiske arbeiderklassen. 
Det er et tørt og sobert drama, med flinke skuespillere, men jeg kjenner at jeg ikke bryr meg så mye om figurene. 

Kanskje fordi Ewan McGregor og Colin Farrell ikke overbeviser som arbeiderklassebrødre. 
Har Allen rett og slett bommet på castingen? 

Moralsk dilemma 

Brødrene Ian og Terry trenger penger. 
Ians kjæreste er dyr i drift og tror Ian er rik, mens Terry skylder penger etter gambling. 
Deres rike onkel kommer på besøk og ser ut til å være redningen. 

Men han ber om en tjeneste i gjengjeld som setter brødrene i et moralsk dilemma, nemlig å begå et mord. 

Nøkkelproblem 

Historien tar seg god til til å bygge opp bakgrunnen for Ian og Terrys pengebehov, men uansett hvor stor Ians forelskelse er, og uansett hvor mye penger Terry skylder, greier ikke jeg å godta at de i det hele tatt vurderer om de skal oppfylle onkelens ønske. 

De virker ikke å ha grunn god nok til å drepe noen. 
Vi vet jo at folk drepes for bagateller, så kanskje er ikke dette et godt poeng, men jeg føler dette er et nøkkelproblem ved Allens film denne gangen. 

Dårlig match 

Både Ewan McGregor og Colin Farrell er flinke skuespillere, men jeg synes de er en dårlig match her. 
Kanskje er jeg blendet av overskrifter som ikke har med film å gjøre, men de fremstår ikke veldig troverdig som verken brødre eller arbeiderklasseramp. 

Og noen dramatiske sekvenser mot slutten av filmen er preget av litt frynsete skuespill. 

Retur til NY? 

”Cassandra’s dream” er en av Woody Allens svakeste filmer på en stund, og kanskje et tegn på at han har oppholdt seg lenge nok i England. 
Kanskje burde han returnere til New York? 

Han burde i alle fall ha rådført seg med meg mens han regisserte denne filmen. 
Jeg kan åpenbart lære Woddy Allen både et og annet om å lage film! (yeah, right! 
