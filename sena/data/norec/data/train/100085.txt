Bedre enn best!
Fjorårets beste rollespill har blitt enda et hakk bedre på PC. 

Rollespillet «Mass Effect» tok verden med storm når det dukket opp på Xbox 360 forrige høst. 
PC-utgaven hever det meteorologiske ambinsjonsnivået og forsøker å blåse opp til en real orkan. 

Det er vanligvis litt kjipt å skulle anmelde et historiedrevet spill på nytt, dette gjelder særlig spill med stor fokus på overraskelser og tvister i plottet. 
Det blir litt som å se filmen «Den sjette sansen» to ganger, vet man hva som kommer til å skje ødelegger det litt av stemningen. 

«Mass Effect» er i så måte unntaket som bekrefter regelen. 
Historien er nesten like gripende andre gangen man kaster seg inn i den intergalaktiske maktkampen, det er fortsatt umulig å ikke bli imponert over manus, stemmeskuespill og atmosfære. 

Jeg får fortsatt frysninger på ryggen når Shepard blir innviet i spesialenheten «Specter» og blir oppriktig glad når jeg klarer å overtale en av medsoldatene hans til ikke å desertere. 
At man kan miste hovedpersoner underveis fordi man ikke makter å håndterer kriser og interne stridigheter, gjør slike situasjoner ekstra spente. 

Selv om selve historien og de ulike oppdragene er identisk med Xbox 360-utgaven, er PC-versjonen av «Mass Effect» langt mer enn en gjennomsnittlig konsoll-konvertering. 
Først og fremst har rollespillet fått noen nye strøk maling, PC-versjonen har bedre oppløsning, høyere kvalitet på teksturene og støtte for mer avansert filtrering. 

Om det ikke sier deg så mye, så ser «Mass Effect» enkelt og greit mye bedre ut på PC-skjermen enn på TV-skjermen. 

Systemet for å bryte seg gjennom elektroniske låser er også endret til det bedre. 
På Xbox 360 bestod dette i å klikke på knapper når de dukket opp på skjermen, PC-versjonen har et mer komplekst system som er bedre tilpasset mus og tastatur. 

Man styrer en liten pil gjennom fem ringer som hver har både faste og bevegelige firkanter, kommer man nær en av dem må man begynne på nytt. 
Målet er å få pilen helt inn i midtringen før tiden renner ut. 
Det er forbausende gøy, men atskillig vanskeligere enn systemet på Xbox 360. 

Også kampene er jevnt over noe vanskeligere i PC-versjonen av «Mass Effect», en forskjell som langt på vei oppveies av økt nøyaktighet i form av mus og tastatur. 
Sistnevnte har også gjort det mulig å legge til en nummerert remse for snarveier, med denne kan man enkelt binde ulike elektroniske og biotekniske ferdigheter til nummertastene på tastaturet. 

Originalen ble kritisert for et forvirrende utstyrssystem og for kronglete kontroll på kjøretøy, kritikk som utviklerne har tatt til seg og addressert i PC-versjonen. 
Hele utstyrsmenyen er bygget om, våpen er delt inn i sine respektive klasser og sorteres automatisk etter kvalitet. 

Bilen er også lettere å kontrollere, selv om den svært lave svingradiusen tar tid å venne seg skikkelig til. 

Alt i alt er «Mass Effect» på PC den desidert beste versjonen av fjorårets beste rollespill. 
Men det er også akkurat det samme spillet som på Xbox 360, så har du allerede denne versjonen i samlingen er det strengt tatt ikke noe poeng i å kjøpe PC-versjonen. 

Har du derimot enda ikke gitt deg i kast med det høyteknologiske eventyret, er det bare å tre på seg romstøvlene, pusse laserriflen og bestille pizza. 
«Mass Effect» var allerede det beste action-rollespillet på markedet, PC-versjonen bare øker avstanden til konkurrentene. 

PS: 
I salg fra torsdag 5. juni. 

Trailer fra historien i Mass Effect. 
