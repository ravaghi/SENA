100 år er ingen alder
Regi: 
Felix Herngren 

Skuespillere: 
Robert Gustafsson, Iwar Wiklander, David Wiberg, Mia Skäringer, Jens Hultén, Bianca Cruzeiro 

Manus: Felix Herngren, Hans Ingemansson, Jonas Jonasson 

Sverige 2013 

Aldersgrense: 
11 år 

Egnethet: 
Ungdom/Voksen 

Med tanke på hvor mange som har lest Jonas Jonassons bok om hundreåringen som, vel, klatret ut gjennom vinduet og forsvant, bør handlingen i denne uunngåelige filmatiseringen være kjent for de fleste. 
Men, likevel, det handler altså om driftige Allan, som på hundreårsdagen sin stikker av fra gamlehjemmet og ut på eventyr. 

Allan Karlsson (Robert Gustafsson i riktig så troverdig gammelmannssminke) er på ingen måte ukjent med eventyr. 
Egentlig har hele livet hans vært et. 
Som vi får se i filmens mange flashbacks, har hans omgjengelige vesen og livslange interesse for sprengstoff gjort ham til venn med folk som Franco, Truman og Stalin. 
Allan har faktisk spilt en ikke ubetydelig rolle i verdens historie det siste århundret. 

I nåtiden vikler han seg inn i en ellevill farse som blant mye annet inkluderer en koffert full av penger, noen dumme MC-typer, en elefant og mange litt trege, men godslige landsens gubber. 

Dette er nødvendigvis blitt en episodisk film – litt gammeldags «buskis», litt «Forrest Gump» – og noen episoder er nødvendigvis morsommere enn andre. 
Men alt i alt er historien om hundreåringen Allan en fornøyelig skrøne også på film. 
Og en god skrøne er alltid bra for humøret. 
