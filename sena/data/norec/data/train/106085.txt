Feist:«The Reminder» 

(Polydor/Universal) 

Kings Of Convenience-venninne stråler på egen hånd. 

Kanadiske Leslie Feist befinner seg allerede i flerfoldige tusen norske hjem, gjestevokalist som hun var på det siste Kings Of Convenience-albumet. 
Et godt eksempel på Erlend Øyes og Eirik Glambæk Bøes utsøkte smak og evne til å være tidlig ute, for damens tredje soloplate er ikke bare god, den lukter gjennombrudd også, à la det Cat Power fikk i fjor. 

«The Reminder» er en dose tidvis skurrende og samtidig utsøkt vakker kunstpop med appell langt utenfor indiemenigheten Feist så langt har henvendt seg til. 
Det er mye sekstitallssødme i rillene her, og sangene er så lett tilgjengelige at man fort kan se for seg damen som en Katie Melua for et parallelt univers. 

ANBEFALTE KJØP: 
«I Feel It All», «Past In Present», «Brandy Alexander». 
