Amorøse passasjerer
Satirisk flysex fra Almodóvar. 

Regissør Pedro Almodóvar er i et lekent og lettbent hjørne i sin nye komedie. 

Han starter Amorøse passasjerer med en plakat som forteller at filmens innhold ikke har funnet sted i virkeligheten. 
Det blir straks klart at det er ment som en vits i seg selv. 
Her står nemlig absurditeter i kø, flere av dem fornøyelige. 

Samtidig er dette Almodóvars kommentar til tingenes tilstand i et kriserammet Spania. 
Og han gjør det på sin særegne måte. 

Uheldige omstendigheter 

Handlingen foregår i businessklassen på et fly på vei fra Spania til Mexico. 

Bak forhenget til økonomiklassen har besetningen gitt alle passasjerene sovemiddel for å dysse ned det vi kan kalle uheldige omstendigheter. 

Samtidig blir passasjerene i businessklassen trukket inn i de pikante forholdene mellom besetningsmedlemmene, og hverandre. 

Det er lett å kjenne igjen det Almodóvarske universet i denne filmen. 
Hans spesielle stil er like distinkt som Woody Allens eller Coen-brødrenes. 

Spanjolen er også her opptatt av attraksjonen mellom mann og kvinne, mann og mann og kvinne og kvinne. 

Situasjonen i flyet katalyserer flere forskjellige typer oppgjør, der hemmelige forhold kommer til overflaten. 
Samtidig finnes det noen med hemmelig agenda om bord. 

Naturlig med fellespuling 

Her får vi referanser til den økonomiske krisen i Spania, der en av passasjerene er banksjef på rømmen. 
Man nevner også en tom flyplass i La Mancha, et skandaleprosjekt fra virkeligheten. 

Men satiren er av det milde slaget. 
Almodóvar virker mest opptatt av å skape en farsefylt komedie med seksualfokus. 

Derfor føles det helt naturlig når det bryter ut fellespuling om bord, eller når de tre homofile flyvertene bryter ut i en koreografert mimedans til Pointer Sisters-låta I’m So Exited. 

Amorøse passasjerer er ikke blant Pedro Almodóvars beste filmer. 
Til det har den for lite på hjertet. 

Men han kommenterer altså sitt lands samtid på en lite høytidelig måte, samtidig som han tilfører en stor dose fornøyelighet. 

Likevel er det lite som taler for at du får se denne filmen som in-flight entertainment. 
