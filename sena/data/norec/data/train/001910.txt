Enkelhetens kunst
Med dogmeprosjektet It's The Arps EP gjør Todd Terje Oslos space disco-merkevare mer leken enn noen sinne. 

Blant all sortmetallen og Röyksopp er også hovedstadens space disco som en av landets største musikalske eksportvarer. 
Scenens mastermind, Hans-Peter Lindstrøm, er en av de sentrale artistene på plateselskapet Smalltown Supersound, hvor han og hans fotsoldater Bjørn Torske, Diskjokke og Todd Terje produserer langdradde, helelektroniske og kosmiske diskotoner. 

Hva sistemann, Todd Terje, angår, har fokuset ligget på remiksing og sporadiske enkeltlåtutgivelser, fremfor resten av gjengens forkjærlighet for albumet. 
Og på mange måter er denne avslappetheten Todd Terjes største styrke. 
For der Bjørn Torske og Diskjokke fort kan finne på å sveve seg vill i kosmos, sørger Terje alltid for å være hakket nærmere klubbene, som på "Snooze 4 Love" fra fjorårets ypperlige Ragysh EP og Ibiza-perlen "Eurodans". 

Etter Terje Olsen, som er hans egentlig navn, angivelig fikk leke seg med Smug-sjef Gaute Drevdals analoge synthesizer av typen ARP2600, bestemte han seg for å lage et album med nettopp denne synthen som eneste instrument. 

På tross av å være et dogmeprosjekt, er It's The Arps både det mest lekne og det mest lettfattelige Todd Terje har gjort til nå. 
Den høyretro og svært kontante lyden av ARP-synthen kan være skyldig i dette, men åpningssporet "Inspector Norse" viser med sin lystige og sommersløye prakt hvor lett det kan være å bite over oslodiskoen. 

Tre minutter lange "Myggsommer" er ikke bare trolig den korteste låta noen sinne gitt ut av hovedstadens diskofetisjister, men er også det eneste øyeblikket der Todd Terjes skuldre virker litt i overkant nedsunkne, og føles hovedsaklig som et langt over middels velskrudd bidrag til heismusikksjangeren. 

Høydepunktet - og hovedgrunnen til å handle inn It's The Arps - er dobbellåta "Swing Star", hvor Terje lener seg tyngst mot den drømmende space discoen. 
I utgangspunktet låter ikke del én og to av "Swing Star" spesielt likt, men på mange måter finner "...Pt. 2" tilbake til der "...Pt. 1" dør hen – i retrofuturistiske og rytmiske synthlyder, før ypperlige og vage progresjoner bringer låta inn i dansbar diskomagi som sannynligvis vil gjøre Montées Anders Tjore grønn av misunnelse. 

Har du ennå ikke fått dykket ned i hovedstadens elektroniske diskoscene kan It's The Arps være det perfekte stedet å begynne. 
Todd Terje byr nemlig på de samme nostalgiske, produksjonsmessige og melodiske ideene som hans labelkamerater, men har åpenbart en større evne til å gjøre det lyttervennlig. 
Og det på tross av prosjektets strenge rammer. 

Todd Terje - Swing Star (Pt. 1) by smalltownsupersound 
