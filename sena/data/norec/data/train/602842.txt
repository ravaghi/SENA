Oppløftende og sterkt
The Decemberists fra Portland i Oregon har holdt på lenge. 
Dette er deres åttende album, og kanskje deres aller beste. 

Bandet har vel på en måte holdt seg innenfor det noen kaller indierock med musikk for fanskaren og en engere krets av lyttere. 
Denne gangen er de tydeligere, enklere og mer direkte med låter som stort sett er veldig fengende. 
The Decemberists er med andre ord klar for større scener og stadioner med "I'll Be Your Girl". 

De har hele veien vært inspirert av britisk folkrock. 
Det er de også her, og om Fairport Convention hadde vært et moderne folkrockband i dag, så hadde mange av låtene her hørtes ut som dem. 
Allerede på åpneren, "Once In My Life", formidler de majestetisk folkrock på en låt som bygger seg opp underveis for å ende opp med en mektig avslutning. 

De strør rundt seg med godbiter underveis med Colin Meloy sin autoritære stemme. 
Den er ikke nødvendigvis så spesiell, stemmen altså, men han fronter melodiene på en utmerket måte slik at man får lyst til å lytte videre. 
Mange av låtene har et slags 70-tallspreg uten at det høres datert ut for det. 
Vekslingen mellom rocka spor i den ene enden og en sterk ballade i den andre enden, slik som med "Sucker's Prayer", gjør at dette blir et helstøpt album med en flott og frisk spennvidde. 
Herlig! 
