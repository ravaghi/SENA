Bang & Olufsen BeoPlay H6
Her har B&O gjort mye riktig. 

I mai måned viste Bang & Olufsen frem vårens nyheter for pressen, og vi fikk karret til oss et testeksemplar av de nye hodetelefonene BeoPlay H6. 

Vårt eksemplar er sort, men som du ser i bildespesialen fås de også i beige. 
Prisen ligger på 2.990 kroner, en god slump penger for et par hodetelefoner, men omtrent for lommepenger å regne i Bang & Olufsen-sammenheng. 
Prisen gjør imidlertid at H6 konkurrerer i en klasse hvor det finnes mange gode alternativer. 

Spørsmålet er selvsagt hvordan de klarer seg. 

Dette liker vi 

Det første du merker når du tar opp esken er at H6 ser eksklusiv ut, og den gode følelsen fortsetter når du løfter dem opp: 
Aluminium er brukt på alle bærende elementer, og gjør nemlig at de også kjennes solide ut. 

Kort sagt: 
Dette oppleves som hel ved. 

Se bilder av hodetelefonene her: 

Vi gir også tommelen opp for øreputene. 
De er riktignok ikke like silkemyke som på Philips Fidelio X1, men de er uansett behagelige å ha på hodet i flere timer om gangen. 
Ellers liker vi at B&O; har merket innsiden av klokkene med bokstaver, slik at det er enkelt å se hva som er den høyre og venstre klokken. 
Begge klokkene er for øvrig utstyrt med minijack-inngang, slik at du kan velge om du vil ha kabelen på høyre eller venstre side. 
Som vi forventer i dag har den medfølgende kabelen mikrofon og fjernkontroll for enkel styring av et i-produkt. 

Lydkvalitet 

Ifølge B&O; skal BeoPlay H6 ha en naturlig lydgjengivelse, med fokus på klar mellomtone og en balansert bass og diskant. 

Det synes vi de har fått til. 

Vår erfaring er at H6 er litt tørr i lyden. 
Den har altså behersket bass, men en gjenommsiktig og luftig mellomtone. 

Det betyr ikke at de er like godt egnet for de som er interessert i basstunge hodetelefoner med høy morofaktor. 
Er du ute etter noe som minner om lyden til for eksempel Monsters hodetelefoner vil med andre ord ikke dette være noe for deg. 

Underveis i denne testen hadde vi både Focal Spirit One, Philips Fidelio X1 og Sennheiser Momentum (test kommer) inne, og det gjør det lettere å beskrive lydinntrykket. 

Det er ganske åpenbart at de alle har tatt sikte på å være nøytrale i lyden, men det er likevel tydelige forskjeller mellom disse modellene: 
Sennheiserne har for eksempel bra definisjon på de dypeste tonene, men er ikke like presise som B&O; i diskanten. 
Det er imidlertid kun Philips Fidelio X1 som klarer å gi musikken et ordentlig fundament. 
For der B&O; gjengir området fra nedre mellomtone og et stykke ned i mellombassen helt greit, så savner vi det lille ekstra. 

Dette var spesielt tydelig når du hører via mobiltelefon (vi brukte som vanlig iPhone 5 og Galaxy S3), for da vi brukte PCen koblet til vår Pinell Dac Mini kom mye av det vi savnet. 

Konklusjon 

Design og kvalitetsmessig er dette en innertier i vår bok. 
Vi liker lydkvaliteten også, selv om vi personlig ville valgt et alternativ med enda mer morofaktor. 

Vi ender derfor på en litt svak femmer totalt. 

Prisen på 3.000 kroner plasserer uansett H6 i en klasse med svært mange gode konkurrenter. 
Valget bør derfor bero på personlig preferanser, og her er det bare å anbefale en lyttetest før du bestemmer deg. 
Er du heldig kan H6 gi deg akkurat det du ønsker deg. 

Bang & Olufsen BeoPlay H6 
