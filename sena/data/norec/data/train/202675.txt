Mac mini 2011
Her snakker vi om en kraftpakke. 

Det har skjedd mye med Mac mini, det eneste som er felles med forgjengeren ligger i det ytre. 
Gjør det det enklere å velge en Mac mini, eller vanskeligere? 

Da mini-en først dukket opp var det først og fremst formatet man festet seg ved. 
Det var imponerende at den var så liten, og samtidig elegant. 
Den var ikke spesielt kraftig, men fungerte helt utmerket til hjemlige sysler. 
Dette var i 2005, og den var utstyrt med G4-prosessor. 

Siden den gang har det skjedd mye på maskinvarefronten, og dagens Mac mini stiller adskillig sterkere også sammenlignet med andre og større maskintyper. 

Kraftpakke 

Vårt testeksemplar var utstyrt med en dobbeltkjerne Core i5 2520M prosessor på 2,5 GHz, 4 GB DDR3 1333 GHz minne, 500 GB harddisk fra Toshiba på 5400 RPM og AMD Radeon HD 6630M grafikkprosessor. 

Det som ikke lenger finnes er optisk drev. 
Det er ikke lenger noen spalte og heller ikke mulighet for å bestille interne optiske drev som en opsjon. 
Du henvises til Apples eksterne SuperDrive, som også går til MacBook Air. 

Mac mini kan også leveres med to 2,5" lagringsenheter innebygd, den ene en SSD på 256 GB og den andre en roterende harddisk på 750 GB og 7200 RPM. 
Og nei, du kan ikke bare sette i en SSD senere i en vanlig Mac mini, det mangler både festebrakett og spesialkabel for tilkobling (men vi blir ikke veldig overrasket hvis dette dukker opp fra andre tilbydere senere). 
OPPDATERT: 
Her finner du et oppgraderingssett med alt du trenger bortsett fra harddisk/SSD. 

Det finnes også en Mac mini-modell med 2,3 GHz Core i5 og svakere HD 3000-grafikkort fra Intel. 

Den dyrere serverversjonen av Mac mini har Core i7 med fire kjerner og to lagringsenheter, men leveres bare med Intel-grafikk. 

Mac mini i 2011-utgave er som forgjengeren lett å åpne for å sette i mer minne, det er bare å dreie litt på platen under, så kan du ta den av og få tilgang til minnemodulene. 

Ønsker du å fortsette å utforske de indre gemakker gjør du dette på eget ansvar. 
Nettstedet ifixit har forøvrig allerede demontert det meste av maskinen, du finner hele artikkelen med bilder her. 

Tilkoblinger 

Baksiden har nå fått Thunderbolt-tilkobling med 2 x 10 Gbps-kanaler i stedet for mini DisplayPort, og kortleseren leser nå SDXC kort. 

Ellers er tilkoblingene som på forrige modell, med 4 x USB 2.0, HDMI, FireWire 800, Gbit-nettverk og strømkabel til den innebygde strømforsyningen. 

Dermed dekker Mac mini alle de typiske bruksområdene i Mac-miljøene, du kan koble til både eldre video, foto og lydutstyr med FireWire og USB, pluss nytt og raskere utstyr med Thunderbolt. 

I bruk 

Vi koblet opp 
Mac mini til standard full-HD PC-skjerm med HDMI, og det eneste problemet vi hadde var å få kontakt med Bluetooth-tastaturet og styreflaten ved aller første oppstart. 
Å sette Bluetooth-enhetene fra Apple i søkbar modus fungerte rett og slett ikke. 
Etter å ha koblet til et USB-tastatur og USB-mus kunne vi gå videre med oppsettet av Mac-en, og fikk så kontakt med Bluetooth-enhetene på vanlig måte. 
Etter dette har begge enhetene blitt gjenkjent og tilkoblet uten videre, helt uproblematisk. 

Maskinen starter opp raskt, og er helt tydelig en kjapp liten sak. 
For å bekrefte den påtagelige opplevde kraftige ytelsen kjørte vi Geekbench og fikk imponerende 7074 i Geekbench-resultat! 
Det er over dobbelt så mye som de 3380 vi målte hos forgjengeren fra oktober i fjor. 

Som mediesenter? 

Vi koblet Mac mini til vår plasma-TV, siden den bare har oppløsning på 1024x768 kjørte vi den som 720p-skjerm over HDMI. 
Litt justering av overskann fikk skjermbildet på plass uten problemer. 
Det følger ikke med noen brukbar mediesenterprogramvare i OS X 
Lion heller, så vi installerte den gratis programvarenBoxee og spilte av MKV-filer i 1080p fra vår hjemmeserver-PC med Windows XP over trådløst nett via en Apple TimeCapsule. 

Og det fungerte helt utmerket. 
Det var ingen tegn til rykking eller frysing, visningen var helt strøken både lyd- og bildemessig fra begynnelse til slutt. 

Lydutgangen på Mac mini er både analog og digital, det avhenger av hvilken kabel du bruker. 

Vi koblet også til vår Sony LCD-TV med full HD oppløsning. 
Også her måtte vi justere overscan for å tilpasse skjermbildet, noe som ikke er nødvendig på vanlige PC-skjermer. 

Konklusjon 

Mac mini blir stadig bedre, og årets utgave har gjort et stort sprang når det gjelder ytelse. 

Den også gått litt ned i pris, den minste utgaven ligger på 4.790 kroner, med 2,3 GHz-prosessor, 2 GB minne og Intel-grafikk. 

Vårt testeksemplar ligger på 6.490 kroner, men du kan også få den med dobbeltkjerne Core i7-prosessor, 8 GB minne, og både 256 GB SSD og 750 GB harddisk - da blir prisen hele 15.100 kroner. 

Til sammenligning koster en 27 tommers iMac med firekjerners Core i5 3,1 GHz,4 GB minne og 1 TB harddisk 15.490 kroner. 

Server-utgaven med 4-kjerners Core i7, 8 GB minne, 256 GB SSD og 750 GB HD er faktisk litt rimeligere, du ender opp på 14.100 kroner. 
Hva som er mest nyttig, grafikk eller CPU, er opp til bruksområdet. 

Som mediemaskin først og fremst for avspilling og for vanlig husbruk er de rimeligste Mac mini-utgavene utmerket. 
De er ikke billige sammenlignet med PC-er med tilsvarende ytelse, men så får du altså en Mac og en god del svært brukbar programvare inkludert i prisen. 
