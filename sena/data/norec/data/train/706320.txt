Hvem er monsteret?
En som har bortført, voldtatt og drept fire unge jenter. 
Kan en slik mann også være en omtenksom og lidenskapelig kjæreste? 
Gotisk-uhyggelige «Beast» får oss til å sitre nesten helt i mål. 

Beast 

Sjanger: 
Psykologisk thriller. 
Nasjonalitet: 
Storbritannia 2017. 
Regi og manus: Michael Pierce. 
Skuespillere: Jessie Buckley, Johnny Flynn, Geraldine James, Charley Palmer Rothwell, Hattie Gotobed, Emily Taaffe. 
Lengde: 
1 time 47 min. 
Aldersgrense: 15 år. 
Kinopremiere: 
24. august. 

Paranoia. 
Tvil. 
Lojalitet. 
Tillit. 
Forelskelse. 
Lidenskap. 
En vond cocktail av disse følelsene rammer den kuede unge Moll da hennes nye kjæreste blir mistenkt for å være seriemorder. 

Moll blir reddet ut av en kinkig situasjon av den mystiske Pascal hjemme på øya Jersey i Den engelske kanal. 

Pascal er en lokal håndverker, romantisk og mild, men også vill og udannet. 
Han faller svært dårlig i smak hos Molls snobbete og kontrollerende familie. 
Dette vekker opprøret i Moll. 

Så skjer et fjerde mord på en ung jente på øya. 
En seriemorder har slått til igjen. 
Og Pascal er en av de mistenkte. 

Lidenskapelig uhygge 

Det snedige grepet i «Beast» er at historien - og uhyggen - spilles ut gjennom den lidenskapelige romansen mellom Moll og Pascal, slik den oppleves for Moll. 
Mordene og den påfølgende jakten på seriemorderen, har bare en grotesk birolle. 
Men vi aner fort hvor dette går. 
Og når Pascal blir mistenkt, får det etter hvert store konsekvenser for de to elskende. 

Moll forsvarer sin elskede på alle mulige måter, men tvilen sniker seg inn også i henne. 
Leter etter tegn. 
Men også Moll har mørke i fortid og sjel. 
Hvor mye skal til før man kan kalles et monster? 

Kald tåke av tvil 

I lidenskap og vakre naturomgivelser utvikler kjærlighetsforholdet seg, alltid omgitt av en kald tåke av tvil og uhygge. 
Nifs nok til å holde oss på pinebenken, vag nok til at den lidenskapelige romansen får utvikle seg. 

Debutanten Michael Pierce har laget en imponerende stilsikker film, med glitrende spill av de to hovedrolleinnehaverne Jessie Buckley og Johnny Flynn. 

Dessverre går det litt i ball til slutt. 
Filmen skulle endt 5–10 minutter før. 
