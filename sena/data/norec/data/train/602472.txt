Stillferdig avslutning av Berlinerpoplene
Den femte boka i serien om folket på Neshov er ikke den sterkeste i rekken, likevel fascinerende. 

Anne B. Ragdes siste roman, «Liebhaberne», er den femte i suksess-serien Berlinerpoplene, og i følge forfatteren er det avslutningen på serien. 
Torunn har overtatt slektsgården Neshov på Byneset utenfor Trondheim, farfar Tormod er på sykehjem og Torunn har begynt å jobbe i begravelsesbyrået til Margido. 
Erlend og Krumme lever sine overdådige luksusliv i København og har ikke kontakt med Neshov-folket før helt på slutten av boka. 

Det er ingen sterk og drivende handling i denne romanen. 
Snarere presenterer den noe i retning av en serie tablåer og disse kan saktens gjøre dypt inntrykk. 
En del skildringer av Margidos og Torunns opplevelser i sammenheng med begravelsesbyrået er verdifull lesning som får en til å tenke over både liv og død. 
Og der skildringen av Margido og Erlend i de tidligere bøkene kunne nærme seg karikaturen, opplever jeg at begge disse to vokser i denne boka, de blir mer levende mennesker og mindre karikaturer. 

Uventet dramatikk kommer ikke før mot slutten av boka, men heller ikke det skaper dramatisk handling av den typen som du liksom bare må lese videre om. 
Det blir en slags stillferdig avrunding. 
Fra nå av begynner Torunns tid på Neshov, og det tegner til å bli et langt lykkeligere liv på den gamle gården enn generasjonene før henne har vært i stand til å utvikle. 

Tormod står på mange måter også i sentrum i denne boka. 
Hans vonde opplevelser fra fortiden rulles opp på en tydeligere måte enn før. 
Vi leser om hans hemmelige ungdomsforelskelse i en tysk soldat og om farens grusomme reaksjon når dette blir kjent. 
På sykehjemmet får han endelig anledning til å vise noen sider ved seg selv som har vært skjult til nå, og Ragde vet å finne de rette ordene når små øyeblikk av uventet lykke oppstår: 
«Den gamles ansikt stod brått vidåpent, strålende og avventende, som på en guttunge». 
Boka er full av Ragdes ypperlige formuleringskunst, likevel er den liksom litt på tomgang. 
