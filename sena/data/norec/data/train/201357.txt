SSX on Tour
SPILLTEST: 
Det fjerde SSX-spillet byr på mer snøgalskap og moro, men har det noe nytt å tilføye? 
Vi tester. 

Det er liten tvil om at SSX-spillene er høydepunktet til EA Big-serien, altså spillene som viser et fullstendig overdrevent og urealistisk bilde av en sport, med fokus på ekstreme triks og over-the-top-spillbarhet. 
Kanskje ikke så rart, hvilken sport egner seg i større grad til å bli fremstilt på en slik måte enn snøbrett  som allerede i den virkelige verden handler om spektakulære triks. 

LES OGSÅ: 

SSX-spillene har vært med oss helt fra lanseringen av PlayStation 2, og med etterfølgerne Tricky og SSX 3 fikk vi en mer raffinert opplevelse for hver gang. 
Det forrige spillet, SSX 3 (les vår test), gikk fra å handle om enkeltløp som skulle utføres i en viss rekkefølge, til å gi oss et helt, sammenhengende fjell å boltre oss på, der vi fikk kjøre fra bakke til bakke, og kunne bli med i de løpene som passet oss for øyeblikket. 
Dette konseptet likte vi veldig godt. 

Spørsmålet er selvsagt om SSX on Tour gjør noe tilsvarende, om spillet tar SSX-konseptet lenger og tilføyer helt nye elementer. 
Svaret er for så vidt nei, men det er allikevel mer enn nok moro å hente her. 

Supertrendy 

Det første vi legger merke til er selvfølgelig den grafiske stilen, som har fått en kraftig overhaling. 
Menyene og introene er nå laget i en spesiell, håndtegnet stil, utvilsomt ment til å etterligne en tenårings skriblerier. 
Det hele er veldig MTV, så hipt at det gjør vondt, men likevel liker vi det. 
Spillet har fått en ny type sjarm, og hvem kan nekte for at introfilmen, med Iron Maiden som soundtrack, ikke fenger? 

Enda en nyhet, før vi kaster oss ut i selve spillet, er muligheten til å skape din egen karakter. 
De tradisjonelle SSX-personlighetene (Psymon, Elise og gjengen) er fortsatt der, men kun spillbare i enkeltløp utenfor hovedkampanjen. 
Vi får altså muligheten til å velge ansiktsform, hår eller sminke på jenter, og et stort utvalg av klær og tilbehør kan kjøpes. 
Det er ikke helt The Sims, men det fungerer. 

Vår brettkjørers mål er å bygge opp status innad miljøet, noe som også føles som et diskret nikk til Amped-serien på Xbox. 
Du vil bli tatt bilder av, få rykte på deg og bli kontaktet av sponsorer. 

Ikke bare brett 

Dem kanskje største forandringen i forhold til de tidligere SSX-spillene er faktisk det faktum at det ikke lenger er et rent snowboardspill. 
Du kan nemlig også stå på ski. 
Dette velger du når du skaper din karakter, og kan dessverre ikke endres 
 med mindre du lager deg en ny profil. 
Skiene tillatter deg å gjøre akkurat de samme triksene, grinde og hoppe på samme måte som snøbrett, og kontrollsystemet er identisk. 
Likevel er det noen mindre forskjeller i hvordan de oppfører seg, skiene sklir for eksempel mindre sidelengs, og noen triks er lettere å utføre på brett  og motsatt. 
Den grunnleggende mekanikken er likevel ganske lik, og hvorvidt du bruker ski eller brett er egentlig bare en kosmetisk forskjell. 

Utviklerne skal uansett ha kreditt for å følge med  triksing på ski er stadig mer populært i virkeligheten, samtidig som brettkjøring i større grad blir sett på som en aldrende sport. 
Ikke rart når nesten-tredveåringer som oss begynner å dominere løypene. 

SSX on Tour gir oss igjen et enormt fjell, med et uendelig antall løyper, snarveier, hopp, rails, trestubber vi kan hoppe på, halfpipes bakt direkte inn i løypene, is, snø og til og med asfalt å kjøre på. 
Designen er fantastisk, fjellet er nok en gang spillets stjerne og du kan bruke timesvis bare på å utforske hemmeligheter og finne skjulte løyper. 

Mer begrenset 

Likevel er den åpne progresjonen til SSX 3 borte. 
Et kart over fjellet viser oss tilgjengelige løp, og vi velger dem enkeltvis. 
Løpene er delt opp i flere varianter, og består av diverse oppdrag. 
Noen ganger må du rett og slett kappkjøre mot én eller flere andre kjørere, andre ganger må du stikke av fra såkalt 
ski patrol, oppnå et visst poengsum ved å utføre triks, få maksimalt med poeng på fire hopp, nå en viss avstand fra en annen kjører, og så videre. 
Jo flere løp du vinner, desto flere løp låses opp, og de blir selvfølgelig gradvis vanskeligere. 

Om du ønsker det kan du likevel få kjøre fritt nedover fjellet og leke deg rundt, øve på triks og finne skjulte skatter. 
På det lengste kan det ta rundt en halvtime å komme seg helt ned, og det er virkelig nok å gjøre på veien nedover. 

Trikssystemet fokuserer på monstertriks. 
Du bygger opp boost ved å gjøre vanlige triks med skulderknappene, og når du er klar, beveger du bare den høyre analoge stikken for de mest avanserte og spektakulære oppvisningene. 
Spillet lar deg også tjene penger, og disse kan blant annet brukes på nye monstertriks. 

Burnout-entusiastene blant oss vil også bli begeistret for muligheten til å dytte på og velte tilfeldige skigåere som befinner seg i bakken, noe som igjen bygger opp boostnivået. 

Spillet gir oss en fantastisk fartsfølelse, flott designede baner og en rekke spektakulære triks å kose oss med. 
Vi hadde likevel likt det bedre om den friere strukturen til SSX 3 ble beholdt, da det forrige spillet gav oss rett og slett en mer realistisk følelse av fjell, snø og vinter. 

Et stort savn er imidlertid en skikkelig flerspillermodus 
 vi kunne virkelig tenkt oss å forsøke noen av løpene på Xbox Live, og oppleve litt skikkelig konkurranse. 

Grafisk står spillet veldig sterkt, presentasjonen er nydelig og musikken solid  selv om vi legger merke til gjenbruk av en del sanger fra Burnout Revenge. 

Nye SSX er altså en tittel som ikke innoverer dramatisk mye, men likevel leverer den flotte SSX-følelsen vi er så glad i  selv om SSX 3 fremstår fremdeles som et mer komplett spill. 
Mens vi skriver dette opplever vi årets første snøfall i Oslo, og det finnes rett og slett ikke et bedre sportsspill for årstiden enn SSX 
 nå vi begynner å glede oss til å komme i bakken selv. 
