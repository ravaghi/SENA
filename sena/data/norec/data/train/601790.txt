Perler og gråstein
De første låtene på «Lightning Bolt» viser hvorfor Pearl Jam fremdeles har et stort og hengivent publikum over 20 år etter debuten. 
«Getaway», «Mind Your Manners» og «My Father's Son» er alle medrivende låter i krysningspunktet mellom punk og 70-tallsrock. 
«Sirens» er den karakteristisk inderlige balladen. 

Resten av albumet viser hvorfor en del av oss tidlige fans har falt fra. 
Pearl Jam er et band som hele tiden strekker seg mot de store, følelsesladde øyeblikkene, men uten virkelig sterke låter ender de i stedet opp som traurige og grå. 
Eddie Vedders alltid like insisterende vokal forsterker bare følelsen av at viljen til å berøre ofte er sterkere enn evnen. 

Samtidig vitner en låt som den atmosfæriske «Pendulum» om at Pearl Jam har mot til å gå utenfor de mest opptråkkede stiene. 
En håndfull tilskudd til live-repertoaret er dessuten mer enn de fleste band makter å komme opp med så langt ute i karrieren. 
