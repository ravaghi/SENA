Seagate SSHD 500GB
I mars 2012 skrev vi at tredje generasjon hybriddisker var underveis. 
Nå har vi testet en av dem. 

Det er ingen tvil om at en ren SSD-løsning er den som gir best ytelse. 
Problemet er kapasiteten, eller rettere sagt prisen for kapasiteten. 
En SSD på rundt 500 GB koster godt over 2.000 kroner i skrivende stund, mens hybridløsningen fra Seagate koster en fjerdedel. 

Hybriddiskene fra Seagate har innebygd flashminne-SSD på 8 GB, men du kan ikke skille dette ut fra totalkapasiteten, den er "usynlig" både når du installerer og formaterer, og når du bruker disken. 
Diskene roterer med 5400 omdreininger. 

All håndtering av hvilke data som havner hvor håndteres av diskens kontroller, det eneste du merker er at endel operasjoner går raskere. 

Vårt testeksemplar er den minste og tynneste varianten, med kapasitet på 500 GB og tykkelse på sju millimeter. 
Når man får den i hendene er det påtagelig hvor tynn og lett denne disken er. 
Skal du bruke den i en alminnelig bærbar kan den bli for tynn, slik at du på en eller annen måte må sørge for at den ikke blir liggende og slenge. 
Dette avhenger av festemekanismen i maskinen, og hvilke skruehull som brukes. 

Disken har også en storebror på 1 TB, men SSD-delen er også her på 8 GB. 
Men disken er 9,5 millimeter tykk, og trenger derfor maskiner med god plass. 

For de aller tynneste PC-ene er du henvist til den minste og tynneste hybrid-disken. 

Tilkoblingene er vanlige SATA-kontakter, i tillegg er det en alternativ strømkontakt. 

Ytelse 

Å måle ytelsen på en slik hybriddisk er litt vrient, fordi måleprogrammene håndterer skriving og lesing på mange forskjellige måter. 

Hvis vi tester den med et måleprogram som tester den som en SSD, så får vi sørgelige resultater. 
På rask håndtering av små datamengder, typisk for systemdisken, så faller den helt igjennom. 

Tester vi derimot med et program for sekvensiell måling av ytelse på lagringsmedier får vi et langt mer fordelaktig resultat. 

Vårt eget testprogram viser at ytelsen kan variere en del også innenfor 4 GB. 

Konklusjon 

Betraktet som harddisk har den god ytelse og kapasitet i forhold til størrelse og pris. 
Tidligere erfaring med hybriddisker fra Seagate har vist at de gir noe raskere oppstart av operativsystem og programmer. 
Til en viss grad kan også innlesing av data bli raskere, men dette avhenger av bruksmønster. 

Hvis det er nøyaktig de samme filene som lastes inn fra gang til gang, som et stort lydbibliotek til virtuelle instrumenter, så er gevinsten påtagelig. 
I andre sammenhenger, som videoredigering, er det liten forskjell. 

For allsidig hverdagsbruk er det først og fremst oppstart av operativsystem og innlesing av ofte brukte programmer som blir raskere. 
Jobber man med mindre datamengder i nettleser eller fra nettskyen merker man lite til ytelsen på lagringsmediet. 

Så spørsmålet er om det verdt å spandere noen hundrelapper for å få en litt raskere harddiskløsning, eller et par tusenlapper for å få en mye raskere SSD-løsning som i tillegg ikke er følsom for støt og slag. 

Det overlater vi til leseren selv å avgjøre. 

Seagate Laptop Thin SSHD ST500LM000 64MB 500GB 
