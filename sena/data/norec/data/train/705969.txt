«Lady Bird» er bare skjønn
Tenåringsangst har aldri vært så personlig og gjenkjennelig som i Greta Gerwigs herlige tilbakeblikk på en vaklevoren vei mot voksenlivet. 

Lady Bird 

Sjanger: 
Komedie. 
Nasjonalitet: USA 2017. 
Regi og manus: 
Greta Gerwig. 
Skuespillere: Saoirse Ronan, Laurie Metcalf, Tracy Letts, Timothée Chalamet, Odeya Rush, Lucas Hedges, Beanie Feldstein, Jake McDorman. 
Lengde: 
1 time 33 min. 
Aldersgrense: 
Tillatt for alle. 

Hun heter Christine, men kaller seg Lady Bird. 
For når hun ikke skiller seg særlig ut ellers, kan hun i det minste ha et særegent navn. 

Alt Lady Bird vil, er å komme inn på college i pulserende New York, langt borte fra hjembyen Sacramento, der «ingenting» skjer. 
Imens småkrangler hun konstant med moren, og søker stadig nye impulser som kan stagge den uutholdelige ventetiden. 

Unikt fra high school 

Er det noe USAs tv- og filmindustri har nok av, så er det skildringen det nesten voksne high school-livet: å være kul og populær, forelskelse, sex og rus er velkjente ingredienser. 
«Lady Bird», regissert av Greta Gerwig og basert på hennes eget, personlige manus, er også innom mange av disse temaene. 
Men føles likevel unik. 

Om Gerwigs manus ikke er selvbiografisk, skinner det klart gjennom at det er basert på egne observasjoner. 
At det helt tydelig er skrevet av en voksen person som ser tilbake på tenåringsangsten med et erfarent blikk, gir en helt unikt, bittersøtt og humoristisk innblikk i tenåringers løsrivelsesprosess, og hvordan den påvirker forholdet til foreldrene. 
Det gjør også at alt det Lady Bird foraktet med byen og moren i oppveksten, blir framstilt med varme. 

Mor datter-konflikt 

For Lady Birds selvstendighetsdrift vekker en frykt i moren, som svarer med strenghet og kritikk. 
Dermed er en klassisk mor datter-konflikt i gang. 
Men det voksne tilbakeblikket ser også Lady Birds egoisme, og problemene den skaper for de velmenende foreldrene. 

Gerwig har gitt blod og farge til hver minste birolle, men det er mor og datter-rollene som imponerer mest, nydelig og nyansert spilt av henholdsvis Laurie Metcalf og Saorise Ronan. 
