Diamantbestrødd dyneløfting
Michael Douglas og Matt Damon spiller elskere i «Mitt liv med Liberace», en kontrollert film om det ukontrollerbare. 

FILM: 
Med tanke på at den handler om showpianisten Liberace, som fikk soveromstaket sitt malt som tegneserieversjon av fresken i det sixtinske kapell, er «Mitt liv med Liberace» rystende behersket. 
Stjerneregissør Steven Soderbergh lar riktignok kameraet gli pliktskyldigst over fløyelsbrettene med klumpete gullringer og de lange rekkene med luksusbilpansere. 
Men det som interesserer ham er det som skjer mellom Liberace (Michael Douglas) og Scott Thorson (Matt Damon), den unge beundreren som var den skaphomofile pianistens hemmelige kjæreste i fem år på slutten av syttitallet, til et høvelig flamboyant brudd som førte til saksøking og tabloidskandale. 

Imponerende 

Behersket er også Michael Douglas' imponerende rolletolkning. 
Han har de teatralske faktene, den nasale stemmen og den personlige stilen som best kan beskrives som solkongen på speed. 
Men først og fremst spiller han Liberace som en alvorlig, ensom mann, som får med seg mye og som, sine mange eksesser til tross, ikke tillater seg å gå helt overbord. 
Det er noe fugleaktig og fascinerende over Douglas store, oppmerksomme øyne og alt de rommer. 

Parykkbonanza 

Han har en sterk sparrepartner i Matt Damon. 
Som uoffisiell kjæreste kjenner Scott stadig mer på en panisk frykt for å bli kassert, og Damon er på sitt beste når Scott er på sitt mest sårede og hevngjerrige. 
Douglas og Damon overbeviser desto mer med tanke på at de spiller gjennom tykke filtre av proteser og parykker på størrelse med syrinbusker. 
Dette er en dekadent verden der raske og neppe helt sunne løsninger på problemene ofte er de foretrukne, og Liberaces og Scotts plastiske operasjoner vises frem i all sin magevendende detalj. 

Generell 

Lenge er likevel «Mitt liv med Liberace» en svært generell kjærlighetshistorie, som Soderberg og manusforfatter Richard LaGravanese ikke klarer å gi samme følelse av sitrende uunngåelighet som de ga henholdsvis «Out of Sight» og «Broene i Madison County». 
Det er en solid filmromanse som rommer mye, men som mangler lek og sanselighet. 
I en film om en mann som ble sett oftere i fløyel og pels enn ikke, virker det rett og slett litt snodig. 

Anmeldelsen stod på trykk første gang etter verdenspremieren under Filmfestivalen i Cannes i mai i år, men publiseres på ny i forbindelse med den norske kinopremieren på fredag. 
