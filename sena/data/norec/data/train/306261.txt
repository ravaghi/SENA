Slik blir det når Karpe, Arif og Ferrari forener krefter i supergruppa MARS
Storstilt, til tross for en noe uengasjerende avrunding. 

Da Karpe Diem i desember stormet ut på scenen og tok en allerede storslått Arif og Unge Ferrari-konsert til toppnivå i Oslo Spektrum, var det med en låt som kombinerte uimotståelig bouncy house-beats signert Filip Kolsette og Aksel «AXXE» Carlson (inspirert av Kanyes bruk av «Mystery Love» på «Fade»?) med fire av de ypperste vokalistene vi har på landets såkalt «urbane» musikkscene akkurat nå. 

«Jeg bruker ikke kondom» dukket kort tid etter også opp i Karpes geniale seiersrunde «Adjø Montebello», og sparker ikke overraskende i gang gildet når stjernekompisene i dag forener krefter på sitt nye samarbeidsprosjekt, «MARS». 

Med fokus på Magdis veldokumenterte fruktbarhet, samt håpefulle babyfeller som lusker i ly av berømmelse og penger, leverer åpningssporet det ypperste av både flow og bravado fra det norske rapuniverset, og legger samtidig lista skyhøyt for resten av den fire låter lange EP-en. 

Denne utfordringen tar «Jeg føler meg som Tshawe» på strak hånd, med sin både rørende, velfortjente og ikke minst hysterisk morsomme hyllest av en av de betydelige figurene i norsk hiphop. 
En hyggelig overraskelse for Madcon-medlemmet å våkne opp til, regner jeg med. 

«Jeg er lei meg» er en etterlengtet fortsettelse av det legendariske «Kom Så Tok Færdiih»-skitet «Lei meg» fra 2012, og byr på alt fra artistlivets emosjonelle luksusproblemer («Jeg har en Spellemann...burde hatt ti av dem»), til generell depping med glimt i øyet over enda mer av Kolsette/Carlsons drivende produksjoner. 

Den samme tristessen fortsetter over i avslutningen «Jeg gråter tårer i en mansion», som dessverre blir noe platt i dette fabelaktige selskapet av underholdende samarbeidslåter. 
Jeg håper definitivt vi får mer av dette utover året. 
