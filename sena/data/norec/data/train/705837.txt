Verden er et skjema
En sær og merkverdig, absurd og nærmest parodisk krim, som er alt annet enn forutsigbar. 

Truls Hagbarth Grimstad: 
En forutsigbar historie. 
Roman. 
410 sider. 
Gyldendal. 

Iblant utkommer det bøker som er oppsiktsvekkende annerledes. 
Debutanten Truls Hagbarth Grimstads (f. 1981) 
”En forutsigbar historie” er en slik original og snodig roman som bryter med konvensjonene, utvungent låner elementer fra ulike sjangere, veksler mellom det komiske, det absurde, det intellektuelt krevende og det rene rør, og fremstår nærmest psykotisk i sin fantasirikdom. 

Historien tar til med at kunstneren Per Hågå flytter fra provinsen til Oslo, får seg jobb på et fryselager og blir samboer med Ada Dahl, som i nåtidsrammen er sporløst forsvunnet. 
Den som får forsvinningsmysteriet i fanget, er den forsofne etterforskeren Roy Bast, som vender tilbake til polititjeneste etter et nervøst sammenbrudd og nå surrer rundt uten mål og mening, mens han grubler på tiden, rommet og den frie viljen. 
Bast er i utgangspunktet uinteressert og motvillig, men avdekker etterhvert at flere personer kan knyttes til Ada Dahls forsvinning. 

Lenge fremstår romanen som en klassisk oppbygd krim, men når så Per Hågås kunst trekkes inn i regnestykket og også klassiske filosofer, spåkonen Madammen, mystiske koder, religiøse konnotasjoner, Vrangsiden, Skyggefolket, Metaforen, Erkjennelsen og gamle mestere blir vektorer i ligningen, dreier handlingen i retning av det psykedeliske og okkulte. 

Romantittelen henspiller på Hågås kunst, en serie diagrammer kalt ”Tractatus Diagrammaticus”, der verdens absolutte lovmessighet etter sigende gir seg tilkjenne, slik at alt som var, er og blir kan tydes i ”øyeblikkets transcendentale smutthull og lovmessighetens bøyningspotensial”, og der den diagrammatiske fremtidsversjon basert på såkalt introhumanisme primært dreier seg om å bli sin egen absolutte og isolerte guddom, ”Guds hundrede navn”. 

Særlig enkelt og tilgjengelig er mye av dette altså ikke. 
Men enten forfatteren driver gjøn med oss eller i ramme alvor har utmeislet fortellingen med utgangspunkt i fraktal-holografiske modeller, er dette på alle måter en besnærende debutroman, gjennomført i språk, struktur og handling. 
