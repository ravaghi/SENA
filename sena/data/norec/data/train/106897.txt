The Little Willies:«The Little Willies» 

(Milking Bull/EMI) 

Norah Jones og venner i løssluppen «cosmic american music»-orgie. 

På papiret virker det ikke som noen god idé å la uhøytidelige hobbyprosjekter munne ut i plateutgivelser. 
Men påfallende ofte fungerer det, ikke minst innen country og beslektet amerikansk rotmusikk. 
Selv her hjemme har vi et heidundrende godt eksempel på det, i form av The International Tussler Society. 

Og det fungerer utmerket for Norah Jones og et knippe mindre kjente venner av henne. 
Men mindre kjente betyr ikke mindre bra: 
Medvokalist Richard Julian gjør en helt formidabel innsats her. 
Musikalsk er dette en lun kjærlighetserklæring til legender som Johnny Cash, Townes van Zandt, Kris Kristofferson og Willie Nelson, både i form av coverlåter og originaler. 

Bandet koser seg så mye at dette, et typisk «uviktig» album, blir ganske viktig likevel. 
«The Little Willies» er en sjarmerende affære som scorer høyt på sin kombinasjon av nesegrus beundring og et totalt fravær av pretensjoner. 
