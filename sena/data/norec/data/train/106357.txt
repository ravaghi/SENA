Steppekonge i isødet
Regi: 
George Miller. 
Amerikansk animasjon 

Norske stemmer: Marius Stige, Jannike Kruse, Håvard Bakke, Even Stormoen, Nils Ole Oftebro. 
Stemmer i originalversjonen: Elijah Wood, Nicole Kidman, Brittany Murphy, Robin Williams, Hugh Jackman. 
For alle. 

HANDLING: 
Vesle Mumle er en sent utklekket keiserpingvin som ikke kan synge. 
Han er rå til å steppe, men som tenåring mobbes han av de andre ungdommene, med unntak av den vakre, hippe Gloria. 
Men de fyrige adeliepingvinene - en munter latinogjeng - digger Mumles fotarbeid. 
Når Mumle forvises for alvor, hjelper de ham i kampen for å overbevise at det er «aliens» (altså mennesker) som er skyld i at fisken, selve næringsgrunnlaget, forsvinner. 

DOMMEN: 
Definitivt en førjulshit på kino! 
Spekket med velkjente låter med mye blues og beat treffer «Happy feet» rytmen. 
Mumle er en pingvin å bli glad i, kjæresten hans, Gloria, også. 
Pluss en bunch små latinopingviner med løssluppen sans for livet. 
Filmen byr på animasjon i eliteklassen. 
Disse menneskeliggjorte pingvinene blir nesten levende. 
De synger og danser med høy sjarmfaktor, samtidig som filmen viser respekt for dyrenes evne til å holde flokken samlet. 
Isfjell, bresprekker, hav og sjøsprøyt er imponerende realistisk, farlige sjødyr og slemme fugler er karikert med kraft og snert. 
At filmens moralske aspekt etter hvert blir overdrevent synlig, og at historien iblant har noen uhyre forenklede løsninger, gjør dette musikalske glansbildet litt for velpolert. 
Men ikke verre enn at vi svelger det rått som god og livfull underholdning. 
