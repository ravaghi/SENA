Tone Wik:«Dolcissimo sospiro» 

(2l) 

Stilsikker, vakker formidling av tidligmusikk fra Tone Wik og medmusikanter 

«Dolcissimo sospiro» - søtt sukk - har sopranen Tone Wik kalt sin første soloplate. 
Og den er virkelig både søt og sentimental, men uten å være klissete. 
Wik former sangene av Claudio Monteverdi og hans samtidige på stilsikkert vis; rent, klart og ikke minst virtuost, med en innlevelse som varmer. 

Den lyse sopranen og musikerne på diverse tidsriktige strengeinstrumenter kler hverandre godt, også i de nye sangene på platen, som er signert Ron Ford. 
Den nålevende komponisten bygger bro til de gamle på til dels kjempelekre, underfundige måter; gjennom besetningen og tekster av Ottavio Rinuccini (1562-1621), som også Monteverdi brukte. 
Men dessverre greier ikke musikerne helt å motvirke det snevet av stivhet som også ligger i stoffet. 
Litt mer lekenhet ville gjort platen enda lifligere. 
