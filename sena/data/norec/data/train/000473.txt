PS Move:Sports Champions 

Wii kan gå og legge seg! 

Filmpolitiet venter med å anmelde selve kontrolleren (Playstation Move) siden vi ikke har fått testet nok spill med den enda. 
Følg med for videre dekning av Move! 

Playstation Move har vært på plass hos Filmpolitiet siden 13. august. 
Siden da har jeg boltret meg rundt i stua hjemme med spillet Sports Champions! 

Å nei, tenker du kanskje nå. 
Dette har du sett før og du er dritt lei av å spille bowling med Wii-en din. 

Da kan jeg si; ta det med ro! 
Sports Champions har ikke bowling, og det er dessuten mye mer artig enn Wii Sport! 

Dårlig i frisbeegolf 

I Playstation 
Move sin versjon av spill med sport kan du velge mellom seks forskjellige idretter. 
Heldigvis har Sony valgt andre øvelser enn det Nintendo gjorde til Wii. 

Du kan hevde deg i volleyball, bordtennis, bueskyting, frisbeegolf, gladiatorkamp og bocca. 

Jeg synes alle øvelsene er veldig underholdende, foruten om frisbeegolf. 
Det har nok imidlertid mer å gjøre med at jeg er fryktelig dårlig, enn at øvelsen er elendig. 

Merkelig nok så er selv en så kjedelig sport som bocca underholdende på Move. 
Bordtennis, volleyball og bueskyting er kjempegøy og gladiatorkamp er helt episk! 

Bli svett! 

Bevegelseskontrollerne til Playstation Move fungerer veldig godt i alle øvelsene. 
Siden du har et lite kamera (Playstation Eye) i tillegg til sensorer inni håndkontrolleren, klarer Playstation Move å etterligne bevegelsene dine ganske presist. 
Dermed slipper du ikke billig unna med litt flikking med håndkontrolleren. 
Du må utføre bevegelsene til det fulle. 

Dette gjør at du får en mer realistisk spillopplevelse, og det er dette som gjør Sports Champions så gøy! 

Og jeg lover deg; det fører også til at du blir svett som en gris. 
Å hamre løs på fienden med sverd, mens du beskytter deg med skjold er jævlig slitsomt! 
Å kaste armene i været gjentatte ganger for å slå ballen over nettet i volleyball er også skikkelig trening. 
Bueskyting er dessuten overraskende krevende for musklene. 

Strekk armen bak på ryggen og trekk pilen opp av koggeret, spenn buen, sikt og skyt. 
Du blir vanvittig støl! 
Det ble iallfall jeg etter en lengre kveld med heftig Robin Hood-action. 

Move-kontrolleren registrerer også hvilken vei du vrir hånden din. 
Når du spiller bordtennis for eksempel, gjør dette at du kan styre hvilken retning du slår ballen i med overraskende nøyaktighet. 

Bør kjøpe ekstra kontrollere 

Flere av øvelsene i Sports Champions bør utføres med bruk av to håndkontrollere. 
Med én kontroller i hver hånd utnytter spillet Move-teknologien til det fulle. 

Når du spiller volleyball kan du for eksempel kaste ballen opp i været med den ene hånden og slå den med den andre. 

Og når du skal skyte med bue, holder du buen i den ene hånden mens du trekker pilen med den andre, også videre. 

Mye av moroa i Sports Champions handler imidlertid om å konkurrere mot eller å spille på lag med en partner. 

Dette betyr at du i utgangspunktet burde hatt fire kontrollere. 
Heldigvis kan du også spille med én enkelt kontroller. 

Da må du trykke på knappene på kontrolleren som erstatning for å utføre bevegelsene du ville gjort med den andre armen. 

Jeg brukte en hel kveld på å spille volleyball med kjæresten hjemme i stua (naboene trodde vi var helt gærne!). 
Vi brukte én kontroller hver og det fungerte helt fint. 

Når jeg kjøper Move til meg selv så kommer jeg likevel til å gå til innkjøp av to ekstra kontrollere for å få den ultimate spillopplevelsen. 

Moro for hele familien 

Sports Champions er et slitsomt, men veldig underholdende spill. 
Du kan ha det gøy alene, men spillet blir ekstra morsomt hvis du har noen å spille med eller konkurrere mot. 

Med seks forskjellige øvelser kan du være sikker på at alle finner noe de liker. 
Dette er moro både for mannen, kjerringa og resten av familien. 

Men pass opp! 
Jeg holdt på å rive ned gardinene mine da jeg ble litt overivrig under en volleyballkamp mot kjæresten. 
Det kan dessuten være lett å slå til partneren din om dere står for tett. 

Sports Champions passer ikke for små stuer! 
