Sony A230
Testens billigste kamera. 

I skrivende stund er det Sony som har det billigste kameraet i denne testen (erfaringsmessig kan det skje noe med prisene etter at en slik test er publisert), der billigste nettbutikk tar 2999,- for kameraet inkludert objektiv. 

A230 har noen småfinesser ingen av de andre har - blant annet øyeaktivert autofokus, HDMI-utgang for tilkobling til TV og støtte for to minnekort. 

Imidlertid er ikke alt like rosenrødt, for kameraet fra Sony oppleves av flere av testpersonene som direkte ukomfortabelt å holde i. 

La oss først titte på spesifikasjonene. 

Konstruksjon 

Det er først og fremst med tanke på konstruksjonen vi har en høne å plukke med Sony denne gangen. 

La oss begynne rett på den delen av kameraet du holder i høyre hånd når du tar bilde; nemlig grepet. 
Her setter vi spørsmålstegn ved designvalget Sony har gjort, der det rett og slett føles som om noe av grepet mangler på toppen, og det har i tillegg skarpe kanter. 

I våre hender gir det oss tre valg - a) enten blir mellomrommet mellom pekefinger og langfinger ukomfortabelt langt, b) langfingeren må legges langt over, noe som gjør at pekefingertuppen blir liggende et par centimeter fra utløserknappen eller c) kameraet må holdes slik at det blir et mellomrom mellom høyre kant og håndflaten. 
I alle tilfeller oppleves kameraet som svært ukomfortabelt å holde i våre hender (vi har latt et dusin personer få kjenne på kameraene, og de aller fleste mente at dette var vondt å holde i), men la det være sagt at enkelte av redaksjonens kvinnelige medlemmer synes dette fungerte greit nok. 
Dette blir selvsagt en subjektiv vurdering, men vi vil allikevel våge å påstå at de fleste menn (eller kvinner med store hender) vil oppleve Sony-kameraet som ukomfortabelt å holde. 

For øvrig er også A230 det kameraet som føles billigst, og plastfaktoren er noe høyere enn hva den er på de andre kameraene i testen. 
Vi lurer også på hvorfor Sony har valgt å skråstille et par av knappene på baksiden. 
Å holde nede knappen for eksponeringskompensasjon mens man roterer på innstillingshjulet er ukomfortabelt; på de andre kameraene sitter disse enhetene 90 grader på hverandre, mens det for A230s del er snakk om ca 120 grader. 
I tillegg er responsen fra knappene svak, og kameraet mangler f.eks. en knapp for å låse eksponeringen. 

Det er selvsagt også noe positivt her. 
Vi synes lokket på venstre side, som beskytter minnekort og utganger, fungerer bra, og Sony får plusspoeng for HDMI-utgang for tilkobling til TV (selv om kameraet ikke har noen filmfunksjon). 
A230 kan også bruke to minnekort (SD og MS HG Duo), men du må selv velge med en bryter hvilket det skal lagres bilder på. 

Søkeren er den nest største blant de testede kameraene, men mangler, i likhet med Nikon D3000, informasjon om hvilken ISO-verdi som brukes. 
Kjekt er det imidlertid at kameraet viser i hvilken grad din ustøhet på hånda vil påvirke bildet som skal tas. 
Vi liker også at en sensor registrerer om du holder kameraet inntil kinnet, og i så fall slukkes skjermen for å unngå sjenerende lys. 

Brukervennlighet 

Småfrustrasjoner relatert til knappene til tross; A230 er lett å bruke og har, i likhet med Nikon, også fått på plass visualisering av konseptene blenderåpning og lukkertid. 
Avhengig av objektivet som sitter på kameraet (og aktuell brennvidde), indikeres det også på skjermen hva som er største mulige blender. 

Piltastene fungerer også som hurtigknapper til innstillingene blits, ISO, selvutløser/seriefoto og informasjonsnivå på skjermen. 
Seks andre funksjoner er tilgjengelige via en egen funksjonsknapp (deriblant hvitbalanse), og vi synes dette fungerer helt greit. 

Å sette hvitbalansen manuelt er også løst veldig bra, der du aktiverer en set-modus, peker midtpunktet på noe fargenøytralt og tar bilde. 

Hovedmenyen er veldig lik den du finner på Canon EOS 1000D, der menyene er organisert i horisontale faner på toppen. 
Til tross for at skjermoppløsningen er den samme på de to kameraene, fremstår menyteksten dog som skarpere på Canon-kameraet. 

Vi stusser også litt over at det ikke er mulig å se flere enn ett bilde i avspillingsmodus uten å gå veien om en meny, og vi har opplevd flere ganger i løpet av testperioden å føle at vi savner et par knapper. 

Funksjoner 

Den nevnte øyeaktiverte autofokusen gjør at fokusering går litt kjappere, men er du av dem som pleier å ha kameraet hengende over skulderen eller rundt halsen uten å slå det av, vil kameraet også fokusere kontinuerlig, som trekker batteri. 
Vi liker dog at informasjonen på skjermen roteres når du roterer kameraet. 

Sony har også en optimalisering av dynamisk område som gjør at veldig mørke farger lysnes, slik at du også får detaljer i skyggepartiet. 
A230 har også bildestabilisator på brikken, slik at bildet stabiliseres med alle objektiver. 

Ellers er det fint lite Sony-kameraet har å by på av finesser, og på dette punktet fremstår kameraet som det enkleste av de testede. 

Ytelse 

Generelt er vi godt fornøyde med fokushastigheten på A230, som forbedres ytterligere dersom du har slått på øyeaktivert autofokus, siden kameraet da begynner fokuseringen så snart du legger det inntil øyet. 
Batterilevetiden på 510 bilder er også over gjennomsnittet i denne gruppen, og oppstartstiden er som for de andre kameraene neglisjerbar. 

Med tanke på seriefoto er kameraet ett av de tregeste, og klokker inn 23 bilder i løpet av 10 sekunder. 
Blitsen lades på 1,5 sekunder. 

Bildekvalitet 

Her varierer resultatene fra Sony, der kameraet er best på enkelte testbilder, dårligst på andre og midt i mellom på resten. 
Akillesen er høye ISO-verdier der bildene fra Sony har mer fargestøy enn de andre, og der detaljene også forsvinner. 

Her er eksempelbildet med ISO 1600: 

Objektivet er også blant de minst skarpe i denne gruppen, selv om avviket ikke er like stort ut mot kantene som for enkelte av de andre. 
På den positive siden ser vi svært lite til kromatisk feilbrytning hos Sony (og Olympus). 

I motlyssituasjoner fungerte lysmåleren godt, og A230 fyrte av blitsen for å bevare detaljer i hovedmotivet, dog ikke uten å brenne ut høylysene. 

Med tanke på lysmåling i kontrastfylte situasjoner opplevde vi de største variasjonene med A230, der noen av bildene ble overeksponerte og andre undereksponerte. 
Det gjør det vankselig å vite på forhånd om du bør kompensere opp eller ned i slike situasjoner. 

Konklusjon 

Konstruksjonskvaliteten på A230 er såpass dårlig at dette blir en liten showstopper sammenlignet med de andre kameraene. 
Vi har vært mange som har holdt i kameraene, og nesten alle var enige i at Sony Alpha A230 var et ukomfortabelt kamera å holde i. 

I tillegg fremstår kameraet som enkelt - det har begrenset med funksjoner uten finesser hverken for nybegynneren eller den mer avanserte, og ytelsen er under middels. 

På bildekvalitet er det lite som skiller disse kameraene, men Sony scorer dårligst med tanke på støynivå i dårlig belysning, og kit-objektivet er heller ikke blant de skarpeste. 

Vi sliter derfor med å finne de store kjøpsargumentene for A230, bortsett fra at prislappen er blant de hyggeligste i denne gruppen. 
