Trendnet AC1750 trådløs ruter
Stadig flere ac-rutere dukker opp, TRENDnet er på banen. 

Som vi har påpekt hver eneste gang vi har testet et produkt for trådløst nett det siste året, er vi fremdeles i startfasen når det gjelder utbredelse av den nye 802.11ac-standarden. 

Det finnes mange ac-rutere i salg, men klientene er det verre med. 
Fra høsten 2013 vil det sannsynligvis begynne å bli vanlig med ac-støtte også på bærbare, mobiler og nettbrett, samt en og annen stasjonær. 
Flere hovedkort har støtte for ac med tilkobling for ekstern antenne. 

Så hvis du er på utkikk etter en ny ruter, og samtidig har planer om å anskaffe ny mobil, nettbrett eller bærbar i overskuelig framtid - da er det kanskje like greit å spandere på seg en moderne ruter først som sist? 

Vil du vite mer om 802.11ac kan du lese denne artikkelen, som vi publiserte for drøyt et år siden. 

TRENDnet TEW-812DRU 

Denne ruteren støtter hele 802.11ac-standarden, med tre datastrømmer. 
Den støtter selvsagt også 802.11n, som er den mest utbredte, både på 2,4 GHz og 5 GHz. 
Ac-standarden kjører bare på 5 GHz. 

Ruteren fra TRE 
NDnet er som de fleste andre rutere med interne antenner beregnet på å stå på høykant. 
Dette gir best sending og mottak av signalene og er gunstigst for varmeutviklingen. 

Sidene er koksgrå med en svært prangende logo, alle kortsidene er grå med frontpanelet av metall. 

På framsiden er det tydelige statuslys for aktivitet, både for trådløst og de andre tilkoblingene. 

På baksiden sitter de tradisjonelle tilkoblingene, med fire gigabit-porter for kablet nettverk og en WAN-port for tilkobling til internett. 

I tillegg er det en USB-port for deling av lagringsenheter på nettverket. 
Dette er en USB 2.0-port, så det er ikke giret for de store dataoverføringene, eller for å være erstatning for en NAS. 

Oppsett 

Rutere har blitt langt lettere å sette opp de siste årene, de aller fleste er det bare å koble til, så finner de selv ut av hvordan nettforbindelsen skal opprettes. 

Her står også navnet på det trådløse nettet (SSID) og standardpassord på undersiden av ruteren, på selve etiketten med serienummer, godkjennelser osv. 

Du vil sannsynligvis endre både nettverksnavn og passord, og menysystemet er helt greit å finne ut av både for de enkle tingene og de mer avanserte. 

For de som ønsker er det rikelig med muligheter for trafikkjustering, prioritering og filtrering av nettrafikken. 

Trådløs ytelse 

Vi har gjort målingene med klienter med støtte for to datastrømmer. 
Dette er ikke optimalt, men det er dette som er tilgjengelig på klientsiden i skrivende stund. 
802.11ac-standarden vil bli støttet med både en, to og tre antenner/strømmer i forskjellig uststyr i tiden framover. 
Optimal hastighet får man bare med tre antenner. 

Med to antenner og målt to etasjer ned fra ruteren oppnådde vi resultater som kan sammenlignes med 100 Mbit kablet nett. 
Stabiliteten er også rimelig god, uten for store avvik i datastrømmen. 

Konklusjon 

TRENDnet TEW-812DRU er en utmerket ruter som har alle de viktige funksjonene på plass. 
Ytelsen er god, og det er mer å hente med mer potente klienter når de dukker opp etter hvert. 

Bare en USB 2.0 port er beskjedent når det gjelder ekstra egenskaper. 

TRENDnet TEW-812DRU 
