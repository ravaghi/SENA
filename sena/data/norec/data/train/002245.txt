Familiefesten
Party og bullshit: 
Rapduoen Equicez har ikke veket en tomme fra grunnprinsippene. 

Det beste med rapduoen som satte dagsorden med albumet State of Emergency for ti år siden, er kompromissløsheten. 
Uten filter og med fandenivoldsk besluttsomhet har Equicez gjennom sine skildringer av paranoia, party og bullshit bevart en ikonisk status. 

På scenen er Cast og Axel motpoler. 
Førstnevnte har kanskje aldri vært den store scenepersonligheten, men hardhausen fremstår som en naturlig autoritet. 
Axel, derimot, er den godlynte bajasen som har stått bak mange høydepunkter innenfor norsk rap. 

Sammen utfyller de hverandre. 
Equicez er nå, ti år etter "storhetstiden", ute etter å skape den gode opplevelsen. 
Det er ganske klart det er det de etterstreber på by:Larms siste kveld. 

Rockefeller er fylt opp med blodfansen - den svorne tilhengerskaren som har løftet gutta. 
Comebacksporene "Hardcore Encore" og "Equicez 4 The Kids", er verken moderne eller umoderne - it is what it is. 
Sporenes dype basstoner og høyfrekvente energi overføres til scenen. 
Equicez har ikke på noen som helst måte veket fra sine grunnprinsipper, og gjenhøret med klassisk EQ-materiale er rett og slett trivelig. 

Det hele føles oppbyggelig, som en familiegjenforening. 
Godt humør blandet med reinspikka rap. 
Noen ganger er det man trenger: 
Et hyggelig gjensyn uten mas eller urealistiske forventninger. 
Skål, gutta. 
