Her stinker det sommerhit lang vei!
Katastrofes «Maria». 

LÅT: 
Som en av de ledende figurene på landets stadig voksende poprap-scene, er 25 år gamle Petter «Katastrofe» Kristiansen på mange måter et merkelig biprodukt av det ellers så hiphop-puritanske rapmiljøet i Fredrikstad. 

Velsignet med suksess takket være en irriterende hyperjovial rapsynging - skapt ut av krysningspunktet hvor Spotify-perfeksjonert gladpop møter god, gammeldags dænsband-vokal. 

Den samme musikken som gjerne gir undertegnede grimaser hver gang bilstereoen forviller seg inn på eteren til NRJ og NRK MP3. 

Basert på en passende revyhumorblanding av matchende grilldresser, Linni Meister og harryshopping på Svinesund, er dagens splitter nye musikkvideo da også en perfekt oppfølger til låtas skremmende 50/50-blanding av «Danza Kuduro» og lyden av samtlige utesteder på Plankebyens fellesferieklare bryggepromenade. 

Enten man elsker eller hater Katastrofes humorrap, er sommeren som kjent «herlig i Fredrikstad», og her stinker det (dessverre?) sommerhit lang vei. 
