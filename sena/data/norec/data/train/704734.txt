Underholdende rom-kåbbåi
Plaffe ned ondsinnede romvesener mens man råkjører og råflyr i ørkenen på en fremmed planet? 
Ja, det er klart vi vil det. 

Dette er et skytespill som lar deg fyre løs med et rikholdig arsenal, men du får også anledning til å bygge våpenutrustede fort og murer, noe som nesten gir spillet et snev av strategisjangeren. 
Men bare et snev. 
Dette er først og fremst et spill i den underlige hybriden som oppstår når det ville vesten møter det ytre rom. 
Handlingen er forholdsvis slank og går ut på at du og vennene dine skal beskytte og utvinne energiressurser på en annen planet. 
Men denne energien har en del tvilsomme sideeffekter, som har ført til at en gjeng muterte beist er ute etter deg til enhver tid. 
For all del, dette er ikke banebrytende på noen måte, men god underholdning likevel. 
Fin grafikk og flotte bilder, men litt knotete å sette seg inn i til å begynne med. 

Det går fint an å spille gjennom historien i enspillerdelen, men spillet er også lagt opp til stor grad av samhandling på nett. 
Det er antakelig her det vil vise seg mest slitesterkt. 
