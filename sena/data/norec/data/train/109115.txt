TV-anmeldelse:Lar naturen spille hovedrollen 

Storslått og lavmælt. 
Lærerikt og underholdende. 
NRK1 treffer i aller høyeste grad planken med «Norske naturperler» som har premiere i kveld. 

I serien som er på åtte deler får naturen, dyrene og fuglene spille hovedrollen. 
Det er ingen programleder-stjerne som sitter i lyngen og hvisker mens bjørn og elg går fredfullt i bakgrunnen på jakt etter mat. 

Troverdig er kanskje det aller viktigste stikkordet for denne serien. 
De to naturfilmskaperne Arne Nævra og Torgeir Beck Lande har brukt tre år på naturserien - og håndverket er solid. 
Man trenger ikke å mistenke de to naturfotografene for å ha tatt noen snarveier via dyreparker eller andre steder hvor skogens og luftens konger er mer tilgjengelig enn etter ukevis i kamuflasjetelt. 

Storslått og lavmælt 

Denne serien er storslått og lavmælt på samme tid. 
Kommentarene står i stil til handlingen. 
Når fotografene sitter utenfor, riktignok både på behørig og forsvarlig avstand til bjørnehiet i Pasvik og bare venter på at binne og barn skal komme ut, ja da senker selv vi foran TV-skjermen stemmen og roer tempo, sånn for ikke å forstyrre. 

Filmer bjørn slik ingen har gjort før 

Denne anmeldelsen bygger på første episode, som de to programskaperne i sin helhet har viet til Øvre Pasvik. 
I dette grenseområdet mellom Norge, Russland og Finland klarer de blant annet å filme vill bjørn på en måte som ingen har klart å gjøre før tidligere i Norge. 
Resultatet derfra lover godt for de andre syv episodene hvor handlingen er hentet fra Gjesværs-tappan (fuglefjell), Børgefjell (høyfjell), Kvennadalen (Hardangervidda), Helgelandskysten, Grytdalen (urskog, naturskog, fjell), Hvaler (kyst, sjø, skog) og Svalbard. 

Etter at teknikken så til de trader har tatt over denne programtypen hvor vi har fløyet rundt på fuglenes vinger og nærmest vært på vei ned i gapene til de mest glupske dyrene, er det noe befriende å bare være med på tur. 
Se det de to fotografene har sett og instinktivt både skjønne og forstå at, ja slik er det. 
Så kan man jo bare nyte å få det hele servert på et fat. 
