Asus Zenbook U500VZ
En imponerende kraftig og elegant maskin. 

Når det kommer til Ultrabooks, er det ikke til å legge skjul på at det er spesielt to produsenter som har imponert oss det siste året: 

Asus og Samsung. 

Ikke bare har disse to produsentene lagt ned mye arbeid i finishen på produktene, de har også levert maskiner med overlegne skjermer i forhold til den store hurven. 

Nå er tiden kommet for å se nærmere på selve spydspissen i Zenbook-serien, den nye 15,6-tommeren Zenbook U500VZ. 
Dette er rett og slett et imponerende stykke håndverk i en like imponerende slank innpakning. 
Hør bare her: 

Skjerm: 15,6 tommer matt IPS-skjerm, full HD-oppløsning (1920 x 1080 piksler) Prosessor: 
Intel Core i7-3612QM RAM: 
8 GB Grafikkort: 
Nvidia GeForce GT 650M, 2 GB Lagring: 256 GB SSD (128 + 128 GB fra Sandisk) 
Optisk drev: 
Nei Skjermutganger: 
HDMI + VGA (sistnevnte krever overgang) USB-porter: 3 stk USB 3.0-porter Webkamera: 
Ja Kortleser: SD + MMC Trådløst nett: 
Intel Centrino N6235 (A/G/N) 
Kablet nett: 10/100/1000 Gbit Annet: 
Bluetooth 4.0, ekstern subwoofer OS: 
Windows 8 Størrelse: 38 x 25 x 2 cm Vekt: 2,16 kg Pris: 
Fra 12.150 kroner (30.11.2012) 

Maskinen har altså plass til 2 stk SSD-er. 
Disse sitter i mSATA-spor på innsiden. 
Det er med andre ord ikke plass til noe harddisk eller vanlig 2,5" SSD i denne PC-en. 
Oppsettet med to raske SSD-er gir uansett rå lese- og skriveytelse, noe du snart vil se beviset på. 
I tillegg merker vi oss at prosessor ikke er av den strømgjerrige ULV-typen vi vanligvis finner i Ultrabooks, og grafikkortet er også hinsides alt vi før har sett på 2 cm tykke PC-er. 

For å kompensere for relativt strømkrevende komponenter er maskinen utstyrt med et seiglivet 8-cellers batteri. 

U500VZ har samme designuttrykk som andre maskiner i Zenbook-familien, hvilket blant annet betyr at det er benyttet aluminium rund baut. 

Et sirkelformet mønster i lokket skal symbolisere "de uendelige mulighetene som ligger i maskinen", som Asus selv har formulert det. 

Fingeravtrykk vises litt på lokket, men ikke på innsiden. 

Designen er i våre øyne meget god, og utførelsen virker solid og gjennomtenkt. 
Likhetstrekkene med MacBook Air er mange, ikke minst den lett skrånende designen fra siden. 

Alt av tilkoblinger sitter på sidene, SD-minnekortleser, en kombinert lyd-utgang og mik-inngang, samt mini-VGA og micro-HDMI-utgang. 

Tastaturet har baklys, du kan selv velge om det skal tennes automatisk eller manuelt, og du kan også justere lysstyrken. 
Det er fast og fint, og avgir lite støy under skriving. 
I motsetning til de mindre utgavene i Zenbook-serien har U500VZ også fått på plass et mumerisk tastatur. 

Fikset pekeplate 

Nedenfor tastaturet sitter en stor pekeplate med integrerte knapper. 
Den er langt mindre følsom enn den vi stiftet bekjentskap med hos lillebror UX31A. 

Platen har integrerte venstre-høyreknapper nederst. 
Det fungerer bra, og ser bedre ut enn separate knapper, selv om sistnevnte som regel fungerer aller best, mener vi. 

Den matte skjermen full HD-oppløsning, 1920 x 1080. 
Dette er etter vår mening perfekt oppløsning for en 15,6 tommer, og sørger for at bilder og tekst blir sylskarpe. 
At den også er matt og har meget god kontrast også fra nærmest død betraktningsvinkel, er også store pluss i våre øyne. 

Strømpluggen har en praktisk 90-graders knekk, noe vi liker bedre enn dem som stikker rett ut. 
De er ofte mer utsatt for brudd. 

Høyttalerne er fortsatt merket Bang & Olufsen ICEpower. 
Lyden er ikke så verst for å komme fra en syltynn Ultrabook, men har naturligvis sine begrensninger, spesielt på bass. 
Derfor har Asus lagt ved en ekstern subwoofer i kaffekrus-størrelse, som sørger for mer fylde. 
Vi tro imidlertid ikke mange kommer til å bruke den. 
Er man opptatt av god lyd, kobler man til eksterne høyttalere eller bruker hodetelefoner. 
Enkelt og greit. 

Bunnplaten er heltrukket og også av aluminium, og du trenger torx-trekker for å få tilgang til innmaten. 

I bruk og målt ytelse 

Oppstart av maskinen tar 13 sekunder. 
Det er blant de aller raskeste tidene vi har målt, og det skyldes dels et lynkjapt RAID-oppsett med to SSD-er, samt at Windows 8 er blitt raskere å starte enn tidligere Windows-utgaver. 
Fra hvilemodus er maskinen klar på et øyeblikk. 

Maskinen har to vifter som går kontinuerlig, og på noe høyt turtall. 

Dette er altså noe av prisen man må betale for å få så mye krutt pakket inn i så begrenset volum. 
Det at den har en jevn dur er uansett bedre enn en vifte som justerer hastigheten opp og ned i tide og utide, mener vi. 
Om viften er sjenerende eller ikke er en smakssak, men dette er ikke en PC vi ville tatt med oss på senga hvis den andre i rommet prøver å sove. 

På dette punktet er det altså forbedringspotensiale, og vi forventer nesten at etterfølgeren til denne maskinen vil være langt mer stillegående. 

Maskinen kommer med en del forhåndsinstallert programvare, inkludert nettsikkerhetspakke fra McAfee (prøveversjon). 
Denne synes vi er plagsom, og kommer med temmelig mange irriterende advarsler, blant annet om å aktivere og betale for å fortsatt være sikret etter prøveversjonen. 
Den påvirker imidlertid ikke bruksopplevelsen utover dette i særlig grad, PC-en responderer svært kjapt i alle situasjoner. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 7,6 Minne: 7,7 Grafikk: 
5,8 Spillgrafikk: 
6,8 Primær harddisk: 
8,4 

Dette er uvanlige tall å se på Ultrabooks, og gir oss klare forventninger til de øvrige testene. 

Passmark PerformanceTest 8.0 sier følgende om prosessor, grafikk og SSD-ytelsen. 
I diagrammene har vi sammenlignet med andre ultrabooks vi har testet i det siste: 

Prosessor: 

Som du ser er prosessorytelsen av en helt annen klasse enn på standard ultrabooks. 
Dette er rett og slett kompromissløst, denne PC-en er blant de kjappere vi har testet, uansett klasse 

Grafikk: 

Også grafikkytelsen henger med. 
Du kan spille nye spill med normal oppløsning og detaljdybdre, uten problemer. 

SSD: 

Og til slutt: 
Ytelsen på SSD-oppsettet er også helt i toppklasse, og på høyde med Acer S5 som hittil er den raskeste vi har testet. 
Det er rett og slett svært få bremseklosser på denne PC-en! 

Batteri: 
Hva så med batteritiden? 
Tatt i betraktning at dette faktisk er en høyytelses-PC, synes vi at 6 timer med liten belastning og inntil 4 timer med kontinuerlig videoavspilling absolutt er godkjent. 
Forvent i overkant av 5 timer dersom du arbeider med varierte oppgaver. 

Det finnes mange PC-er med bedre batteritid, men de er ikke i nærheten av denne på de øvrige ytelsene. 

Konklusjon 

Denne maskinen parkerer absolutt alt vi har testet av ultraportabelt tidligere. 
Ytelsen er faktisk på høyde med mange av de dedikerte spill-maskinene som ofte veier dobbelt så mye og har et temmelig brutalt designuttrykk. 
SSD-er i RAID er også uvanlig for klassen, og gir deg mulighet til få både god kapasitet og høy ytelse. 

Til tross for noe viftestøy - OG at Windows 8 fungerer bedre med berøringsskjermer, kommer vi ikke unna terningkast 6 og et åpenbart Anbefalt-stempel. 
Men den passer ikke alle, derfor bør du alltid lese plussene og minusene i oppsummeringsboksen før du bestemmer deg. 
Og prisen kan i tillegg være et ankepunkt for mange. 

OG: 
Allerede i neste uke er vi klare med test av Samsungs 9-serie i 15,6-tommer utgave. 
Denne har vi også meget høye forventninger til. 
Det samme gjelder Apples MacBook Pro Retina. 
Følg med! 

Asus ZenBook U500VZ-CN046H 
