Starten på noe stort
Hip hop og rap blir av mange forbundet med kriminalitet, vold, grovt språk og provokative utsagn med dårlig innvirkning på ungdommen. 
Men dette er ikke alltid tilfelle – noe sørlendingen Tony Phokus ønsker å få frem på sin nye EP i samarbeid med Simen Høgdal Pedersen. 
I et kreativt miljø på Tinnheia Fritidsklubb har de to kollegaene skapt en variert EP med fokus på forebygging mot ungdomskriminalitet og rus – noen ganger kan nemlig musikken også få ungdommen bort fra dårlige miljøer. 

EP-en starter friskt med tittelsporet «Høsttre». 
Lydbildet er detaljert med symfoniske stryke-samples, massive synther og detaljert rytmekomp. 
Phokus sin rapp er tydelig med god timing og refrenget er urovekkende fengende. 
Deretter går det videre til den mer minimalistiske «Verden er din» med vokalen i sentrum. 
Variasjonene fortsetter under «Ordan æ makt» med en morsom tekst om den sjarmerende sørlands-dialekten, og «Vår nattinatt» som begge har en mer akustisk sound. 

Resultatet er en spennende og utforskende utgivelse – muligens forsmaken og starten på noe stort. 
Så her er det bare å følge med videre og glede seg til debutalbumet som forhåpentligvis kommer om kort tid. 
