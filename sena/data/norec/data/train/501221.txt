En hyggestund
Muntre toner med alvor bak 

Caledonia Jazzband fra Oslo holder seg trofast til musikkarven fra New Orleans når de er ute med ny plate, 12 år etter sin forrige. 
Bandets klarinettist, Carl Petter Opsahl, har signert åtte av platens elleve låter. 
De tre andre er franske viser. 

Selv om musikken har klare trekk av den muntre lystigheten som preger New Orleans brass og gateparadetradisjon, ligger det også andre dybder under overflaten. 
Gateprest Opsahl beskriver musikken på platen som en solidaritetserklæring overfor alle som av forskjellige grunner må leve på gaten. 
Det knyttes politiske budskap til flere av melodiene, det gjelder blant annet «Palestina» som bandet ga ut for 20 år siden. 
Den er med også denne gang, fordi temaet er like aktuelt den dag i dag. 

Caledonien spiller med varme og eleganse, de seks musikerne trives åpenbart i samspillet. 
Rett og slett hyggelig å høre på. 
Lystig og lett, tilsynelatende, men altså med et engasjert alvor bak livligheten. 

OLAV GORSETH 

Enig med vår anmelder? 
Si din mening her. 
