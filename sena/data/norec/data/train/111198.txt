Salvador - «Happy Daze»
(Combat Rock / MTG) 

Norges beste og best bevarte hiphop-hemmelighet. 

Det går alltid mange år mellom hver gang vi hører fra Kristiansands hiphop-adel, Darkside Of The Force og klikkens frontfigur, Salvador Sanchez. 
Sist snappet de Spellemannprisen foran nesen på Tungtvann og Karpe Diem i 2006, og nå fortjener Salvador en pris til. 

Stilen på «Happy Daze» (herlig tittel!) har du neppe hørt fra norske rappere tidligere. 
Riktignok starter Salvador i et mørkt, urbant westcoast-hjørne, men senere lener han seg sterkere på funken enn tidligere - eller andino-funken, som Salvador selv med sine søramerikanske røtter kaller den. 
Mangeårig samarbeidspartner Morten Martens har co-produsert «Happy Daze» og gitt låtene en groove og en flyt som matcher Salvadors perfekt timede rap. 
Dette er hiphop for hode, hjerte og - ikke minst - føtter. 

BESTE LÅT: 
«Rocket Ship» 
