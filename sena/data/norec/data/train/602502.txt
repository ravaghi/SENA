Den lange veien
På et punkt i livet var Andreas Ribe fra Høvåg lei og sliten. 
Han følte seg mislykket etter mange år som sanger og sangskriver. 
Nå er han endelig ute med sin første offisielle albumutgivelse, med navnet Johnny Kahlua. 

Han droppet ut av videregående som 17-åring. 
Musikken var det eneste som betydde noe, og valget var enkelt; det var bare å flytte til storbyen Kristiansand. 

I 2013 reiste han rundt omkring i Europa, men følte etter hvert at han var ferdig med musikken. 
Men skrivelysten og spillegleden kom tilbake. 
Resultatet er de ti låtene på dette selvtitulerte albumet. 

Stilmessig holder han til i pop-land, men med enkelte, små avstikkere innom folkemusikken. 
Med "Starting All Over Again" er Kahlua på sitt enkleste og mest direkte. 
En fengende, umiddelbar og kjapp låt som går rett inn. 

Et enda bedre spor er nok "Skin and Bone" med en fin gitarsolo i seg. 
Et annet høydepunkt er den flotte "Like a Little Bird". 
En annen fyldig og lekker låt er "Little Mary Jane". 

Johnny Kahlua synger helt ålreit, verken mer eller mindre enn det. 
Her mangler noen finesser her og der i sangskrivingen, og han klarer ikke helt å sette noe stort særpreg på dette. 

Noen av låtene er litt for forutsigbare. 
Når du har hørt 20 sekunder av den, så vet du hva som skjer videre. 
Men totalt sett er dette likevel et album det er verdt å sjekke ut, og her er i alle fall så mye å bygge videre på at det bør og kan låte enda bedre neste gang. 
