Killers
Historien er pling i bollen! 

Det er ikke slik at jeg krever 100% troverdighet i alle filmer jeg ser. 
Men plottet i Killers er så hinsides ulogisk at jeg nesten ikke tror det er sant. 

Ashton Kutcher og Katherine Heigl forsøker å sjarmere seg gjennom det, men for meg oppleves Killers som direkte mislykket. 

Dette er en sånn type film der jeg som filmanmelder er så heldig å kunne sitte i salen å tenke: takk Gud for at jeg får betalt! 

Møtes i Nice 

Jen (Katherine Heigl) møter kjekkasen Spencer (Asthon Kutcher) på ferie i Nice. 

En unødvendighet som jeg gjerne glemmer raskt 

Hun vet ikke at han er agent med rett til å drepe. 
Han trekker seg ut og de gifter seg. 

Tre år senere blir han kontaktet av sin gamle sjef, samtidig som stadig flere forsøker å drepe Spencer. 
De må på rømmen gjennom nabolaget, samtidig som de forsøker å finne ut hvorfor de blir forsøkt drept av venner og kollegaer. 

Verken morsom eller spennende 

Det handler altså om en kone som finner ut at mannen er hemmelig agent. 
Dette er samme som skjedde med Jamie Lee Curtis og Arnold Schwarzenegger i James Camerons Sanne løgner, en 40000 ganger bedre film! 
Killers er ikke morsom, den er ikke spennende og den har ikke gode actionscener. 

Regissør Robert Luketic har gjort suksess med romantiske komedier som Lovlig blond, Svigermonster og The Ugly Truth, og det merkes at han ikke kan action. 

Se på Doug Limans Mr. And Mrs. Smith for eksempler på god action i en lignende setting i et nabolag. 

Teit avsløring 

Filmen inneholder en avsløring som jeg ikke skal spolere. 
Du kan selvsagt ikke se Killers etter denne anmeldelsen uansett, men i tilfelle noen skulle tvinge deg til å se den, så lar jeg være. 

La meg bare si at denne avsløringen får vedkommende til å fremstå som en komplett idiot, når det motsatte sannsynligvis er meningen. 

Manuset er skrevet av Bob DeRosa og Ted Griffin. 
Totalt uinteressant - jeg skriver det bare så de skyldige ikke slipper unna! 

Pling i bollen 

Killers er en unødvendighet som jeg gjerne glemmer raskt. 
Det er ikke det at den er et rent makkverk. 
Bildene henger jo sammen, og noen av sekvensene er ikke så verst. 

Men historien er pling i bollen, og det kan ingen redde. 
Dette kommer fra en som elsker Katherine Heigl (les min anmeldelse av Knocked Up), så dette må du bare tro på. 
