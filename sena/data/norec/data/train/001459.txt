I fyr, men ikke i flamme
Svenske metal-veteraner gjør jobben sin i feriemodus. 
Se: Første dag av Oslo Live i bilder Anmeldelse: 
Liten mann, store baller! 

Sveriges største metal-band inntar den største scenen på Oslo Live som legender. 
De regnes som pionéerer innen melodisk death metal, har inspirert en hel armé med etterfølgere, og solgt mer enn 2 millioner plater. 
Publikum gir dem en entusiastisk velkomst, men bandet virker nesten litt brydd, som om den norske black metal-arven er for overveldende for dem. 

- Er black metal en vintersport her i Norge? spør vokalist Anders Fridén etter et par låter. 
- Det føles mer som om vi er på ferie når vi spiller her på en lys sommerkveld som denne. 

Kanskje gjør de fine omstendighetene rundt konserten det vanskeligere for bandet selv å komme i den rette stemningen, men faktum er at deres melodiøse og følsomme fusjon av klassisk hardrock, black metal og hardcore gjør seg utmerket som kveldskos i det sola er i ferd med å gå ned over et overraskende godt besøkt Kontraskjæret. 
Lyden er dog litt grøtete i starten, og i en periode blir de mange deilige gitarpartiene nærmest overdøvet av bass og doble basstrommer, men det retter seg heldigvis litt utover i konserten. 

Bandet varter uansett opp med potente versjoner av nye og gamle låter, uten å by på de helt store overraskelsene i hverken låtvalg eller fremføring. 
Det later ikke til å plage horden av dedikerte fans foran scenen som hytter taktfest med nevene gjennom nesten hele konserten. 
I blant bryter de til og med ut i både møljehopping og allsang, og svenskene er åpenbart på hjemmebane også her i Norge. 

Musikalsk har de dog begrenset sprengkraft, og det blir etter hvert vanskeligere og vanskeligere å skjelne låtene fra hverandre utover i konserten. 
Selv om bandet jevnt over har et veldig fengende materiale blir jeg liksom stående og vente på at det skal ta skikkelig av, at det skal skje noe uventet utover Fridéns trivelige og godlynte kjatring mellom låtene. 

Jeg savner rett og slett litt fandenivoldskhet, fres og fyrverkeri, og etter hvert får jeg en snikende følelse av at In Flames faktisk er på ferie her i Oslo. 

Etter alle disse årene vet de heldigvis hvordan de skal gjøre jobben sin likevel, men det skulle da også bare mangle. 
