Spillanmeldelse:«God of War: 
Ghost of Sparta» 

(VG Nett) 
«God of War: 
Ghost of Sparta» er kanskje et parantes i «God of War»-universet. 
Men for en parantes det er! 

Sony avsluttet sin episke «God of War»-serie tidligere i år med PS3-spillet «God of War III». 
Her møtte vi den rasende Kratos i et endelig oppgjør med de greske guder. 

Det føltes riktig å sette punktum der, selv om serien sikkert vil fortsette i en eller annen form senere. 
Derfor oppleves nok PSP-spillet «God of War: 
Ghost of Sparta» som noe unødvendig. 

Du får en sidehistorie som forsøker å utdype bakgrunnen til Kratos. 
Et slags familiedrama, med hans bror og mor i sentrale roller, lagt til blant annet Atlantis og Dødsriket. 

Tungt og dystert nok som tema det, men vi vet jo allerede at Kratos har slaktet sin egen kone og barn i blodtåke. 
At han har blitt brukt som et krigsredskap for gudene, og at det er der hans hevntørst ble skapt. 

Jeg synes Ready at Dawn slår litt for hardt på strenger som allerede er spilt. 
Endel sekvenser i «Ghost of War» føles overdrevent dramatiske, tamme ekkoer fra tidligere spill i serien. 
Som å gråte uten tårer. 

Det samme gjelder til en viss grad spillbarheten også. 
Endel smånyheter til tross: du har sett det meste før, enten i de tre «God of War»-spillene til PS2 og PS3 eller i PSP-spillet «Chains of Olympus». 

Puzzlene er også litt vel enkle, og jeg savner dessuten mer avanserte plattformelementer. 

MEN! 
Til tross for alt det er mulig å pirke på, er «Ghost of Sparta» et actioneventyr det er lett å anbefale. 
Den generelle «God of War»-spillbarheten tåler absolutt en runde til, og rent teknisk og grafisk er spillet intet mindre enn et lite mirakel. 

Konseptet er bortimot perfekt tilpasset miniformatet på PSP, med passe avstand mellom lagringspunkter og en kamp- og utforskingsregi som sørger for å holde interessen på topp fra start til slutt. 

Og da er det OK at spillet i retrospekt blir et litt ubetydelig parantes i «God of War»-universet. 
For det er virkelig storslagent mens det pågår. 

PS: 
I salg fra onsdag 3. november. 

GOD OF WAR: 
GHOST OF SPARTA Plattform: 
PSP Genre: 
Action/eventyr Alder: 18 Utvikler: 
Ready at Dawn Utgiver: 
Sony Mer info 
