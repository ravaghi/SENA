Step Up 3D
De feteste dansemovsa jeg har sett. 

Step Up 3D overrasket meg positivt. 
Filmen prøver å være dypere enn den er, men dette er absolutt et godt stykke underholdning. 

TV-program som So You Think You Can Dance og Dancing With the Stars har gjort dans ekstremt populært. 
Derfor er det ikke så rart at dansefilmer er i vinden for tiden. 

Tidligere i sommer kom den britiske filmen Street Dance 3D. 
Den hadde en kjedelig historie, men fantastisk dansing. 

Da jeg fikk høre at Step Up-serien også skulle komme med en ny dansefilm i 3D ble jeg derfor litt skeptisk. 
Ville det bli for mye av det samme? 

Lik historie 

Man bør alltid stille med blanke ark når man ser en film, men når det gjelder dansefilmer er det en kjent sak at disse ofte er veldig like. 
Når Street Dance 3D og Step Up 3D kommer ut så nært hverandre, blir det derfor naturlig å sammenligne dem. 

I Step Up 3D har Moose, fra Step Up 2, lagt dansen bak seg. 
Han begynner å studere ved New York University for å bli ingeniør. 
Det tar likevel ikke lang tid før dansen innhenter ham. 
Moose møter Luke som er leder for dansecrewet House of Pirates. 
The Pirarates danser ikke bare sammen, men lever og bor sammen også. 

På grunn av dårlig råd er danserne i ferd med å bli kastet ut av bygget de bor i. 
Crewet satser på å vinne dansekonkurransen World Jam, for å vinne penger til å beholde huset. 

Det er lettere sagt enn gjort. 
Den rivaliserende gjengen The Samurais er også fast bestemt på å vinne the World Jam. 
De har ingen moralske sperrer og gjør hva som helst for å vinne konkurransen. 

Det er mye deilig dansemusikk i filmen. 
Blant annet er Madcon sin versjon av "Beggin'" med: 

Egen vri 

Denne historien høres kjent ut, ikke sant? 
I dansefilmer er det alltid en konkurranse eller en audition det jobbes mot. 
Og det er alltid mye som står på spill. 
Hvis du så Street Dance 3D tidligere i sommer, så tenker du kanskje derfor at du ikke gidder å se den samme historien en gang til. 

Selv om det grunnleggende plottet er det samme, klarer imidlertid Step Up 3D å finne sin egen vri. 
Ved ett punkt ble jeg faktisk overrasket over en uventet tvist i handlingen. 
Wow, det hadde jeg ikke trodd! 

Noen av skuespillerne gjør dessuten en god jobb på skjermen. 
Sharni Vinson, kjent fra Home and Away, klarer overgangen fra tv-serie til film veldig bra. 
Adam Sevani er nok en gang sjarmerende i rollen som Moose. 
Dæven, jeg liker den gutten altså. 

Utrolig bra 

Så må vi selvsagt ikke glemme dansen! 
For som i Street Dance 3D er det den du kommer for å se. 
Alt fra halsbrekkende hip hop-moves til dansekoreografier som ville gjort Gene Kelly stolt 
- Step Up 3D har alt som trengs og mer til! 

Danserne i Step Up 3D er dyktige. 
Flere av birollene i filmen spilles av dansere fra So You Think You Can Dance. 
Deres ferdigheter bringer liv til koreografien i Step Up 3D. 

Denne danse-flicken har faktisk noen av de feteste dansemovsa jeg noen gang har sett på film. 

Den gode gamle roboten blir for eksempel tatt til nye dimensjoner. 
Heftig koreografi ga meg gåsehud ved flere anledninger. 
Dansen er rett og slett vanvittig bra! 

Bedre enn britene 

Jeg mener at Street Dance 3D og Step Up 3D begge er filmer det er verdt å se for en danseentusiast. 
Hvis jeg imidlertid måtte velge én av dem, ville jeg valgt Step Up. 

Skuespillet er litt bedre, historien er litt bedre - dansen er enda bedre! 
Amerikanerne seirer over britene i denne danseoppvisningen. 

Step Up 3D får ingen Oscar for beste manus, og er du ikke interessert i dans kommer du til å kjede vettet av deg med denne filmen. 

Filmen utnytter 3D-effekten så til de grader at det nesten kan bli litt for mye. 
Det samme virkemiddelet blir brukt igjen og igjen. 
Jada, det er kult når danserne strekker armene ut mot kinosalen, men det kan bli for mye av det gode når det gjentas til det kjedsommelige. 

Tross dette synes jeg filmen er god underholdning. 
For deg som liker rå moves og heftig koreografi er Step Up 3D en vinner. 
