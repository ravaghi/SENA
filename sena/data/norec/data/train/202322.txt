Packard Bell Easynote D5715
TEST: 
Easnote D5715 fra Packard er den siste med DiamondView-teknologien deres som gjør skjermen både skarpere og lysere. 
Men det gjør også at den fungerer som et speil. 

Det er ikke lenger bare Macintosh-folket som får glede av god design på bærbare maskiner, i hvert fall ikke hvis Packard Bell får noe med saken å gjøre. 
EasyNote D5715 er pent nok antrukket til å kunne gli inn i de fleste styrerom, og tar seg også bra ut på kjøkkenbordet. 

LES OGSÅ: 

Packard Bell sin siste er i tillegg bare tre centimeter tykk i front, men vokser med en centimeter på baksiden. 
De andre spesifikasjonene er ganske normale, og er nesten lave nok til å betrakte denne som en budsjettmaskin: 

Spesifikasjoner 

15-tommers LCD-skjerm med DiamondView (1024 x 768) Pentium M-prosessor på 1,6 GHz (2 MB L2) 512 MB DDR333-minne 60 GB Harddisk, 5400 rpm Intel Extreme Graphics II DVD+/-RW brenner S-video og VGA-utganger 10/100 LAN 56K modem WLAN, 802,11b/g 3x USB 2, 1x mini-FireWire Innebygd mikrofon og minnekortleser PCMCIA-spor 2,85 kilo tung 

Flere detaljer her 

Her er det få ting å sette fingeren på, bortsett fra at prosessoren kanskje er litt treg og at den bruker Intels noe trege integrerte grafikkort. 
Verdiregnestykket blir derimot fort annerledes, for her får vi mange egenskaper og mye kvalitet for pengene. 

Det er kanskje også verdt å spørre seg om man egentlig ønsker en bærbar maskin basert på forrige Centrino-generasjon, når vi tenker på alle fordelene som ligger i den nye - og at prisene ikke er så veldig forskjellige. 

Diamantskjerm? 

Når du åpner maskinen blir du møtt med en blank skjerm basert på "DiamondView"-teknologien til Packard Bell. 
Denne gir påfallende god lysstyrke, kontrast og fargegjengivelse, men til gjengjeld er den nokså reflekterende. 

Det gjør den til en perfekt skjerm for de som liker å se seg i speilet ofte, men utelukker den til bruk i de fleste kontorlandskaper - som typisk har kraftige lysrør i alle krinkler og kroker. 

Til å se film på er den derimot utmerket. 
Spesielt HD video er på denne skjermen noe av det beste vi har sett på en bærbar - selv om det ikke er så lett for grafikkortet å holde tritt hele tiden i 1080p-filmer. 

Gode høyttalere 

Høyttalerende på Packard Bell Easynote D5715 er faktisk så gode at det nesten går an å høre på den under normale omstendigheter. 
Og det er et kompliment - bærbare PCer har ofte bøtteaktig og dårlig lyd, men det er ikke tilfellet her. 

Høyttalerne ligger like under skjermen, og er altså i likhet med skjermen imponerende gode til å være på en bærbar PC, og befester inntrykket av D5715 som multimediamaskin. 

Lydproduksjonen fra den medfølgende prosessorviften er det ikke like mye grunn til å skryte av. 
Den tar nesten ingenting for å skru seg på. 
Selv om den kanskje ikke er den mest støyende vi har hørt, frykter vi at den fort kan bli det etter noen måneder med støvoppsamling. 

Tastatur og optikk 

Tastaturet, som er i full størrelse, er langt hyggeligere å bruke. 
I motsetning til lyden står dette derimot ikke tilbake for noe av det vi er vant med av frittstående sorten vi er vant med fra den stasjonære PCen. 
Faktisk vil vi påstå at tastaturet på Easynote D5751 er hakket bedre enn mange "vanlige" tastaturer vi har prøvd. 

Det eneste skåret i skrivegleden er DVD-brenneren som ligger like under. 
Denne vibrerer fælt med mange disker, som gjør det ubehagelig å skrive mens du kopierer store filer fra en plate. 
Heldigvis er ikke det noe som skjer alt for ofte. 

Pekeplaten er den samme vi har sett i tidligere Easynoter, og beholder "ishockeybane"-formen med knapper som ser ut til lå gå rundt hele. 
Den har også en rullesone på høyre side, men den fikk vi ikke til å virke. 

Ytelse 

Ytelsen til D5715 er omtrent som ventet. 
Prosessoren er passe rask, minnet litt større enn vanlig, og harddisken er sånn passe den også. 
Derfor er det ingen overraskelse at maskinen kommer akkurat midt på treet i ytelsestesten PCMark04. 

Dette er nemlig ingen desktoperstatter, selv om prosessoren på 1,6 GHz tilsvarer rundt 2,4 GHz på en Pentium 4. 
Når det kommer til grafikkorttesten 3DMark 03, er vi heller ikke overrasket av en poengsum på 118. 
Dette er med andre ord ikke noe for spillere. 

Oppsummering 

Packard Bells Easynote D5715 er altså ikke den kraftigste arbeidshesten du kan finne, men en multimediamaskin som langt på vei leverer varene. 
Den har flott design, flott skjerm (spesielt for narsissister!), utmerket tastatur og høyttalere som det går an å bruke. 

I tillegg har den alle de egenskapene vi forventer av en moderne bærbar, som minnekortleser, DVD-brenner og trådløst nettverk. 
Batterilevetiden er imidlertid et aber, vi målte den til 1 time og 52 minutter i vår test. 
Dette er langt dårligere enn de beste Centrinoene, som kan holde gående i fire til fem timer. 

Til slutt vil i også nevne den svært gode programvarepakken som følger med maskinen. 
Den dekker det meste fra lett kontorarbeid med Works, til internettsikkerhet med Norton Internet Security. 
Operativsystemet er Windows XP Home Edition, som forteller oss hvem som er målgruppen her. 

For 11.999 kroner med moms er den kanskje ikke et røverkjøp når du ser på de tekniske spesifikasjonene - men kvaliteten på skjermen, tastaturet og høyttalerne skal du se lenge etter til denne prisen. 
