The Source:«The Source of Christmas» 

Grappa/Musikkoperatørene 

Julekiste full av overraskelser 

I 12 år har jazzkvartetten The Source med gjester feiret sin alternative musikalske jul med grensesprengende konserter. 
For to år siden ble det gjort opptak som her utgis på plate. 
Og det er en julemusikalsk skattkiste fylt til randen av godbiter. 
The Source tenker stort, og har fått med Den Kongelige Norske Marines Musikkorps, Youssou N'Dours Cairo Orchestra og solister som Anne-Lise Berntsen, Tora Augestad og Cheb Hocine Derras. 

Lik kunstneren Christo pakker de kjente julesanger inn i spektakulære og storslåtte arrangementer. 
Fortolkingslagene er mange, fra det ironiske og lattervekkende til det dypt alvorlige. 

For med en slik kulturell mangfoldighet gir de musikalsk uttrykk for julens kilde, enten den ligger i Midtøsten eller på det lokale bedehus. 
Mange av versjonene har alt blitt klassikere, som «Jeg gikk meg over sjø og land» og «På låven sitter nissen.» 
Kanskje årets mest slitesterke juleutgivelse. 
