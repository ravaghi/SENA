Fokusert oppfølger
Solen har snudd, og Young Dreams er tilbake. 

Young Dreams: 
"Waves 2 U" (Blanca) 

I 2013 vant Young Dreams Spellemannprisen i kategorien indie, for debutalbumet «Between Places». 
Så ble det stille i et par år, noe grunnlegger, låtskriver og produsent Matias Tellez avslører skyldes både sykdom og en noe utsvevende livsstil. 
Så ble det lovet et album i 2017, et løfte som nesten ble innfridd. 

De som har ventet på bandets tilbakekomst, har ikke ventet forgjeves. 
Tellez og bandet leker seg elegant gjennom det som høres ut som et uanstrengt og voksent andre album. 
Varme toner, sjøskvulp og flytende synther, men mindre boblende enn tidligere. 

Albumet åpner sterkt. 
Den vakre og mer nedstrippede «Cells» har et kledelig melankolsk anstrøk, mens «Wildwind» lunter mer lystig av gårde. 
«My brain on love» viser enkelt hvordan det føles når endorfinene strømmer overveldende gjennom kroppen. 

«But is this real, or just how I feel, it's way to much» – er det forelskelse eller annen stimuli? 
Den over seks minutter lange og ekstremt iørefallende låten ryker rett inn på årsbestelistene. 

Omtrent halvveis får vi «Gun of light», et annet og mer elektronisk preget høydepunkt, med autotunet vokal og et underliggende, suggerende mørke. 
Det låter stort. 

Hele albumet låter fantastisk. 
Sylskarpt, passe glossy – mer avanserte ører enn mine kan kose seg med sonisk finesse og finurlige instrumentaldetaljer i dagevis. 
Jeg koser meg særlig med måten vokalen dekonstrueres underveis. 

Tekstene oppleves for øvrig som krydder mer enn meningsbærende, og Young Dreams er i stor grad musikk for musikkens skyld. 
Ved første gjennomlytting kan det også være vanskelig å skille flere av låtene fra hverandre. 
Det er nok ikke meningen heller, det oppfattes som et bastant helhetlig verk, fordelt på 12 spor. 
Et par låter på siste halvdel av platen kunne likevel ha blitt kuttet. 

På sitt beste låter uansett «Waves 2 U» så livsbejaende og deilig at jeg glemmer at vi skriver januar. 
Er det sommer snart? 

Beste spor: 
«Cells», «My brain on love», «Gun of light». 
