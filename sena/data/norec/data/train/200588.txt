TEST:Libratone Zipp, AirPlay overalt 

Dette blir iPhone 5 sin nye bestevenn! 
Se hvorfor i unboxing-videoen, og les testen etterpå. 

Etter å ha testet Libratone Live gledet vi oss til prøve lillebror Zipp, og forklaringen er enkel: 

For det første har den innebygget batteriOg for det andre er dette den første Libratone-modellen hvor AirPlay fungerer selv når du ikke er tilkoblet et trådløst nett. 
Libratone kaller funksjonen PlayDirect. 

Med andre ord: 
Dette er AirPlay uten begrensninger. 

Men vi får ta det fra begynnelsen. 

Libratone Zipp 

Zipp er altså en aktiv høyttaler som går på batteri, den har også en bærestropp som gjør det enkelt å flytte den rundt. 
Zipp er forøvrig kledd i ull, og vår testmodell ble levert med fargene sort, rød og blå. 
Heldigvis er det enkelt å skifte trekket: 
At du trenger er å dra ned glidelåsen, og lirke det på plass. 

Siden lyden overføres trådløst via Apples AirPlay, er dette i all hovedsak et produkt for deg med en iPhone, iPad eller iPad Touch. 
Det er imidlertid også mulig å bruke AirPlay via iTunes fra din PC eller Mac, om du ønsker det. 

Som nevnt får du også en PlayDirect-funksjon som lar deg bruke Zipp utendørs, og vi kommer tilbake til den lenger ned. 

Høyttalerelementene er plassert slik at de skal spre lydbildet 360-grader, noe som er med på gjøre Zipp svært plasseringsvennlig. 
Vi er forøvrig imponert over lyden. 
For selv om Zipp ikke spiller like høyt som storebror Live, oppleves lyden som så detaljert at vi har fått anerkjennende nikk fra nysgjerrige kollegaer hele den siste uken. 
Den lille rakkaren har også langt mer bass enn man skulle tro, så med mindre du vil kjøre pimp-løpet helt ut tror vi du vil bli fornøyd. 

Selve enheten vil ha kun en knapp, all styring skjer altså via din i-enhet (eller PC/Mac). 
Vil du endre lydmodus kan imidlertid dette gjøres via Libratones egen app, som gir deg valget mellom flere moduser, men også avstanden til veggene bak. 
Dette fungerer godt, og gir pluss i margen. 

Se store bilder av Zipp her: 

Dette liker vi! 

Det første som slår oss er hvor enkel Zipp er å sette opp, og bruke. 
Ja, her har faktisk svært mange produsenter mye å lære. 

Vanlig AirPlay: 
Når du skal koble opp Zipp på ditt trådløse nettverk for å bruke AirPlay på den "vanlige" måten, er alt du trenger å gjøre å koble til iPhonen via USB-inngangen på baksiden. 
Så er det bare å trykke på en knapp på Zipp, og så akseptere i skjermen på iPhonen, og med det blir hele oppsettet til det trådløse nettet overført automatisk. 

Enklere blir det ikke. 

PlayDirect: 
Gullkornet på Zipp er imidlertid at du kan overføre musikk fra din i-enhet, selv når det ikke er et trådløst nettverk tilgjengelig. 
Dermed kan du altså bruke Zipp i hagen, båten, eller hytta. 
Oppsettet er også her enkelt: 
Trykk på PlayDirect-knappen på baksiden og Zipp dukker opp som et trådløst nett på iPhonen. 
Dermed er det bare å koble til og spille musikk som vanlig. 

Når du gjør det på denne måten får du imidlertid IKKE sjekket e-post, eller strømmet musikk fra Spotify/WiMP samtidig, men heldigvis finnes det en løsning på det også. 
Alt du trenger å gjøre er å gå inn i wifi-innstillingene, og legge til en statisk IP-adresse. 
Det høres kanskje komplisert ut, men det tar 30 sekunder og du får framgangsmåten forklart her: 

Etter å ha fulgt framgangsmåten over fungerer i hvert fall DirectPlay svært godt hos oss, og dermed kan du altså både strømme musikk fra WiMP, samtidig som du sjekker e-post eller surfer på nettet. 

God batteritid: 
Ved vanlig AirPlay skal batteriet holde koken i åtte timer, mens batteritiden krymper til det halve når du bruker PlayDirect-funksjonen. 
Nøyaktig hvor lenge den holder koken vil selvsagt også være avhengig av hvor høyt du spiller, men selv hadde vi fortsatt mye å gå på etter over 3,5 timer med DirectPlay. 

Konklusjon 

Det er vanskelig å ikke bli imponert over Zipp, og skulle jeg kjøpt meg en bærbar AirPlay-høyttaler i dag ville det blitt denne. 

Vi trekker likevel litt for prisen, som vi tror mange vil synes er stiv. 
Vi synes også at den eksterne strømforsyningen er alt for stor. 
Den minner meg litt om strømforsyningen på min gamle Dell-jobb-PC. 
Dette er naturligvis pirk, men er verdt å nevne, spesielt hvis du hovedsaklig kommer til å la Zippen stå på en fast plass i stua. 

PS: 
Merk deg at storebror Live har innebygget strømforsyning, og at også den får DirectPlay i løpet av høsten. 
På grunn av størrelsen har den også enda bedre lyd, men den mangler altså batteri og er derfor ikke like portabel. 

Libratone Zipp 
