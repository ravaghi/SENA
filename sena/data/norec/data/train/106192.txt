«Rotta» tasser feil
Regi: 
Vibeke Ringen. 
Genre: 
Familiefilm. 
Norsk. 

MED: Thomas Saraby Vatle, Celine Louise Dyran Smith, Luis Engebrigtsen Bye, Rut Tellefsen. 
Gard B. Eidsvold, Liv B. Osa. 

HANDLER OM: 
Svein og vennene og rottene Halvorsen, James Bond og Pippi drar til Sveins bestemor denne gang. 
Bestemor er nokså spesiell, mildt sagt. 
Ikke bare meget interessert i UFOer. 
Men også nokså syk. 

Så det som skal bli en hyggelig sommerferie, blir i stedet en temmelig vanskelig tid, med dramatikk, spenning og sorg. 
Men også varme og samhold og glede. 

DOM: 
En litt klossete film! 

På den ene siden er det mye og godt skuespill. 
Alle de tre ungene og deres fantastiske rotter gjør absolutt alt riktig: 
Naturlig, utvunget, lekende, innlevd. 
Virkelig bra! 
Og Rut Tellefsen er strålende som lett eksentrisk bestemor, med etter hvert store hukommelsesproblemer. 

Det er ingen tvil om at de mange, mange som hadde glede av den første filmen om «Svein og rotta», vil ha stor og gjenkjennelig glede også av denne. 

Men et par virkelig umusikalske innslag ødelegger ikke så lite denne gang: 
Når tre «gamlinger» dør samme natt på bestemors gamlehjem - for å øke spenningen i filmen, er det rett og slett makabert med litt uartig fortegn. 
Og når den mystiske og slemme gamlehjemsbestyrerinnen enten er et ondt romvesen eller sterkt psoriasrammet innvandrerkvinne fra Ungarn, trekker det i samme retning: 
Effektbruk med bismak. 
