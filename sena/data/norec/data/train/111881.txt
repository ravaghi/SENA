Grateful Dead:«Winterland 1973: The Complete Recordings» 

(Rhino/Warner) 

Bindeleddet mellom John Coltrane og Motorpsycho på sitt ypperste. 

Om det finnes «nok» Grateful Dead-konsertopptak på markedet nå? 
Selvsagt ikke. 
Rockhistoriens fremste kollektive sosiologiske og musikalske eksperiment beskjeftiget seg med improvisasjon. 
Musikken ble aldri «ferdig», og det er således meningsfullt å høre mest mulig av den, fra alle punkter i den lange og brokete karrieren deres. 

Disse tre konsertene fra november 1973 markerer i så måte et toppunkt. 
Avdøde Ron «Pigpen» McKernan var erstattet av pianisten Keith Godchaux, og dette kan være sistnevntes - og bassist Phil Lesh' - aller fineste øyeblikk. 
Godchaux brakte nye lag av både jazz og «western» til Deads amerikanske smeltedigelmusikk. 
I den 35 minutter lange versjonen av signatur-freakout'en «Dark Star» på den siste av de ni CD-ene her, opererer denne besetningen på høyden av sine anselige evner. 

Konsertene ble tatt opp på kun to spor. 
Det er det umulig å høre. 
Innspillingene låter nemlig helt fantastisk, med en instrumentseparasjon som gir musikken en multisanselig dimensjon. 
Boksen er kun tilgjengelig i et begrenset opplag. 
Kjappa på - den kommer til å bli et samleobjekt. 
