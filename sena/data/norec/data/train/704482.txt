Dylan opp og Dylan i mente
I 1967 bodde Bob Dylan i Woodstock. 
Året før hadde han skadet seg i en motorsykkelulykke, og han trakk seg tilbake til huset. 

Dit kom også The Hawks, musikerne han hadde brukt på turné. 
De skulle bli kjent som The Band. 

Til sammen spilte de inn godt over 100 sanger på denne tiden. 
Fram til noen av kuttene omsider fikk sin offisielle utgivelse i 1975, var disse opptakene det manglende mellomleddet mellom rocken på "Highway 61 revisited og "Blonde on Blonde" og americana-preget på "John Wesley Harding" og "Nashville skyline". 

Opptakene fra kjelleren ble brukt uten tillatelse på piratplaten "Great white wonder", og dermed fikk vi det som siden er kalt bootleg-album. 
I tillegg spilte andre artister inn flere av sangene. 

"The basement tapes" har kommet i nye versjoner etter 1975, og sanger er brukt på andre Dylan-plater. 
Nå gis hele albumet ut på nytt, passende nok som volum 11 i Dylans bootleg-serie. 

"The basement tapes raw" teller 38 kutt, pluss et cd-hefte på 56 sider. 
Sangene kommer i sin opprinnelige form rett fram mastertapen, uten lydpålegg. 

Dylan-fans kan kose seg med en rekke uutgitte opptak, selv om sangene er halvferdige. 
Albumet består av to cd-er, men du får også en versjon på hele seks plater. 
"The basement tapes complete" med 139 kutt. 

Som om ikke alt dette er nok, har en gjeng artister gått sammen og kalt seg The New Basement Tapes. 
Her finner vi Elvis Costello, Rihannon Giddens (Carolina Chocolate Drops), Taylor Goldsmith (Dawes), Jim James og Marcus Mumford.Under oppsyn av produsent T Bone Burnett tar de for seg 20 nyoppdagede tekster av Bob Dylan fra Basement Tapes-perioden. 
I løpet av to uker i studio i Hollywood skrev de melodier til disse. 

Prosjektet er ikke ulikt det som har skjedd med etterlatte Woody Guthrie-tekster, eller som da Leonard Cohen lot Anjani bla gjennom notatboka. 

Fornuftig nok har gjengen ikke forsøkt å etterape Dylan, men gjør sine egne ting med tekstene. 
Samtidig hviler Dylans ånd over det hele, fra Jim James åpner med saktebrennende "Down on the bottom". 

Rihannon Giddens synger folk i "Spanish Mary", og Marcus Mumford tar ballen inn på sin hjemmebane i "Kansas city" — med Johnny Depp på gitar. 
Elvis Costello er umiskjennelig seg selv i tittelkuttet "Lost on the river". 

PS: 
Kanskje for å toppe det hele, kommer Dylan selv med en ny plate neste år. 
"Shadows in the night". 
blir hans 36. studioalbum. 

Beste spor: 
"Down on the bottom", "Kansas city", "Liberty street", "Lost on the river", "Card shark". 
