Skandirock, smektende ballader og blytung hardrock
Skambankt er tilbake. 

ALBUM: 
Er det lov å kalle «Horisonten Brenner» for en slags comeback-plate for Skambankt? 
Det er i alle fall fire år siden de ga ut den Kåre Vestrheim-produserte «Sirene». 
Utvilsom et høydepunkt blant de seks platene Rogaland-gjengen har gitt ut så langt. 

Tidligere Kaizers Orchestra-gitarist Terje Winterstø og banden hans har ikke gjort så veldig mye annerledes denne gangen. 
De musikalske tømmene er kledelig løse. 
Det handler mest om tradisjonell rock som skjeler til alt fra arenafyllere som Foo Fighters og Queens of the Stone Age, via garagerockere i gate med The Hives til veteraner som The Who. 

Den litt naive konspirasjons-punken hører fortiden til, selv om det fremdeles dreier seg mye om å være fremmedgjort i det store maskineriet. 
Men la oss kalle en spade for en spade, det er ikke lyrikken til femmerbanden som gir Skambankt luft under vingene. 

«Horisonten Brenner» er fremfor alt en velgjort og solid plate. 
Produksjonen er omfangsrik - tidvis nesten svulmende uten at det tipper over i de kleint pompøse. 
De som allerede har lagt sin elsk på bandet vil med andre ord finne mye å glede seg over denne gangen også. 

Selve låtmaterien er ganske sammensatt - fra skandirock, via smektende ballader til blytung hardrock. 
«Protest dommer», som faller inn i sistnevnte kategori, er kanskje det hardeste gjengen har gitt seg i kast med så langt. 

Blant platas sartere spor er det tittelkuttet, «Horisonten brenner», som stikker av med oppmerksomheten. 
Den er en prangende kraftballade som sender tankene i retning Imperiet og Thåstrøm, komplett med kastanjetter, tangenter og tunge, gråtende gitarakkorder. 
Storslagent og vakkert. 
Kanskje Skambankt fineste sang så langt i karrieren? 

«Kommer snart hjem» er bevrende americana ikke så langt fra de beitemarkene Kaizers Orchestra frekventerte tidlig i karrieren. 
I «I dette huset» demonstrerer Skambankt at de fremdeles kan skrive refrengsterke og umiddelbare rockere. 

Noen ganger blir det dog strået for formelpreget. 
«Naar imperiet faller», «Stein på stein» og «Fremmed i en fremmed verden» finnes alle tre i bedre varianter andre steder i katalogen og fremstår mest av alt som litt masete fyllspor. 

Skambankt er fremfor alt strøkne håndverkere, noe som gjør at sangene og arrangementene av og til kjennes litt stive og lite spontane ut. 
Samtidig har rogalendingene en signatur på det musikken sin som gir dem et tydelig særpreg det ikke er alle forunt. 

Da får det være det opp til hver enkelt om det passer deres smak eller ei. 
I Skambankt-universet er i alle fall «Horisonten Brenner» et hyggelig gjenhør. 
