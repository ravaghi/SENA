LCD Soundsystem:Gledelig comeback 

Vitalt og voksent samtidig. 
Ta deg tid til LCD Soundsystems fjerde album. 

LCD Soundsystem: 
"American dream" (DFA/Sony) 

New York-bandet som la opp i 2011, er tilbake. 
LCD Soundsystem anno 2017 låter gjenkjennelig, men har en ny tyngde ved seg, noe mer voksent og et snev av alvor. 

Frontmann James Murphys insisterende vokal formidler fortellinger med tid som gjentakende motiv. 
Murphy erklærte allerede med «Losing my edge» i 2005 at han som noen-og-trettiåring var blitt for gammel. 
Nå, som han nærmer seg 50, hevder han fremdeles samme påstand: 
«I'm just too old for it now». 

I den Joy Division-aktige «I used to» skuer Murphy tilbake til da han used to wait all night for the rock transmissions. 

Det nydelige tittelkuttet «American dream» beskriver å våkne dagen derpå, hos et engangsligg: 
In the morning everything's clearer, when the sunlight exposes your age. 

Men albumet er langt ifra traust. 
Tvert om er det veldig vitalt. 
Det åpner overraskende nok med en glitrende ballade. 
Etter hvert følger flere episke øyeblikk, med lange låter som jobber seg opp mot et tilfredsstillende klimaks. 

Ni minutter lange «How do you sleep» er mesterlig. 
Fire minutter ut i låten reiser hårene seg på både armer og lår, og de forblir stående. 
Med saktevoksende «Change yr mind» viser de kunsten å holde tilbake, slippe opp. 

Her er færre umiddelbare hits enn før. 
Den groovy, post-punkete «Tonite» er den mest åpenbare kandidaten og den mest typiske LCD Soundsystem-låten. 
Den løfter stemningen etter alvoret som dominerer på første halvdel av platen. 

Tempoet opprettholdes med «Call the police», et godt eksempel på at «American dream» er mer gitarrock-orientert enn sine tre forgjengere. 
Den nesten sju minutter lange «Other voices» bør tilfredsstille alle som liker Talking Heads, med funky basslinje og repeterende snakkesynging. 
Keyboardist Nancy Whang har et innhopp på vokal her. 

Albumet er som ventet uhyre velprodusert og en fryd å lytte til. 
En bør dvele ved detaljene og lytte til tekstene, 70 minutter til ende. 

Beste spor: 
«How do you sleep», «Tonite», «American dream». 
