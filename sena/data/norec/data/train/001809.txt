Hyggelige hvaler
De britiske indie-folkrockerne i Noah and The Whale gikk på scenen til et smilende publikum og strålende sol. 
Bedre utgangspunkt kunne de ikke fått. 

En dresskledd kvintett starter oppfordrende med "Give a Little Love". 
De høres omtrent akkurat ut som på plate, men dessverre er den herlige, smilende fiolinisten Tom Hobdens den eneste som ser ut til å være klar for å gi Øya en ekte folk-fest. 

Det går stille og beskjedent for seg på Enga frem til fjerdelåta, "Give It All Back", hvor vokalist Charlie Fink endelig ser ut til å føle varmen fra publikummets veldige velkomst og blir smittet av sin kollegas sprudlende engasjement. 
Den krøllete vokalisten tar seg til og med tid til å spørre om vi har det fint og legge fra seg gitaren, før han synger sin enkle, men trivelige tekst om å savne tiden på ungdomsskolen. 

De hippe indie-sveisene og bare olashorts-lårene får endelig noe de kan danse til, og bedre blir det med popperlen "Tonight's The Kind Of Night". 
Det er ikke mye å utsette på gjennomføringen til Noah and The Whale, men det er ikke så mye å feste seg ved heller. 
Bandet tar seg lite tid til å snakke med publikum, gitarist Fred Abbott ser ikke ut til å forstå at han står på en scenen foran tusenvis av folk og det tas ikke en eneste gang initiativ til noen som helst publikumsaktivitet. 

Noah and The Whale er kanskje ikke et fyrverkeri på scenen, men rent musikalsk leverer de godt. 
Om enn litt slapt, så veldig, veldig koselig. 
