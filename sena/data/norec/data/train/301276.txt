Sjarmerende fra vaskekte countryrøvere fra Bergen
Empty Bottles Broken Hearts spiller kompromissløs, tidsriktig 50-tallscountry - og hurra for det. 

ALBUM: 
Det ville vært enkelt å avfeie bergensbandet Empty Bottles Broken Hearts som håpløse romantikere og retrofantaster og til og med skamløse kopister, men det er ikke mulig. 

De er for sjarmerende og flinke til det, dessuten virker det som om låtene på dette albumet kommer fra innerst i hjertet. 
Som gode countrysanger skal. 

Ekte vare 
Og EBBH setter premissene med en gang: 
De spiller honky tonk «uten å falle i alternativ country-fella, uten festingen, bare med fokus på den deprimerende delen. 
(...) La meg høre lystig musikk med deprimerende tekster mens jeg drikker meg selv fra sans og samling»,som de selv skriver. 

Det er lenge siden jeg har hørt noen dyrke denne siden av countrymusikken så til de grader. 
Hurra for det! 

The Byrds 
Det er mye som tyder på at bandnavnet til den nye Bergen-tilveksten kan være tatt fra en innspilling med The Byrds fra 1968, fra en av de første countryrock-albumene som ble gitt ut, «Sweatheart Of The Rodeo». 
«You're Still 
On My Mind» (skrevet av Luke McDaniel) åpner på klassisk vis: 
«The jukebox is playing a honky tonk song». 

I sangen forekommer også tekstlinja «An empty bottle, a broken heart, and your'e still on my mind». 

Men vi skal enda lengre tilbake for å finne kilden eller åren til disse låtene — som for øvrig er skrevet av fem av bandets sju medlemmer, sånn ganske likelig fordelt dem imellom. 

Eldre countryhelter Inspirasjonskilder er blant andre Hank Williams og Kitty Wells fra 50-tallet og Buck Owens og Loretta Lynn fra 60-tallet. 
The Byrds er også ganske opplagte helter. 
Og — EBBH er nesten rørende tradisjonstro. 

Andre mulige referanser som har spadd i samme bed er den amerikanske nytradisjonalisten Heather Myles og, her hjemme, Motorpsychos Tussler-prosjekt og bergenseren HP Gundersens to soloplater — mens Ida Jenshus blir altfor moderne i dette selskapet! 

Tematikken Låtene på «Here's Empty Bottles Broken Hearts» har også samme tematikk som de gode sangene fra den tida, der menn var menn — som tøyde strikken så langt det var mulig, og kvinner var kvinner — som ventet tålmodig en stund før de slo kraftig tilbake (og låste døra). 

Herlige titler 
I lys av dette konkurrerer EBBH med gamle honky tonk-stjerner som George Jones når de leverer titler som går rett inn i tradisjonen: 
«Just Can´t Seem To Get Up Off The Floor (Anymore)», «Why Did You Have To Look This Way Tonight» og «One Hand Round The Bottle (And One Foot In The Grave)», den siste med tekstlinjer som «Let me tell you, honey, you can spend you're money till you pass out on the floor / But if you keep on drinking, don't you dare come thinking you can knock on my front door». 

Trist 
Og — det blir ikke stort tristere, og lengselen blir ikke sterkere, enn på «Cold Side Of The Bed» og duetten «I Fall Apart» 
(«I can make you're salt mine rich with my tears»). 
Det er ikke Gram Parsons og Emmylou Harris, men det er et godt forsøk. 
Og om soundet ikke akkurat er originalt, er det utrolig bra skamløst «stjælt» — og spilt på en sjarmerende, rufsete og skeiv måte. 

Men vi snakker ikke om noen langspiller her. 
Albumets ti låter klokker inn på 28 minutter. 
Less is more... 

Spiller på Martinique i Stavanger 13. mai, Mono i Oslo 19. mai og Familien i Trondheim 20. mai. 
