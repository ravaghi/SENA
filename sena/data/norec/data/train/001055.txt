Tungrodd, men godt
Jenny Wilson: 
Hardships! 

Setter du av litt tid til fru Wilson, er det verdt innsatsen. 

Anerkjent, sofistikert svensk pop! 
Hardships! er vanskeligere å like Jenny Wilsons unike solodebut Love And Youth. 
Den gang sang hun om tenåringer. 
Nå er det mer om mødrene, og hverdagen er ikke bare lett, skal vi tro lyden av Jennys hverdag slik den klorer seg fast i spora her. 

Nok en gang virvler spennende arrangementer rundt Jennys stemme - kanskje nordisk pops kuleste. 
Men mellom sangene sniker lengselen etter sangene fra forrige gang seg inn. 
Du veit: 
Den typen som kan pakkes inn i hva det skulle være, og uansett framstå som en ny "Girls Just Want To Have Fun"; sett den på på fest, og alle jenter vil danse. 
Den typen melodier mangler på Hardships!. 

Likevel: 
På tredje-fjerde tur ut med kaptein Wilson, viker lengselen til fordel for fascinasjonen over igjen å være hos henne. 
For hun skriver og synger usentimentalt og ekte om salte tårer. 
Og hun har et svingende piano som heier på henne i kampen. 

"Only Here For The Fight": 

Har du tid til å la denne plata vokse på deg, er det finest å ha både Love And Youth og Hardships!. 
Vi kan rope på loff, men trenger grovbrød også. 
