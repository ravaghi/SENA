Vi har kjørt Peugeot RCZ R
1,6 liters bensinmotor og 270 hestekrefter! 
Det er oppskriften på Peugeots kjøreglade minirakett. 

VENCE, Frankrike. 
På utfordrende og til tider isete veier i Sør-Frankrike fikk vi oss en underholdende bilopplevelse med nykommeren fra Peugeot: RCZ R. 

For dette er en bil som flytter grenser. 

Ut av den etterhvert velkjente 1,6-liters motorblokken har ingeniørene hentet 270 viltre hester, og dermed har bilen omsider fått de kreftene den fortjener. 

Raskest noensinne 

Det betyr samtidig at dette faktisk er Peugeots raskeste serieproduserte bil noensinne. 

Onde tunger vil kanskje ymte frempå med at det sier litt om tidligere tiders Peugeoters beskjedne ytelser, men uansett: 
Dette er bra. 

Bilen blir også enda litt sprekere enn vi trodde da vi annonserte nykommeren, med bilder av en konseptbil, tidligere i år. 
RCZ R er en ny toppversjon av den morsomme lille sportsbilen RCZ, som vi satte stor pris på da vi kjørte den. 

1.6 - 270 

Peugeot RCZ 
R ble første gang vist på det årlige megatreffet i England, som går under navnet Goodwood Festival of Speed, og der vakte RCZ R berettiget oppsikt. 

Med 270 hestekrefter er RCZ R den kraftigste produksjonsbilen fra Peugeot til nå. 
0 til 100 går unna på 5,9 sekunder. 
Toppfarten er elektronisk begrenset til 250 kilometer i timen. 
Med en litereffekt på 169 hestekrefter per liter slagvolum befinner vi oss i det øvre sjikt av hva som i dag finnes blant produksjonsmodeller - Mercedes slo i så måte nylig alle rekorder med sin A 45 AMG som henter 360 hester fra to liter slagvolum. 

Dreiemomentet på 330 newtonmeter er tilgjengelig hele veien fra 1.900 til 5.500 omdreininger. 
Og det merket vi godt - dette begrenser nødvendigheten av å gire ned ut av krappe svinger, for eksempel. 

Bilen klarer seg ifølge produsenten likevel med et CO2-utslipp på 145 gram per kilometer ved blandet kjøring. 
(Forbruk: 0,63 liter per mil). 
Men vi kan skrive under på at vårt forbruk under testen var langt høyere enn som så... 

Rigget for ytelser 

RCZ R har en ny spoiler som gir økt marktrykk på bakhjulene, og vekten er redusert med 17 kilo i forhold til den hittil sterkeste RCZ, som yter 200 hestekrefter. 
RCZ R veier ikke mer enn 1.280 kilo, noe som tilsvarer drøyt 4,7 kilo per hestekraft. 

Bilen er også en centimeter lavere enn de andre versjonene og er utstyrt med 19-tommers felger. 
Ett eksosrør på hver side understreker denne bilens sportsbil-ambisjoner. 
Felgene er en halv tomme bredere enn standard 19-tommer, og sammen med det lavere tyngdepunktet og dekk av typen Goodyear Eagle F1 Asymmetric 235/40-19, er dette med på å forklare at veigrepet er blitt så bra. 

Har grep til tusen 

RCZ R sitter godt på veien og er overraskende lite understyrt. 
Den har også fått et nytt chassis tilpasset den økte effekten. 
En Torsen differensialbrems sørger for effektiv utnyttelse av motorkraften, noe de oppgitte ytelsene kan tyde på lykkes i fullt monn. 

Imponerer 

Stivere fjærer, dempere tilpasset en høyere grad av sportslighet, en anelse mer negativ cambervinkel på hjulene - og altså i tillegg den tidligere nevnte TorSen-differensialen, har som kombinert oppgave å sørge for at bilen klarer å takle tilleggsdosen av krefter. 
Vi ble rett og slett imponert over jobben som er gjort. 
Nytt innsug og eksosanlegg er designet med tanke på å løfte kjøreopplevelsen også lydmessig. 
Vi synes da også at lyden er adskillig mer sportslig enn det man ellers ville forvente fra en rekkefirer på 1,6 liter. 

Oppgradert utstyr 

Generelt på utstyrssiden har RCZ R gjennomgått en rekke oppgraderinger. 
Interiøret er nytt og setene er trukket i nappaskinn og Alcantara. 
Røde sømmer går igjen i både seter, dashbord og dører, rattet er mindre og girstangen er kort. 
RCZ R kan for øvrig leveres med blankt, sort tak som på vår testbil, eller med tak i karbon. 

Salget begynner i januar 2014. 
Da får vi også vite prisen. 
Dagens toppmodell, RCZ med 200 hestekrefter, koster 458.000 kroner. 
Hvis vi tar høyde for økt effektavgift samt noe redusert vektavgift, i tillegg til at bilen er heftigere rigget og bedre utstyrt, tipper vi at den vil ligge på rundt 600.000 kroner. 

Men til sammenligning koster en Audi TTS med 272 hestekrefter fra litt over 800.000 kroner - riktignok med firehjulsdrift. 
