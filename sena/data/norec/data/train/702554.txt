Derfor bygger fedre konserthus
Samvittighetsfulle fedre bruker milliarder av samfunnets penger for at ikke døtrene deres skal risikere å møte Vince Vaughn. 

Katastrofe-filmen med Jennifer Aniston og Vince Vaughn ble virkelig et eksempel på at Tingen i Tangen mangler. 
Filmen starter med at JA og VV tribunekrangler. 
I neste scene samboer-krangler de. 
Innimellom de to innledningsscenene finnes en hel film om hva som egentlig fikk det usammenhengelige paret til å funke, men det får vi aldri se. 
«The break-up» er en film om udokumentert og usannsynlig følsomhet – og dessuten ville Jennifer Aniston aldri kysset en mann som antakelig har sex mens han tygger løkpølse. 

Vaughn er en Porky's-figur, men «The break-up» er en Friends-hysterisme, så han passer ikke der. 
Filmen illustrerer hvordan Gud forhindrer at mennesker møtes ved at noen går på stadion og noen i konserthuset. 
Den egentlige grunnen til at vi bygger konserthus er at Eiganes-piker aldri skal treffe gutter som heller rekesalat på sushi. 
Vaughn spiller en sitcom-idé, og han burde ha sitt eget show med Budweiser og skitne sokker ved 17-tida på TV3. 
Han er en mann som kan kjøpes i antikvariater med tresete. 

Egenntlig er denne filmen en gjentakelse av «War of the roses» med Michael Douglas og Kathleen Turner. 
To som omsider har flytta inn vil ikke flytte ut igjen, og så bor de side om side som om FN hadde plassert dem der for at ikke møtene i Sikkerhetsrådet skal bli rolige de neste femti åra. 

Men filmen har gode biroller, som sitcoms ofte har. 
