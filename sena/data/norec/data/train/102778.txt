The Terrifieds, «Binky»
Schaus tumleplass. 

Når Kristoffer Schau ikke er opptatt med å være Norges morsomste moralist, har han en tendens til å rocke fra seg. 
Hans nye band har en ryggrad av ringrever i powerpopfaget, og hinter om at Schau har blitt letter til sinns; dette er hundre prosent uforpliktende moro. 

Riffene og melodiene er langt ifra originale, men jevnt over hektende, levert med entusiastisk punch og et driv som ikke ligger lysår unna Jokke & Valentinerne. 
Schaus vokal er robust, det samme kan sies om engelsken hans, noe som egentlig bare understøtter det upretensiøse preget. 

Bæsjehumoren i «Pretty Please» kunne han strengt tatt hoppet over, men det er litt fint å vite at Schau fortsatt ikke tar lett på dette med kropp. 

BESTE LÅT: 
«The Long Ride» 
