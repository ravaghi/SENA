Sober skildring av stillferdig rushelvete
«Når jeg faller» skjærer til beinet og viser fram menneskene som rammes av en persons heroinavhengighet. 

Når jeg faller 

Sjanger: 
Drama 

Skuespillere: 
Preben Hodneland, Marius Aandal Pedersen, Alexandra Gjerpen, Vidar Sandem, Morten Svartveit 

Regi: 
Magnus Meyer Arnesen 

Norge, 2018 

Lengde: 1 t. 33 min. 

Aldersgrense: 
12 år 

«Når jeg faller» var Magnus Meyer Arnesen eksamensfilm ved Den norske filmskolen, og ble plukket ut som avslutningsfilm ved filmfestivalen i Haugesund i år, en plassering som aldri tidligere har blitt viet til en film produsert ved en filmskole. 

Det blir fort tydelig hvorfor nettopp denne har sluppet igjennom nåløyet. 
Arnesen forteller sin forholdsvis enkle historie om den heroinavhengige Joachim på en usentimental og nedstrippet måte, uten å noensinne miste menneskene bak elendigheten av syne. 

Mye står og faller på hovedrolleinnehaver Preben Hodneland, som gjør en overbevisende og ofte hjerteskjærende tolkning av Joachim. 
Offisielt sett har Joachim lagt rusmisbruket bak seg, etter å ha sonet en fengselsdom. 
Han jobber som kokk på en flott restaurant, og skjuler misbruket for alle, både kolleger og familie. 
Faren og broren forstår åpenbart hva som foregår, og håndterer det på hver sin måte. 
Den skadeskutte familien klarer på et vis å fungere til tross for denne ulykkelige situasjonen, helt til Joachim plutselig overtar ansvaret for sin sønn. 

Her må det tilføyes at manuset har tatt seg noen lettvinte friheter. 
At en tidligere narkoman og kriminell plutselig skal bli eneforsørger for en sjuåring han ikke klarer å kjenne igjen når han henter vedkommende på skolen, er litt vanskelig å tro på. 
Det samme er bihistorien om barnets mor (Alexandra Gjerpen) som må ha fått tidenes mest effektive strafferettslige behandling. 

Men ok, det er ikke avgjørende for kraften i filmen ellers. 
Arnesen formidler på mesterlig vis dynamikken mellom Joachim og den «nye» sønnen, håpet som tennes og brister, avgrunnen som aldri er langt unna. 
Det er ofte vondt å se på, men det viser også at det finnes håp, så lenge man slipper å takle alt det vanskelige alene. 
