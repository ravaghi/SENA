The Hold Steady:«Boys And Girls In America» 

(Vagrant/VME. 
Genre: Rock) 

Denne New York-kvintetten har mottatt en rekke lovprisninger for dette, deres tredje langspiller. 
Og The Hold Steady er virkelig et band det er lett å like; deres spritstenkede, barpianokrydrede rock 'n' roll er hjertevarm og sjarmerende, tidvis oppriktig rørende i sin omgang med problemer relatert til fylla og, ikke minst, ungdommelig kjærlighet. 

De forsyner seg rikelig av Bruce Springsteens «Born To Run»-estetikk, slik så mange gjør for tiden. 
Men i enda større grad minner de om et av nittitallets mest ufortjent glemte band: 
Urge Overkill, som i sin tid revitaliserte radiovennlig kraftrock ála Cheap Trick. 
Ikke minst har vokalist Craig Finn den samme slitne, rustne røsten som Nash Kato hadde, et svært effektivt instrument for rock av denne typen. 

Låtene er gode, bandet er tøft, men «Boys And Girls In America» lider under en altfor veik og ullen produksjon. 
Oppmerksomheten bandet nå blir til del vil imidlertid sørge for at budsjettene er rake i ryggen til neste gang de gir ut plate; forhåpentlig er alle de øvrige elementene intakte når den tid kommer. 

ANBEFALTE KJØP: 
«Hot Soft Light», «Massive Nights», «Chillout Tent» 
