Test av Ford Focus ST:Lykkebilen 

Denne bilen er langt fra samfunnsmessig korrekt. 
Men du verden så godt humør man blir av den. 

Ford Focus ST har en klang blant kjennere av GTI-biler. 
Dette er bilverdenens svar på stæsja Grandiosa: 
Man tar en ganske vanlig modell i kompaktklassen, utstyrer den med noe av det beste fra de øverste hyllene, og vips så har man en bil som er ganske rally - i både understell - og pris. 

VG har testet folkeråtassen sammen med teknisk konsulent i NAF, Dag Edvardsen. 
Han har mer enn 40 års erfaring som fast biltester for NAF-bladet Motor og VG. 

Ford Focus ST er stinn av krefter levert av Fords egen firesylindrede bensinmotor. 

Avfjæringen er stivet opp, understellet er sportslig, styringen suveren og setene gir utrolig god støtte, selv om du legger denne bilen hardt inn i sving etter sving. 

Og alt er rammet inn av den skrikende intense lanseringsfargen tangerine scream. 

Ford Focus ST i ny versjon - den forrige kom i 2006 - er en meget god mix av en familiebil og kjøremaskin. 

Rett over dørstokken med en selvlysende rød ST-logo nedfelt er et formsydd førersete med åtteveis elektrisk innstilling. 
Herfra tar du kommandoen over 250 hestekrefter, som kommer til deg akkompagnert av en fintunet brummende motorlyd. 

Ford Motor Norge regner med å selge minst 50 av Golf GTI-konkurrenten. 

Her er våre vurderinger: 

Førermiljø: 
Bøttesetene er rally, formstøpt og med fantastisk sidestøtte. 
Bra sikt alle veier. 
To koppholdere i midtkonsollen. 

Kjøreegenskaper: 
Girkassen er tettsteget og du smekker og kjapt inn girene. 
Motoren spruter og styringen er presis, du får raske beskjeder via rattet for hva som skjer under hjulene. 
Styringen er svært direkte, du trenger ikke vri mer enn litt under to runder på rattet for fullt rattutslag. 
Svingradiusen virker for stor og ødelegger noe for bilens smidighet. 
Forhjulene drar under hardt pådrag. 
Ulempen med den sportslige avfjæringen er at du merker hver eneste lille ujevnhet i ryggen. 
Men det er jo sånn det skal være. 

Plass: 
Normalt bagasjerom. 
Sportssetene tar noe mer plass enn vanlige seter. 

Miljø: 
Bedre enn de andre på forbruk og utslipp (se tabell), men du vil antakelig være langt unna fabrikkoppgitt forbruk på 0,56 liter per mil. 

Sikkerhet: 
Toppscore i EuroNCAP. 
Fått priser for sine mange sikkerhetssystemer. 

Å eie: 
Erfaringsmessig holder slike biler seg rimelig godt i pris, ifølge NAF, selv om markedet er begrenset. 
Ford-eierne er bare på 19. plass over Norges mest fornøyde bileiere, ifølge NAF Motors Autoindex. 

Pris: Moroa koster. 
Testbilen koster over 500.000 kroner med utstyr. 
Det er omtrent dobbelt så mye som den best utstyrte varianten med enlitersmotor og 125 hestekrefter. 

Design: 
Senterkonsollen er ganske «full» og med mange ulike materialvalg. 
Vi opprettholder likevel sekseren for stilig, sporty og kraftfull ytre design - sjekk de doble avgasspipene! 
Og ikke minst den spesialdesignede motorlyden som er prikken over i-en. 

(Hovedterningen er ikke et gjennomsnitt av delterningene. 
Vi har lagt mest vekt på motor og kjøreegenskaper). 
