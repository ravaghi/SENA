Plateanmeldelse:Plumbo - «Kom som dæ sjæl» 

Hustrente harryer. 

ALBUM: POP/ROCK Plumbo: 
«Kom som dæ sjæl» (Piraya/Bare Bra Musikk) 

Trønderrock er selvsagt en for alvorlig sak til kun å bli overlatt til trøndere. 
Det skulle bare mangle at ikke også harry-kraftsentrene Vestfold og Østfold gjorde sitt for å holde oppkaststrømmen på «lokkalet» flytende. 

I anledning «Kom som dæ sjæl», Sande-bandet Plumbos femte studioalbum, er turen således gått til Halden. 
Nærmere bestemt Ole Evenruds idylliske studio tett inntil svenskegrensen. 
(De som tror at «harrykulturen» er særnorsk, kan umulig ha besøkt broderfolkets småsamfunn). 

Jeg vedder en kasse kaniner på at det er han - Evenrud, altså, den uforbederlige kommershora (smilefjes) - som har foreslått en norsk utgave av Peter Wolfs fine lille 1980-tallshit «Come As You Are». 

Det er «I'Dole» som står for den norske teksten på dette tittelkuttet, som vanskelig kunne hatt «more cowbell». 
Og han har skrevet mer. 
Deriblant refrenget på albumets mest urtypiske Plumbo-øyeblikk, «Helt Texas»: 
«Med hæla i taket og huet i dass». 
Evenrud skal nok ha mye av æren, subsidiært skylden, for at «Kom som dæ sjæl» oppleves som Plumbos mest finslepne album så langt, relativt sett. 

Det er ingen skandaler å spore. 
Det villeste som skjer - om vi ser bort fra hodet i toalettet - er at «gutta» drar på fisketur i «Tia går», og «ikke skifter sengetrekk». 
For øvrig et av platens mest fengende kutt. 

Ja, to «ektefølte» ballader på rappen - «Hold rundt meg i natt» og «Mine barns bein» - truer i noen øyeblikk med å gjøre albumet i overkant kultivert. 

«Hilux lasteplan» er også den svært sentimental. 
Om den verste tragedien som kan ramme et menneske, nemlig det å flytte til - æææsj - Oslo. 

Ikke nok med at låten høres ut som Åge (Aleksandersen). 
Den navnedropper ham også. 
Plumbo ser nok gjerne at den blir deres svar på D.D.E.s «E6». 

«Vandrern» og «Kanskje i natt» er mer av bandets sidrumpede folkrock. 
Sånn alt i alt skal det imidlertid sies at den irske fløyta får hvile mer enn vanlig er, til fordel for det mer trøndertypiske trekkspillet. 

Bandet melder seg også på i den tilsynelatende stadig pågående konkurransen om å «levere» en «alternativ OL-låt». 
«Sånn gjør vi det» er pompøs og vulgær, og kunne som sådan lett gjort jobben. 

BESTE LÅT: 
«Kom som dæ sjæl» 

MORTEN STÅLE NILSEN 
