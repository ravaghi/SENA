TEST:Philips 46PFL8505 

Det er synd å si det, men dette eksemplaret er foreløpig det eneste i Norge. 
Heldigvis slipper du å vente lenge. 
NB: TV-en er i butikk, og ny pris er satt! 

8505 er en splitter ny modell som blir lansert denne våren, og er du på jakt etter en ny TV er det bare å glede seg – for den overbeviser stort. 

Oppdatert 26/5: 
8505 selges nå til 8.888 kroner, noe vi har en egen sak på: 
Les mer her! 

Forgjengeren 46PFL8605 likte vi i DinSide så godt at vi kåret den til det beste kjøpet i mellomklassen i 2010, og i det siste har vi sett den helt nede i 10.000 kroner. 
Det er rett og slett en meget bra pris for deg som er over snittet opptatt av lyd og bilde. 

Men ikke alt var perfekt på 8605, og den største svakheten var det kraftige gjenskinnet som kom fra den speilblanke glassflaten foran panelet. 

Det er derfor ingen overraskelse at det er dette problemet Philips har løst med nykommeren 8505. 

God antirefleks 

Svært mange TV-modeller er nemlig utstyrt med en glassplate foran panelet. 
Den store fordelen er at dette øker den opplevde kontrasten, noe de aller fleste kunder liker. 
Ulempen er dessverre at glassplaten alltid vil deg gjenskinn fra panelet, og det er det ikke alltid du merker før du har montert opp TV-en hjemme i stua. 

På 8505 har derfor Philips fjernet glassplaten, og i tillegg utstyrt TV-en med et antireflekterende belegg. 

Se bilder av TV-en og fjernkontrollen her: 

I praksis har 8505 nå like lite gjenskinn som toppmodellen 9705, og det er bare å slå fast at dette er en STOR forbedring: 
Selv med to lamper direkte over TV-en er det her lite refleksjoner å spore, så har du en TV-stue med mange vinduer er dette definitivt verdt å merke seg. 

Vi gir også Philips pluss i margen for at dette ikke har gått på bekostning av TV-ens gode sortnivå, det er nemlig fortsatt på plass. 

Og det er mer 

I tillegg til antireflekterende panel har 8505 fått aluminiumsfinish, noe som gjør at TV-en både ser og føles enda mer eksklusiv ut. 

Bortsett fra dette er den altså identisk med 46PFL8605, og det betyr at du her får en 3D-klar full HD-TV med 200Hz oppdatering og responstid på 1ms. 
Bildekvaliteten er det forøvrig lite å utsette på, og spesielt den gode lysstyrken og det formidable sortnivået trekker opp. 
(På TV-ene til Philips anbefaler vi imidlertid at du reduserer skarpheten noen knepp, og setter Natural Motion på minimum.) 

Som vanlig på de gode modellene til Philips får du også Ambilight-funksjonen. 
8505 har denne på sidene (Ambilight Spectra 2), og Ambilight lyser kort fortalt opp sidene av TV-en i takt med innholdet som vises på skjermen. 
Vi liker funksjonen godt, og mener den er behagelig for slitne øyne. 
Som på 8605 og 9705 vil nå også Ambilightfunksjonen ta høyde for hvilken farge du har på veggen. 
Tidligere fungerte den kun på hvit bakgrunn, men nå velger du altså farge ut fra et fargekart og vips – så er du i gang. 

Du ser eksempler på Ambilight-funksjonen i praksis i bildespesialen, og du kan også lese mer om Ambilight her. 

Bildespesialen viser TV-ens skjermmenyer og innstillingsvalg: 

Konklusjon 

Med 8505 har Philips ganske enkelt gjort en god modell enda bedre: 
Du får et godt bilde, svært god lyd til å være en så tynn TV, og designet har også fått seg et løft. 

I praksis er det nå kun to ting vi skulle ønske var på plass: 
3D-senderen skulle vært innebygget (vil du se på 3D må du her kjøpe 3D-sender og 3D-briller i tillegg), og Philips burde ha støttet langt flere videoformater via USB-inngangen. 

Teståret 2011 har imidlertid nettopp startet, så før vi får sett på konkurrentenes nye modeller gir vi ikke mer enn en femmer på terningen. 
At 8505 er et anbefalt kjøp er det likevel ingen tvil om. 

PS: 
Fra Philips har vi fått oppgitt en anbefalt startpris på 14.995 ved lansering, det er en pris vi regner med vil synke til rundt 13.000 når butikkjedene begynner å konkurrere om kundene. 

Oppdatert 26/5: 
8505 selges nå til 8.888 kroner, noe vi har en egen sak på: 
Les mer her! 
