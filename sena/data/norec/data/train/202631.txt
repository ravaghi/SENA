Vi har kjørt nye Nissan X-Trail
LISBOA: 
Nissan ruster kraftig opp på crossover/SUV-fronten og står nå sterkt i Norge med nye X-Trail. 

Da vi første gang så bildene av nykommeren, tenkte vi: 
Glem Nissan X-Trail. 
Dette er nemlig Nissan X-Trail! 
Det er slik den egentlig skal se ut. 
Og hva er så nye X-Trail? 

Jo, en flunkende ny folke-SUV som kommer til å konkurrere med markedsledere som Mazda CX-5 og Toyota RAV4. 

Men også med Mitsubishi Outlander - Nissan X-Trail kan nemlig nå fås med en tredje seterad, hvilket er en sjeldenhet i folkesuv-klassen. 

Måtte fornye seg 

Mange nordmenn har satt pris på X-trails over gjennomsnittet gode fremkommelighet og røffe stil. 
Men den var de siste årene blitt forbikjørt av en rekke mer tidsriktige konkurrenter. 
Nissan måtte komme med noe nytt for å hevde seg i denne klassen igjen. 

Det har de nå gjort. 
Og vi tror de har gode forutsetninger for å lykkes. 

Nissan har som mål å være ledende på SUV/Crossover. 
Dessverre importeres ikke den store Pathfinder hit, vi vet heller ikke om den nye Murano kommer. 
Men Qashqai er allerede på plass, og Juke er blitt kraftig fornyet - denne fikk vi også anledning til å testkjøre i Portugal og vi kommer tilbake til dette i en egen artikkel. 

Ny stil 

Designen på nykommeren er et klart stilbrudd i forhold til forgjengeren. 
Da forrige generasjon ble lansert fikk vi inntrykk at de hadde glemt designbiten og bare satt sammen en bil etter ingeniørenes spesifikasjoner. 

Røff, men sivilisert 

Men nå synes det at designteamet har vært i aktivitet og resultatet oppleves som både i tråd med dagens tidsånd og som et hint til bilens misjon: 
Å kunne takle røffere underlag enn vanlige veier og bygater. 

Fleksi-egenskaper 

Også fleksibiliteten og allsidigheten er blitt utviklet videre i nye X-Trail. 
Den har blant annet fått et dobbelt bagasjeromsgulv som gir fleksible oppbevaringsalternativer. 
Bagasjeområdet kan deles inn i et øvre og nedre område med et håndgrep. 
I øvre stilling kan gulvet holde inntil to 10-kilos kolli, og i nedre stilling 75 kilo. 

Denne delte bagasjeløsningen gjør det mulig å oppbevare for eksempel en sportsbarnevogn på undersiden, og samtidig bruke bagasjeplass på oversiden til mindre, lettere gjenstander. 

Nødseter 

I seterad nummer to finner vi to adskilte deler på hver side av en midtseksjon. 
Seteryggens helling kan varieres i åtte trinn bakover/forover og setene kan individuelt flyttes i lengderetningen. 
Imidlertid er baksetene av typen 40/20/40, slik at midtpassasjeren har en lavere grad av komfort enn de to på siden. 

Tredje seterad, som er tilleggsutstyr, kan felles forover for å øke bagasjeplassen bak. 
Der sitter man for øvrig noe høyere, for bedre utsyn. 
Det dreier seg om utpregede nødseter, eller for barn over barnesete-alder. 

Effektiv motor 

Vi kjørte X-Trail med 1,6-liters dieselmotor på 130 hestekrefter, hentet fra det fornyede lageret Nissan deler med alliansepartner Renault. 
Det er kun denne som inntil videre er tilgjengelig, hvilket var litt skuffende - det hadde vært bra med i det minste et bensin-alternativ. 
Dette er annonsert til neste år. 
Det skal bli en 1.6-liters DIG-T bensinmotor på 160 hestekrefter. 

Dette betyr sannsynligvis at 1,2-literen (115 hestekrefter), som tilbys i nye Qashqai, er blitt bedømt for snau. 
De gamle 2.0- og 2.5-bensinmotorene som tilbys andre steder, også på den nye modellen, står ikke på programmet her - de er langt fra å tilfredsstille aktuelle utslippskrav. 

Liten og sterk 

Det gjør derimot de nye, moderne motorene, som 1,6-literen vi kjørte er et eksempel på. 
Ved å redusere friksjon som stjeler effekt i bilens drivverk, får man minst like gode ytelser som tidligere med redusert størrelse på den nyeste generasjonen av motorer. 
Altså: 
En mindre motor som gir samme effekt som en større motor, men med bedre økonomi og mindre utslipp. 
Oppskriften på downsizing, altså - en trend som har bredt stadig mer om seg de senere årene. 

Motoren holder helt greit mål i denne bilen med sine 130 hestekrefter og 320 newtonmeter - et dreiemoment som gir god trekkraft i hele mellomregisteret. 
0 til 100 kilometer i timen tar 11 sekunder i versjonen med firehjulsdrift, som vi kjørte. 
Med bare drift på forhjulene blir den en anelse kvikkere. 

Fornyet firehjulsdrift 

X-Trail er tilgjengelig både i versjoner med kun forhjulsdrift, og med firehjulsdrift. 
Ifølge Nissan er bilens 4x4-system ytterligere forbedret på nye X-Trail. 
Vi fikk ikke satt det på de helt store prøvene under lanseringen i Portugal - det produsenten kalte «offroad-løype» var en helt utmerket og plan grusvei. 
Men teknisk ser det bra ut og vi vet at Nissan har erfaring med effektiv firehjulsdrift. 

Instillings-valg 

Nissan kaller systemet All Mode 4x4i. 
Med styring via et dreiehjul på midtkonsollen gir systemet deg valget mellom 2x4 (forhjulsdrift), Auto-modus, hvor systemet fordeler momentet etter behov, eller Lock, som gir permanent firehjulsdrift. 

Noe en del, særlig nordmenn, vil savne, er per i dag muligheten for å kombinere dieselmotoren og firehjulsdrift, med automatgir. 

Kjøreopplevelse 

Først og fremst: 
Nissan X-Trail er verken bråkete eller ukomfortabel, selv om Toyota RAV4 og Mazda CX-5 er enda bedre på begge disse områdene. 

Man sitter bra i bilen og komfortnivået er ellers på det jevne, men særlig med godt dimensjonerte felger som på testbilen, merkes det relativt stive understellet over ujevnhetene. 

MEN: 
Vi synes dette er en av de mest velkjørende bilene i klassen. 
Styringen er godt avpasset, mer følsom og gir bedre tilbakemeldinger enn mange av konkurrentene. 
Svingvillighet og stabilitet er på godt nivå, krenging er så å si fraværende og Nissans chassiskontroll gjør en god jobb. 
Kjøreegenskaper klart på pluss-siden, med andre ord. 

Up-to-date teknologi 

Teknologien ombord er hevet til et nivå man forventer i en nyutviklet bil i dag. 
Fører og passasjerer skal kunne være fullstendig tilkoblet nettet gjennom det nye NissanConnect-systemet med en rekke finesser. 

I sin nyeste form har NissanConnect utviklet seg til å tilby smarttelefontilkobling slik at eieren er på nett med omverdenen uansett hvor turen går. 
Med dette hører tilgang til en planlagt serie med apper som dekker musikk, sosiale nettverk, underholdning og reise via en 7-tommers berøringsskjerm. 

Turplanlegging 

Den siste generasjonen satellittnavigasjon via Google introduserer en mengde informasjon, fra værmeldinger til lokalisering av bensinstasjoner, hoteller og restauranter. 

«Send to Car»-funksjonen gir føreren mulighet til å planlegge turen hjemmefra og så sende den til bilens NissanConnect-system fra sin PC. 
Systemet omfatter Bluetooth audio -streaming og mobiltelefonintegrasjon samt kontakter for AUX-in og USB. 

I tillegg til mobiltelefonintegrasjon har systemet også Bluetooth audio-streaming. 
Man får tilgang til meldinger som gjennomsnittlig og momentan hastighet, navigasjon med kjøreinstruksjoner, audio-innhold, gjenkjenning av trafikkskilt, «øko»-kjøremeldinger osv. 

Aktivt skjold 

Det er også gjort en innsats på sikkerhetsfronten: 
Nye X-Trail blir således også utstyrt med Nissan Safety Shield med flere sikkerhetsfunksjoner enn det som ble introdusert på Nissan Note da den kom i fjor. 

Autobrems 

Det tilbys nå automatisk nødbremsfunksjon. 
Det er en del av et integrert radarsystem som har tre nivåer for inngrep: 
Først et lydvarsel hvis avstanden til bilen foran minsker raskt, deretter automatisk begynnende innbremsing hvis føreren ikke reagerer, og til slutt kraftig brems om nødvendig. 

I tillegg kommer tretthetsvarsling, filskift- og blindsonevarsling, trafikkskiltgjenkjenning og fjernlysassistent. 
Nissan introduserer også en mer avansert parkeringsassistent som ikke bare måler opp og parkerer bilen for deg samt viser deg omgivelsene på skjermen via 360-graders kamerafunksjon (Around View Monitor), den varsler deg også med lyd hvis objekter i bevegelse kommer nær bilen idet du manøvrerer. 

Konklusjon 

Nissan X-Trail av tredje generasjon er en klart bedre bil på de fleste områder enn forgjengerne. 
Det skulle bare mangle. 

Og i forhold til konkurrentene? 
Det blir ikke lettere å velge i folkesuv-klassen etter hvert som utvalget vokser og bilene bare blir bedre. 
Den nyest ankomne blant de større folke-SUV-ene har mye som taler for seg: 
Tidsriktig design både utvendig og innvendig. 
Praktisk og godt gjennomtenkt interiør med vesentlig høyere kvalitetsfølelse enn tidligere og god fleksibilitet. 
Gode kjøreegenskaper. 
Effektiv dieselmotor. 
Fokus på sikkerhetsprogrammer med mulighet for å utstyre bilen med svært aktuelle og for mange nyttige systemer. 

Vi vet at bilen starter på 304.000 kroner - 313.000 levert Oslo og for øvrig varierende leveringskostnader rundt om i landet - men de øvrige prisene og utstyrsnivåene har vi ikke ennå. 
Så avhengig av hva du er på jakt etter, er det mulig avgjørelsen ikke kan tas før nærmere lansering, som finner sted i Norge i august. 

Video: 
