Stacking
Et dukke(spill)hjem. 

Husker du sånne gamle dukker av tre, som kunne puttes inne i hverandre? 
Jeg husker veldig godt at det stod noen slike matrjoskja-dukker i en hylle hos min bestemor og bestefar. 

De hadde fått dukkene fra Russland, et land langt mot øst - eller så ble jeg fortalt i alle fall. 

Monkey Island-skaperen Tim Schafer har med sitt spillselskap Double Fine Productions kommet med et par interessante titler de siste årene - uten helt å lykkes. 

Originale spillkonsepter har de derimot mange av. 

(PS. 
Double Fine Productions markedsfører seg selv som "The World's most talented and bearded video game development team". 
Godt å se at Schafer ikke har mista humoren i løpet av årene siden Monkey Island.) 

Trist historie 

En gammel stumfilm ruller over lerretet, og vi får se en fattig familie si farvel til sin far. 
Han må ut å jobbe for å tjene penger til sine stakkars små. 

De hører aldri fra han igjen, og barna må ut og jobbe for føden. 

Og jaggu, tror du ikke de blir kidnappa? 
Dermed må minstemann ut på eventyr for å redde familien. 

Dette gjøres ved å utforske en fantasifull verden, som henter inspirasjon fra det viktorianske England og steampunk-estetikk. 

бабушка 

Det spesielle er at alle figurer du møter (inkludert deg selv) er en matrjoskja-dukke! 

Hva er det, spør du? 
Det er sånne tredukker som er hule på innsiden, og du kan dermed plassere mindre dukker inne i de større ("stacking" journ. 
anm.). 

(trykk på bildene til høyre for stor versjon) 

I spillet Stacking kan du enkelt hoppe inn i dukker som er hakket større enn deg selv, og ta over deres egenskaper. 

Noen kan skremme andre dukker, mens andre har ubrukelige egenskaper som å drikke te. 

Tungt kamera 

Jeg nevnte i stad at spillet starter med en film, som setter oss inn i spillets fortelling. 
Denne filmen er alt for lang - og jeg begynte å kjede meg litt (allerede under åpninga!) 

Spesielt fordi det er laget som en stumfilm - uten stemmer, med lett irriterende musikk og med mange tekstplakater. 

Ikke nok med dette, disse filmene er det MANGE av i Stacking. 
Etter en kort stund irriterer jeg meg over at spillet ikke lar meg spille fortellingen i spillet - jeg må se på! 
Det du får lov til å gjøre er å løse puslespillene og oppgavene, det holder ikke i mine øyne. 

Spillet styres i tredjeperson, et helt vanlig grep på moderne eventyrspill. 

Problemet er at kameraet er lite følsomt, og figurene beveger seg i en merkverdig fart. 
Jeg endte opp med å kollidere ofte, og det gikk ut over spillbarheten når spillet ba meg bevege meg forsiktig eller nøyaktig. 

Selv etter at jeg justerte det som kunne justeres i menyen var det vanskelig å styre min lille matrjoskja-dukke. 

Verdt pengene 

Det som gjør at jeg spiller videre, er fortellingen - og all humoren Schafer og hans team har puttet inn i den. 

Selv om det er en nitrist affære, går ting din vei etter hvert - om du gjør de riktige tingene selvsagt. 

Alle de tullete sidefigurene, dialogen og oppfinnsomheten i oppdragene redder Stacking fra en teknisk katastrofe. 

Du får mye spill for pengene, og jeg kosa meg fra start til slutt - med humoren og utfordringene. 
Alle mellomfilmene la en liten demper på opplevelsen, og kamerastyringa burde blitt laget på en annen måte. 

Spillet ble testet på Xbox 360, men er også tilgjengelig på Playstation 3. 
Stacking kan kun lastes ned digitalt, og finnes dermed i Xbox Live-butikken og PSN-butikken. 

Kommentarfeltet finner du rett under her, laster du ned spill til Xbox360 og PS3? 
