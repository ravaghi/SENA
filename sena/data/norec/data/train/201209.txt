TEST:Oppdatert Toyota Prius 

Prius Plug-in står for døren, men i mellomtiden oppdaterer Toyota vanlige Prius. 
Vi har testet. 

Det er nok den ladbare utgaven av Prius, med tilnavnet Plug-in Hybrid, som det knytter seg mest spenning til hos Toyota-interessenter nå i disse dager. 
Men ikke glem vanlige Prius heller. 
For den er nå oppdatert og fortsatt en interessant bil. 

Prius Plug-in Hybrid kommer i salg hos norske forhandlere i september og er således ikke langt unna. 
På mange måter blir nok det en mer spennende bil, ettersom den får om lag 25 kilometer med ren elektrisk rekkevidde. 
Men den blir også omlag 50.000 kroner dyrere, og vanlige Prius leverer fortsatt imponerende forbrukstall. 
Så er vanlige Prius da verdt å bry seg om? 

Endringene 

Oppdateringen handler i hovedsak om endringer i utseendet, utstyrsnivået og komfortegenskapene. 
Den mest synlige endringen er fronten som har fått nye lykter, ny støtfanger og ny grill. 
Nye lykter er det også bak. 

Innvendig er det også flikket på en hel del detaljer. 
Blant annet er den store infoskjermen oppgradert med høyere oppløsning og endret grafikk. 
Setene har også fått bedre sidestøtte. 
For komforten sin del er det vel så viktig at det er gjort endringer også i understellet og karosseriet for å gi bedre komfort. 
Dempere og foringer er justert og karosseriet har fått bedre avstiving. 

Fra 270.000 

Det er også foretatt en gjennomgang av utstyrsspesifikasjonene, og utstyrsnivået er i følge Toyota jevnt over høyere. 
Det finnes tre nivåer og den billigste utgaven koster fra 270.000 kroner. 
Vi kjørte nivået over, Advance, som starter på 288.000 kroner. 

Det er ikke gjort noen endringer på drivlinjen, slik at forbruks- og utslippstall er de samme som før. 
Det betyr 0,39 liter og 89 gram CO2 for den rimeligste utstyrsutgaven med 15-tommers hjul. 
Velger du en av de dyrere variantene, med 17-tommers hjul, stiger forbruket til 0,40 liter og CO2-utslippet til 92 gram. 
Uansett er dette gode tall. 

Lavt reelt forbruk 

Vi kjørte bilen under varierte forhold og kunne konstatere at forbruket i følge kjørecomputeren over lengre tid og mange turer stabiliserte seg rundt 0,40 liter per mil. 
Vi kjørte litt penere enn vanlig, men slett ikke noen ekstrem sparekjøring. 
Det er imponerende tall, selv om vi ikke tør gå god for nøyaktig hvor presis kjørecomputeren er. 

Innbyr til pen kjøring 

Ellers oppleves drivlinjen som før, det vil si komfortabel, og om nødvendig sprek nok. 
Bilen innbyr uansett til pen kjøring og forsøk på å få forbrukstallene ned. 
Til den type kjøring fungerer også den trinnløse girkassen OK. 
Ved hardere kjøring gir den som alle girkasser av denne typen en litt "slurete" følelse. 
Men ved rolig kjøring, spesielt i lavere hastigheter, gir den veldig god komfort. 
Det bidrar også muligheten til å kjøre på bare strøm til, der man smyger seg nesten helt lydløst av sted. 

Endringene Toyota har gjort i understellet er nok først og fremst merkbare ved direkte sammenligning. 
For vår del opplevde vi Prius fortsatt som en helt grei bil å kjøre, men uten den sportslige følelsen som en del av kompaktklassebilene fremkaller. 
Dette er en enkel og grei bil å håndtere, og den er ikke laget for å underholde føreren spesielt mye på svingete veier. 

Grei komfort 

Fjæringskomforten er helt grei og det samme kan stort sett sies om støykomforten. 
Men det finnes biler med lavere innvendig støynivå enn Prius, spesielt litt oppe i fart. 
Da tenker vi først og fremst på dekkstøy og motorstøy når man gir på litt. 

Blandet kvalitetsinntrykk 

Kvalitetsfølelsen er omtrent som før, det vil si middels. 
Materialene føles litt billige og enkle en god del steder rundt i kupeen. 
Samtidig har man det store og ganske stilige infodisplayet som trekker opp. 
Her får man opp all relevant informasjon om hvordan hybridsystemet fungerer underveis. 
Også den lille girspaken og den svevende midtkonsollen gir særpreg. 

Grei plass 

Plassforholdene i Prius er helt greie, men ikke all verdens med tanke på den utvendige lengden. 
Både den fallende taklinjen og batteriene begrenser plassutnyttelsen. 
Baksetet er likevel OK, i alle fall for de under 180 centimeter. 
Også bagasjerommet er godkjent, og bakseteryggene kan felles ned. 

Bør du vente? 

Prius er fortsatt blant de aller beste hybridbilene på markedet. 
Og oppdateringen har tilført den et lite hakk bedre egenskaper som gjør at den holder ennå noen år. 
Spørsmålet er om det nå er bedre å gå for en ladbar hybrid, som Prius Plug-in Hybrid som kommer om ikke lenge? 
For de fleste vil dette være et økonomisk spørsmål. 
Prius Plug-in vil være en bedre bil enn vanlige Prius i den forstand at den tilbyr langt mer elbil-like egenskaper. 
Ikke minst for de som kjører til jobb og lader der vil det være gull verdt. 

Andre alternativer 

For de som ønsker å spare 50.000 kroner, er vanlige Prius imidlertid fortsatt et godt alternativ. 
Men sjekk også ut Toyotas andre hybridvarianter. 
Blant disse er det Auris hybrid som ligger nærmest, mens Yaris hybrid er den rimeligste. 
