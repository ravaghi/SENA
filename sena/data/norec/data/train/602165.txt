Julestemning for to tusen
Oslo Gospel Choir leverte julestemning som forventet for nær to tusen mennesker i Kilden lørdag kveld. 

Siden starten i 1988 har Oslo Gospel Choir etablert seg som det nærmeste vi kommer en hoffleverandør av julestemning her i kongeriket. 
Ett tusen konserter har de holdt, og et tjuetalls plater har de gitt ut, de fleste nettopp juleplater. 
De har ofte gjestet Kristiansand, i adventstiden som regel med konsert i domkirken. 
For første gang opptrådte de nå i Kilden. 

Kor, solist og band leverte en fremragende konsert lørdag kveld, la det være sagt innledningsvis. 
Som en publikummer sa: 
«De har sunget sammen før». 
Med seksten skolerte stemmer er koret å regne som profesjonelle, også i sin sjanger. 
Repertoaret denne kvelden var naturlig nok preget av korets siste plateutgivelse, fjorårets «Lys imot mørketida», der Maria Haukaas Mittet er solist, som også på denne turneen. 

Jeg tror jeg tør si at jeg knapt har hørt et mer fullkomment lydbilde. 
Hver stemme kunne høres, balansen mellom stemmegrupper var utmerket, balansen mellom instrumenter og kor var perfekt. 
Likevel satt jeg og ønsket meg tilbake til domkirken. 
Der slagverk alltid er et problem. 
Der benkene er vonde som syndestraff. 
Der akustikken for forsterket kor er problematisk. 
Og der du verken før eller etter konserten kan hygge deg med et glass med noe godt i. 

Første desember leste Maria Haukaas Mittet selveste juleevangeliet i Kildens store konsertsal. 
Flertallet av sanger handlet om engler og krybbe. 
Om mangel på plass i herberget. 
Om at jord og himmel møtes. 
Om lys i mørket og lyset som overvinner mørket og alt det der. 
Og det kan så menn godt hende at det skjer i Kilden. 
Men stedet for denne forkynnelsen er og blir kirken. 
Jeg savnet kirkerommet denne kvelden. 

En ting til savnet jeg. 
Jeg savnet Oslo Gospel Choir. 
Rett nok kom det en slags medley av gospellåter. 
Vi fikk sekunder av både Operator, Go – tell it on the mountain, Shine your light, Amazing Grace, Oh happy day og Get Together. 
Men det ble for kjapt. 
Og jeg savnet trøkket fra Oslo Gospel Choir den gang de var dobbelt så mange, og dobbelt så ivrige. 
Dette var profesjonelt. 
Lekkert. 
Veldreid. 
Men det var ikke gospel. 
