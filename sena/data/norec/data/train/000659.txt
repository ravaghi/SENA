The Secret World
Funcoms massive nettrollespill er utfordrende og engasjerende. 

Vår verden er ikke så vanlig som du tror. 
Den er full av magi, hemmelige samfunn og overnaturlige vesener. 
Alle mytene, konspirasjonsteoriene og legendene du har hørt, er sanne. 
Slik er det i hvert fall i The Secret World. 

Dette massive nettrollespillet (MMORPG) er satt til vår egen verden i moderne tid. 
I århundrer har verden uvitende blitt styrt av tre hemmelige organisasjoner, Illuminati, The Dragon og The Templar. 

Når uforklarlige ting og skumle monstre begynner å dukke opp rundt omkring på jorda, trer også disse hemmelige organisasjonene ut av skyggen. 

Og når magiske krefter plutselig manifesterer seg hos deg, må du nå velge hvilket samfunn du ønsker å høre til. 

Vil du være en del av Illuminati, de maktglade manipulatorene som drar i viktige tråder for å få det slik de vil? 
Eller vil du bli med i The Dragon, som dyrker kaos for å oppnå forandringene de mener er de rette? 
Kanskje du vil bli en del av The Templar som sverger å beskytte verden mot ondskap? 

Annerledes ferdighetssystem 

Valget er ditt, og uansett hvilken side du velger så får du tilgang til de samme ferdighetene. 
The Secret World skiller seg nemlig fra de fleste andre massive nettrollespill, ved at du ikke velger en forhåndslaget spillklasse før du starter eventyret. 

I The Secret World lager deg din egen kombinasjon av ferdigheter i løpet av spillet. 
Du velger selv hvordan du ønsker å kombinere våpen og magiske evner. 
Du samler heller ikke erfaringspoeng for å gå opp i nivå på den tradisjonelle måten i The Secret World. 

Isteden samler du erfaringspoeng for å få «Ability Points» du kan bruke til å åpne de evnene du ønsker, og dermed bli en mer erfaren og farligere motstander. 

Det er vanvittig mye forskjellige ferdigheter å velge mellom, og i havet av evner kan det være vanskelig å vite hvordan hvordan de bør kombineres. 
Istedenfor et ferdighetstre har du et ferdighetshjul som du fyller opp med de evnene du vil bruke etter hvert som du får nye poeng å bruke. 

Jeg synes alt virket en smule rotete til å begynne med, men etter hvert som jeg ble vant med hvordan det hele er bygd opp, fikk jeg sansen for det nye systemet. 
Spillet har dessuten ferdige maler som du kan velge å følge, slik at det skal bli lettere å plukke ut ferdigheter og evner som fungerer godt sammen. 

Kampsystemet er det ikke noe hokus pokus med. 
Her kommer ikke Funcom med noe nytt, men leverer et system som er likt det vi har sett i en rekke mmo-spill tidligere. 

Engasjerende oppdrag 

Oppdragene i The Secret World er noe av det beste med spillet. 
Funcom har nemlig her blandet en lineær og åpen spillopplevelse. 
Du har historieoppdrag, som bringer den lineære handlingen i spillet videre, også har du et mylder av sideoppdrag. 

Sideoppdragene kommer i ulike former som for eksempel sabotasjeoppdrag eller etterforskningsoppdrag. 
Dette er ikke bare «hack and slash» slik oppdrag i mmo-spill ofte er, men interessante utfordringer du må vri hjernen din en ekstra runde for å finne løsningen på. 

Siden oppdragene er lenger og mer utfordrende enn jeg er vant med i denne typen spill, ble jeg i starten litt frustrert over tempoet i spillet. 
Ting tar lenger tid i The Secret World. 

Fremdriften i historien blir treg fordi du er avhengig av å fullføre nok sideoppdrag for å få nok erfaring til å åpne nye evner. 
Da jeg klarte å slå meg til ro med tempoet i spillet, ble ting mye bedre. 
Da klarte jeg å nyte de mange sideoppdragene, som er virkelig engasjerende og interessante og ikke minst utfordrende. 

Du kan når som helst samarbeide med andre spillere fra samme organisasjon som deg selv, selv om dere er på forskjellige steder i historien. 
Hvis du ikke vil samarbeide, men spille mot andre spillere kan du gjøre det. 
Illuminati, The Dragon og The Templar kan slåss mot hverandre i egne soner og arenaer. 
Du har også en egen krigssone der organisasjonene kjemper mot hverandre for å holde på kontrollen av viktige ressurser. 

Noen mangler 

The Secret World er bra, men ikke perfekt. 
Det er ting som Funcom bør og sikkert kommer til å utbedre i tiden fremover. 

Å dele spillopplevelsen med andre er en veldig vikig del av mmo-spill, og det er derfor dårlig at Funcom ikke har lagt inn et system for å enkelt finne grupper du kan spille med. 

Når det er vanskelig å finne partnere blir det fort til at man spiller alene, og da går man glipp av en stor del av spillopplevelsen. 

Nå må man rope ut i den generelle chatten for å finne noen å gjøre oppdrag med, og det blir veldig rotete. 
Spillet har fortsatt også noen feil som ikke er bra for PC-en din. 
Jeg testet spillet på to maskiner, begge er relativt nye PC-er ment for spilling, likevel opplevde jeg at spillet hang seg, eller rett og slett krasjet flere ganger. 

Jeg kommer til å bruke mye tid i denne hemmelige verdenen fremover. 

En flott spillopplevelse 

Tross noen skjønnhetsfeil lot jeg meg oppsluke av The Secret World. 

Spillet tar oss med inn i er mørk, dyster og flott verden jeg hadde problemer med å forlate. 

Jeg lar meg ikke imponere veldig av grafikken, men stemningen i spillet er fantastisk. 
Gjennom filmsekvenser blir vi kjent med gode figurer som forteller sine historier i spillets mange filmsekvenser. 

The Secret World er engasjerende, utfordrende og interessant – jeg kommer til å bruke mye tid i denne hemmelige verdenen fremover. 
