L ITTLE DEVIANTS Puzzle (7 år)
Hvis du har planer om å gå til innkjøp av en Playstation Vita, kan «Little Deviants» være et fint spill å begynne med. 
Men ikke forvent deg noen veldig stor spillopplevelse. 

«Little Deviants» er en samling minispill som utnytter Vitaens mange egenskaper. 
Både den trykkfølsomme skjermen, kameraet, gyroen og mikrofonen er i bruk. 
Og det fungerer som det skal. 

Jeg har sittet og vippet rundt på hele greia for å lede en ball gjennom en labyrint. 
Jeg har sunget inn i mikrofonen for å unngå å få søppel i hodet, og jeg har skutt ned flygende fiender som tilsynelatende har invadert stua mi. 

Men brorparten av disse minispillene har vært tilgjengelig til smarttelefoner lenge allerede, og det gir meg ikke akkurat følelsen av å sitte med det nyeste tekniske vidunderet som finnes på markedet. 

Det som virkelig skiller seg ut, er spillene som benytter seg av styrflaten på baksiden av Vitaen. 
Her må jeg blant annet navigere en ball gjennom et landskap ved hjelp av maskinens bakside, og det føles både nytt og passelig utfordrende. 

Noen minispill funker, andre funker ikke. 
Uansett er «Little Deviants» en sjarmerende måte å bli bedre kjent med din nye konsoll på. 
