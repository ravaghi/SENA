Spillanmeldelse:«Kinectimals» 

(VG Nett) 
«Kinectimals» byr på mer enn et virtuelt familiemedlem. 
Du inviteres til en magisk verden du ikke har lyst til å logge deg ut av med det første. 

Det har kommet en del virtuelle dyrespill på markedet, trolig til foreldres store glede. 
Endelig et dyr som ikke røyter, krever tur eller mat, og som enkelt kan støve ned mens man er på ferie. 
Og «Kinectimals» er slett ikke det dummeste kjæledyrspillet man kan skaffe seg. 

I «Kinectimals» skal du ikke leke med dyret på stuegulvet. 
Du skal reise til en eksotisk øy der du får treffe en vill, liten krabat. 
Du kan velge mellom fem ulike dyr, der min absolutte lille favoritt er tigeren. 

Så er det bare å begynne. 
Du kan leke med dyret, børste det, kose med det, oppdra det, kjøre bil med det og la det delta i ulike konkurranser. 
Dersom du har gitt dyret navn, kan du også trene det opp til å komme til deg når du roper. 

Etter hvert vil dere møte på andre, ville dyr som dere kan boltre dere med. 
Og når dere mestrer ulike oppgaver, får dere åpnet nye deler av øya som dere kan utforske. 

Det kunne vært gjort mye mer ut av lekene. 
Av en eller annen grunn er de ikke spesielt morsomme, de er i overkant enkle, og det virker ikke naturlig å sparke fotball med en vill tiger langt uti bushen. 
Siden mye står og faller på disse lekene, trekker det karakteren kraftig ned. 

Likevel har du ikke lyst til å forlate øya med det første. 
Årsaken er at det vakre og stemningsfulle miljøet, det føles faktisk som å være på en uoppdaget øy. 
Jeg pleier å si at grafikken ikke spiller så stor rolle, men når det er så vakkert som dette har det plutselig nesten alt å si. 

Dyrene er også imponerende laget. 
Når du børster tigeren for eksempel, maler den og beveger på kroppen akkurat som en katt. 
Dette kan imponere barna i familien, men forvent ikke at de skal synes det er like morsomt med kjæledyret når det har gått en stund. 

Fordelen er at dere slipper å omplassere dyret, det kan bare legges i en skuff. 

KINECTIMALS Plattform: 360 (Kinect) Genre: 
Simulering Alder: 3 Anb. pris: 599,- Utvikler: 
Frontier Development Utgiver: 
Microsoft 
