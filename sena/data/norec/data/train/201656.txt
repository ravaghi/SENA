Multicom Xishan W550S
Fin bærbar fra norske Multicom - til en meget fin pris. 

Multicom er en av svært få aktører som setter sammen bærbare PC-er i Norge, og har først og fremst konsentrert seg om gaming-segmentet. 
Men selskapet byr også på noen fine allround-maskiner til meget konkurransedyktige priser. 

OPPDATERT: 
Maskinene kommer som halvfabrikata til Multicom, som bygger dem ferdig med blant annet disker, optisk drev, tastatur, minne og trådløst nettverkskort. 

FullHD til under 5.000 

En av de mest interessante bærer navnet Xishan W550S, og er en slank 15,6 tommer med full HD-skjerm. 
Prisene starter så lavt som 4.995 kroner for enkleste konfigurasjon, men da kommer maskinen uten Windows. 
Du må da enten skaffe deg Windows på andre måter eller bruke et annet operativsystem, for eksempel Linux Mint. 

Konfigurasjonen vi har sett på er imidlertid langt hvassere, og inkluderer både 240GB SSD, 1 TB harddisk og firekjernet Intel Core i7-prosessor fra Haswell-generasjonen, men fortsatt til en meget hyggelig pris. 
Her er de viktigste spesifikasjonene oppsummert: 

Skjerm: 15,6" matt IPS fullHD 1920x1080 piksler Prosessor: 
Intel Core i7-4712MQ (2,3->3,3GHz) RAM: 
8 GB (maks 16) 
Grafikkort: 
Intel HD 4600 Lagring: 
240GB SSD + 1000GB harddisk Optisk drev: 
DVDRW-brenner Skjermutganger: 
HDMI 1,4a + VGA USB-porter: 2 x USB 2.0 + 2 x USB 3.0 Webkamera: 
Ja Kortleser: 
SD/MS/MMC Trådløst nett: 
Intel N-7260 a/b/g/n Kablet nett: 
1000Mbit Annet: 
Bluetooth 4.0, helnorsk tastatur OS: 
Ikke inkludert Størrelse: 374 x 252 x 25mm Vekt: 
2,2 kg Pris: 7595,- inkl mva (31.10.2014) 

Mye bak et anonymt ytre 

Kombinasjonen SSD og harddisk gir deg både i pose og sekk når du ikke ønsker å velge mellom hastighet og kapasitet, og vi liker også at tastaturet er helnorsk - ikke fellesnordisk som på de aller fleste andre bærbare i dag. 

Designen er som alltid fra Multicom temmelig anonym. 
Byggekvaliteten er typisk for mellomsegmentet, her er brukt plast hele veien. 
Det er imidlertid ikke noe ved konstruksjonen som gjør at vi rynker på nesen. 

Alle tilkoblingene sitter på venstre og høyre side, mange av dem trukket nærmest brukeren, kun kortleseren sitter i fronten. 

Det nevnte tastaturet er romslig, fast og godt å skrive på. 
Under tastaturet sitter en relativt liten pekeplate, men den er multiberøringsfølsom og fungerer godt. 
De to separate knappene under er en klassisk og velfungerende løsning vi setter stor pris på. 

Skjermen er av typen IPS, noe som i utgangspunktet betyr skarpe bilder og god fargegjengivelse fra alle kanter. 
Det matte panelet sørger for at gjenskinn ikke blir noe problem. 
Opplevelsen av skjermen er imidlertid helt gjennomsnittlig, vi har sett bedre og vi har sett dårligere. 
Lysstyrken er bra, men betrakter du skjermen skrått ovenfra, har bildet en tendens å bli invertert. 

PC-en er utstyrt med et par enkle innebygde høyttalere. 
Skal du lytte til musikk eller film, er hodetelefoner eller eksterne høyttalere nærmest påkrevd. 
Merk at PC-en støtter Bluetooth 4.0, noen som betyr at du kan overføre lyden trådløst til mange dokker, stereoanlegg, TV-er og aktive høyttalere, for eksempel disse fra Logitech. 

Støtter 4K 

HDMI-utgangen støtter 4K-oppløsning (4x fullHD, også kalt UHD eller UltraHD). 
Dette begynner å bli viktige for mange brukere, takket være økt salg av 4K-TV-er og 4K-skjermer for skrivebordet. 
Utvalget av 4K-videomateriale er også økende, selv om det fortsatt vil gå en stund før dette er dagligdags. 

Vi testet en slik oppkobling mot en 28" 4K-skjerm fra ASUS som vi har på testbenken, og kan bekrefte at det fungerte bra. 

Merk imidlertid at 4K-video krever mye av maskinvaren, og grafikkløsningen på denne PC-en er ikke den hvasseste. 

Vi opplevde hakking i enkelte av våre demoklipp i 4K, men her er det mange variabler som spiller inn, ikke minst programvare som brukes, innstillinger og videoformater og kodeker. 
YouTube-videoer i 4K via Google Chrome fungerte som regel helt fint. 
Det er imidlertid verdt å merke seg at det kan hende du må inn og fikle litt med kodeker og innstillinger i avspillerprogrammet for å få ting til å flyte glatt (vel og merke når du spiller av på en 4K-skjerm, ikke den interne skjermen). 

Ikke noe crapware 

En av de store fordelene med å kjøpe en PC uten operativsystem, foruten at du sparer noen kroner, er at du slipper å få med den såkalte "crapwaren" som ofte oversvømmer enkelte modeller. 
Dette er gjerne demoversjoner av kjente og ukjente programmer, ofte helt irrelevante i forhold til dine behov. 

Hvis du ikke har Windows-lisens eller ikke er fortrolig med å installere operativsystemet selv, kan du bestille maskinen med Windows 8.1 ferdig satt opp - men uten noen av de nevnte demoprogrammene - for 1.180 kroner i tillegg. 
Gjør du jobben selv, er prisen 839 kroner. 

Vi testet maskinen med Windows 8.1, og naturlig nok opplevde vi den som kjapp og fin. 
En ren Windows-installasjon oppleves som å sitte med "blanke ark", og du kan konfigurere maskinen helt etter eget ønske. 
Befriende for mange, kanskje spesielt for litt mer avanserte brukere. 

Maskinen er normalt meget stillegående i de aller fleste situasjoner. 
Under tung jobbing kan viftene begynne å gå, noen ganger på høyt turtall, og da høres maskinen godt. 
Det er imidlertid så sjelden det skjer at det overhodet ikke er noe vi vil karakterisere som et problem. 

Vi kjørte noen ytelsestester med Passmark PerformanceTest 8.0 og Crystal Disk Mark, og i avsnittene under har vi kommentert tallene for å gi deg en forståelse av hva de innebærer. 
Vi har også kjørt batterimålinger i to omganger. 

Prosessor: 6761 poeng 
Denne prosessoren tilhører high-end-delen av Intels Haswell-generasjon, noe som betyr at ytelsen er meget god til nær sagt alle oppgaver. 
Fire kjerner sørger for at denne er ypperlig til fleroppgavekjøring. 

3D-grafikk: 586 poeng 
Den integrerte HD4600-grafikken duger til alt av 2D, inkludert det meste av 4K-video. 
Det er imidlertid ikke noe førstevalg for deg som er opptatt av gaming. 
Da bør du se etter en maskin med dedikert grafikk fra AMD eller Nvidia. 
Skjønt enklere spill fra noen år tilbake vil ofte kunne spilles, men vær forberedt på å gå ned på skjermoppløsning og detaljnivå. 

Harddisk/SSD Les: 
Inntil 452 MB i sekundet Skriv: 
Inntil 282 MB i sekundet Disse tallene gjelder SSD-en (Cruical mSATA). 
Lesehastigheten er høy, mens skrivehastigheten er mer gjennomsnittlig. 
Merk imidlertid at begge deler er langt bedre enn selv de raskeste harddiskene for bærbare PC-er, som sjelden overgår 120-130 MB i sekundet. 

Batteritid Multicom oppgir at du kan forvente rundt 7 timers batteritid ved variert bruk. 
Vi testet først maskinen med minimal belastning og i batterisparemodus. 
Da tok det 346 minutter fra batteriet var fulladet, til det var tomt og maskinen slo seg av. 
Det er 5 timer og 46 minutter. 
Deretter ladet vi batteriet helt opp, og spilte HD-video i 720P til batteriet ble tomt igjen. 
Det tok 262 minutter, eller 4 timer og 22 minutter. 
Det er dermed vår klare oppfatning at 7 timer ikke stemmer helt med virkeligheten, og at en tid rundt 5 timer er mer sannsynlig med variert bruk. 

Konklusjon 

Det er fristende å dra sammenligning mot Acer Aspire V15 Nitro, som vi testet nylig. 
Den kom også med tilsvarende SSD+harddiskløsning, matt full HD-skjerm, i7-prosessor og var også temmelig lik størrelse- og vektmessig. 
Selv med Windows ferdig installert er Multicom-maskinen et par tusenlapper billigere. 

Det er imidlertid noen klare forskjeller, og V15 Nitro er for eksempel vesentlig raskere på flere punkter, ikke minst på SSD og grafikk, noe som nok vil være enklere å oppdage for enkelte brukegrupper enn andre. 

Totalinntrykket ligger jevnt over mellom god og meget god, og modellen vipper dermed mellom en firer og femmer på terningen. 

Vi lander til slutt på en meget sterk firer, i mangel på en 4/5-karakter. 
Se deg ikke blind på terningkastet, for det er helt på det rene at du får mye PC for pengene her. 

Er du en normalbruker som ikke bryr deg så mye om spilling men verdsetter god generell ytelse og romslig lagringsplass, er denne PC-en definitivt et godt valg. 

Multicom Xishan W550SU1-CFB5 
