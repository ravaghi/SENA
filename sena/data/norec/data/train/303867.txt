Ble voksen som artist av å lage barneplate
Kaia Huuse er albumaktuell igjen, et halvt år etter forrige utgivelse. 

ALBUM: 
Hvis vi ser bort fra at de har egen kategori i Spellemannprisen, er det fint lite vi hører om de mange barneplatene som tross alt gis ut i løpet av året. 

Knutsen & Ludvigsen ble raskt allemannsieie, sjøl om målgruppa var barn, men de er ett av få unntak når det gjelder å få oppmerksomhet som barneplateartist. 

Eggum-arrangement 
Bare et halvt år etter siste studioalbum, som handler om oppbrudd en god stund før det ble kjent at det det var slutt med Jan Eggum, bryr Huuse seg om de små. 

Og hun tar dem på alvor. 

Hun får litt gratis drahjelp, sjøl om hun nylig uttalte at hun ville være mer enn dama - nå eksen - til Eggum. 

Eggum har nemlig arrangert sammen med produsent og musiker Frode Berntzen (bass/gitarer/keyboard/ programmering). 
Derfor er det litt overraskende at musikken - som ofte ellers i denne kategorien - framstår som noe mekanisk og «billig», med hovedvekt på keyboard og programmering. 

Derfor er viser som «Du er min venn» og «Hvorfor er det sånn» å foretrekke, blant annet på grunn av Lise Voldsdals fiolin/bratsj og Frode Berntzens piano. 

Kjølig 
Jeg har alltid ment at Kaia Huuse vokalt har hatt en kjølig tilnærming til sine viser, det er noe med sangstilen og følelsen av mangelen på innlevelse. 
Det er neppe tiltenkt, og det er mindre tydelig både her og på januarplata «Det eneste jeg vil» - hennes kanskje beste. 

Kanskje det er dette som er formatet til Huuse, kanskje naiviteten i teksten og en mer barnslig tilnærming er det som skal til for å øke troverdigheten? 

«Fint å være rar» føles som en fin forlengelse av voksenplata. 

Problemstillinger 
I tekstene har Huuse lagt seg på en bra linje til å kjenne igien, med skildringer av barnelivet og almengyldige problemstillinger de møter - om frøken Populær, som bestemmer i venneflokken («Dronningen»), om voksnes formaninger, om å finne sin identitet, om at det er fint å være rar, i betydningen annerledes enn flertallet («når alle vil ga ut og spille fotball / da setter jeg meg ned og tar en trall / da setter jeg meg ned med luftgitar / for jeg syns det er fint å være rar»), og at du er bra nok som du er («Bra nok»). 

Positive holdninger 
I løpet av 27 raske minutter formidler Huuse positive og oppbyggende holdninger som er greie å ta med seg på veien for en liten kropp. 

Politisk korrekt, riktignok, men heldigvis milevis unna smurfer og annet herk. 

Og takk for det. 
