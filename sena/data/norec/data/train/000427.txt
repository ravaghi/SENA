Up in the air
George Clooneys nye film er lett å like, men også lett å glemme. 

«Up in the air» virker å være rett film til rett tid. 
Mange tror nemlig den er en kommentar til finanskrisen, siden den handler om en som har som jobb å gi andre sparken. 

Men egentlig handler filmen om frykten for å binde seg til noen. 
George Clooney spiller den klassiske ungkarsrollen som insisterer på å holde på sin livsstil, helt til han møter damen som kan få ham på andre tanker. 
Det har blitt en fin film med enkeltscener med gnistrende god dialog, og flere gode prestasjoner foran kamera. 

Slå seg til ro? 

Ryan Bingham (George Clooney) er ansatt i et selskap som tar seg av den ubehagelige prosessen å sparke ansatte for andre. 
Han er stadig på reisefot, en tilværelse som passer ham utmerket. 
Så får han en ny kollega, Natalie Keener (Anna Kendrick). 
Hun foreslår endringer i selskapet som kan bety slutten for Binghams livsstil. 

Samtidig møter han en likesinnet forretningskvinne, Alex (Vera Farmiga), og de innleder et forhold som gradvis får Bingham til å stille spørsmålstegn ved sin ugifte og barnløse ungkarstilværelse. 
Kunne han tenke seg å slå seg til ro likevel? 

Farmiga matcher Clooney 

George Clooney befester sin posisjon som Hollywoods kjekkeste mann. 
Han har udiskutable kvaliteter vi gjerne forbinder med fortidens storheter som Cary Grant og James Stewart. 
Clooney er også en smart og flink skuespiller, og takler godt en rolle som på mange måter er et pussig ekko av ham selv. 

Clooney har også sverget på å aldri gifte seg og få barn, akkurat som Ryan Bingham gjør i filmen. 
Her matches han svært godt av dyktige Vera Farmiga, som lar oss gjette hva hennes rollefigur egentlig er ute etter. 

Følelser og satire 

Dette er regissør Jason Reitmans tredje film, etter "Thank you for smoking" og "Juno". 
Han har på kort tid blitt en kritikeryndling, og det er lett å se hvorfor. 
Han er flink til å koble menneskelige følelser med bitende satire. 

I den første handlet det om tobakkindustrien, i den andre samfunnets syn på ung graviditet, og nå om kald behandling av ansatte i «corporate America». 
Her er det mange gode poenger, selv om jeg føler at filmen ikke kommer helt i mål med det den forsøker å fortelle oss om hensynsløs ansvarsfraskrivelse. 
Jeg savner flere erkjennelser hos Bingham. 

Lett å like, lett å glemme 

Denne filmen har altså kvaliteter verdt å merke seg, som noen kloke kommentarer til vår samtid, og det gode samspillet mellom Clooney og Farmiga. 
Samtidig gjør den ikke et spesielt dypt inntrykk på meg. 
Figurene kan fortone seg en smule for kalde og beregnende, selv når ringvirkningene av deres handlinger slår tilbake på dem selv. 

"Up in the air" er en film som det er lett å like, men jeg mistenker den også for å være lett å glemme 
