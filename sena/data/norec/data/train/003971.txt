SuperClásico
Dansker i rødvinsdryppende tangohelvete. 

Har alle tatt en klisjépille, spør hovedpersonen i SuperClásico. 

Spørsmålet kan likegodt rettes mot filmens co-manusforfatter og regissør Ole Christian Madsen. 
Han har nemlig laget en romantisk komedie med klisjéfulle kulturkollisjoner. 

Bakteppet er det stereotypiske Argentina, slik vi nordboere gjerne fantaserer at det er. 
Dermed utspilles handlingen i et rødvinsdryppende tangohelvete med fyrrige innfødte og bleke dansker. 

Reiser til Buenos Aires 

Christian (Anders W. Berthelsen) er i krise. 
Kona Anna (Paprika Steen) har forlatt ham til fordel for en fotballspiller i Buenos Aires. 

Han drar etter henne sammen med sønnen Oscar (Jamie Morton), tilsynelatende for å underskrive skilsmissepapirene. 

Men den egentlige grunnen er at han ønsker å vinne henne tilbake. 

Grovkornet karikatur 

Det er ikke helt uten underholdningsverdi å følge Christian på denne reisen. 
Dette er en klassisk fisk-på-land-situasjon. 

Han er i en ukjent by i et ukjent land, der han verken behersker språket eller kulturen som møter ham. 

Det er ganske morsomt å se kampen mot kjekkasen som har kapret Anna, fotballesset Juan Diaz. 
Sistnevnte er en grovkornet karikatur av en enkel idrettsmann, men blir gøyalt spilt av Sebastián Estevanez. 

Liten sympati for Anna 

Anna (Paprika Steen) kommer dårlig ut av denne historien. 
Hun rømmer praktisk talt fra sin 16 år gamle sønn for å dyrke seg selv i en annen verdensdel. 

Det høres kanskje dømmende ut, men jeg får ikke særlig stor sympati. 
Hadde Christian vært voldelig psykopat, hadde det vært enklere å forstå, men ekteskapet havarerer fordi hun kjeder seg. 

Riktignok spanderer hun en bisetning som indikerer en viss anger til slutt, men jeg bruker hele filmen på å forstå hvorfor Christian egentlig vil ha Anna tilbake. 
Jeg skulle ønske mer skildring av deres forhistorie. 

Hushjelp løfter filmen 

Selvfølgelig drikkes det en hel del rødvin. 
Selvfølgelig møter Christian en gammel vinmaker. 
Selvfølgelig blir Oscar forelsket i en ung vakker argentinsk pike. 
Selvfølgelig blir Christian dratt med på tangodans. 

Men midt i mellom alle disse hyggelige selvfølgelighetene får vi også stifte bekjentskap med en sensasjonelt lite korrekt hushjelp, Fernanda (Adriana Mascialino). 

Hun er med på å løfte SuperClásico til en helt grei karakter. 
