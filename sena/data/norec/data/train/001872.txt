Forsiktig opptur
Chris Martin & co. stikker seg fortsatt ut som de verdigste tronarvingene etter U2, men velger litt for ofte de enkle løsningene. 

Så enkelt det er å hate Coldplay. 
Så riktig. 
Og så dønn forutsigbart. 

Sannheten er at den bleiknebbede britiske kvartetten har langt betydeligere evner – både som låtskrivere og formidlere – enn en overveldende andel av de mange middelmådige indierockerne som skytes opp i den daglige bloggosfæren, for så å fisle ut av både syne og sinn når døgnet skal begrave sine fluer. 

Bandet rotet seg riktignok bort med den ujevne, Brian Eno-produserte forgjengeren Viva La Vida or Death And All His Friends – et album der låtfattigdom og en høflig, uforløst avstandsforelskelse i ideen om å eksperimentere utgjorde en nokså defensiv helhet. 
På Mylo Xyloto, gruppas femte album, virker det imidlertid som om Chris Martin og hans tre kumpaner har sett seg i speilet og konkludert med at, ”jo, vi er visst et stadionband, tross alt, og denne gangen får vi rett og slett drite i hva folk måtte mene om det”. 

De skimrende gitarene og store faktene er på plass på spor som ”Hurts Like Heaven”, ”Charlie Brown” og ”Major Minus”, til presumptiv glede for den delen av fanbasen som fortsatt setter ”Yellow” høyest i Coldplay-katalogen. 
Det samme er dessverre Chris Martins hang til å skrive tekster som vingler mellom altfor generelle livsbetraktninger og reinspikka selvhjelpsmantraer, gjerne akkompagnert av en dvask ballade – sjekk ”Us Against The World” og ”U.F.O.” om du absolutt må. 

I tillegg spinner kvartetten – ikke overraskende, med tanke på den generelle utviklingen i popverdenen de siste årene – enkelte av sine tråder videre i retning urban radio, der indie, r&b og trance ikke lenger er gjensidig utelukkende størrelser. 
Drypp av sistnevnte ligger tjukt utenpå den bortkastede muligheten av en førstesingel, ”Every Teardrop Is A Waterfall”, mens ”Paradise” fortsatt er et klamt, pompøst skall av en ikke-låt, også i albumsammenheng. 

Modigst og kanskje best av disse 14 sangene (eller 11, om vi skreller bort tre stemningsbyggende snutter), er ”Princess Of China”, der Rihanna nokså ubesværet stjeler showet. 
Den låter, som mye annet her, dyrt og glossy, men er samtidig en mye mer sømløs omvei rundt forventningene enn da Jay-Z la sitt knippe overbetalte linjer over ”Lost” ved forrige korsvei. 

Summa summarum: 
Mylo Xyloto er ikke noe dårlig album. 
Det låter trygt og litt kjedelig. 
Og kanskje det også er den enkleste måten å beskrive bandet Coldplay anno 2011 på. 
Men la det være sagt: 
Det finnes langt verre ting å skusle bort tre kvarter på enn dette. 
