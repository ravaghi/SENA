Pianist med velfortjent stjernestatus
Folk strømmer til og fyller konsertsalene når Leif Ove Andsnes er på besøk. 

En klassisk pianist med internasjonal popstjerne-status kan en vel si Leif Ove Andsnes er. 
Han fyller konsertsaler som få andre. 
Slik også i Kilden torsdag kveld. 
Og han spiller igjen på lørdag – det er ennå noen ledige billetter der. 
Hvis en undres over dette faktum, at han er en publikumsmagnet, så kan en jo bare sjekke det ut. 
Jeg kunne glatt hente fram en haug med velklingende adjektiver for å beskrive hans kunst. 
Men det er gjort så ofte av så mange, også av undertegnede, at jeg lar det ligge. 

Saken er kort og godt at han gjør også denne, Klaverkonsert nr. 22 av Mozart, på en slik måte at man er glad man er til stede. 
Og slik har han gjort en rekke store klaverkonserter. 
Det er godt å ha opplevd det. 
På samme måte som det hører til mitt livs mange gode erfaringer å ha hørt ham spille kammermusikk i Risør eller å spille for fullsatt Grieghallen under Festspillene – han alene på podiet med et flygel – og man ønsker seg ikke noe mer. 
Det er livets gode gaver. 

Jeg har lyst til å si noe til de kanskje to tusen som opplever denne konserten torsdag og lørdag i Kristiansand. 
Mange av dere glimrer med fravær når KSO spiller sine ukentlige konserter. 
Det er slett ikke alltid det er «popstjerner» av Andsnes’ kaliber på podiet. 
Men det er ufattelig mye flott program, herlig spill og solistisk raffinement å høre og oppleve. 
Så min oppfordring er som ovenfor: 
Sjekk det ut. 

Beethovens Eroica-symfoni var kveldens andre hovedverk. 
Også det ble en stor opplevelse og med den dyptpløyende tolkning dirigent Julian Kuerti og KSO leverte. 
Canadiske Kuerti gjester KSO for første gang. 
Han leder orkesteret på en samtidig elegant og diskret måte, men slett ikke uten temperament. 
Han fikk Beethovens Eroica til å stråle i alle de små nyanser, og til å buldre i de mange utbrudd og musikalske kraftmanifestasjoner som kommer fra sats til sats. 
Kuerti hadde også bearbeidet Schuberts Allegro Assai som åpnet konserten. 
En fin begynnelse som utmerket sto i stil med resten av kveldens program. 
