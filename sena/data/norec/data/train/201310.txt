Its Kitchen kjøkkenmaskin
Drømmer du om KitchenAid eller Kenwood, men syns prisen er for høy? 
Vi har testet billigvarianten. 

Vi har tidligere testet kjøkkenmaskiner fra Kenwood og KitchenAid. 
At de er gode kjøkkenhjelpere er det liten tvil om, men det er én ting som nok forhindrer mange fra å gå til innkjøp av disse: 
Prisen. 
For med mindre du finner et knalltilbud du får slått til på, må du ut med fra rundt 5.000 kroner for de populære kjøkkenhjelperne. 

Heldigvis finnes det alternativer, og vi har testet ett av dem: 
Its Kitchen kjøkkenmaskin. 
Den selges gjennom Nettpris.eu for drøye tusenlappen. 

Slik testet vi: 

Vi har hatt maskinen på lån i et par uker, og brukt den flittig. 
Vi har bakt boller, brød, kaker, knekkebrød og makroner. 
Vi har laget smør, sjokolademousse, marengs, kjøttpudding, fiskekaker og glasur. 
(Og snart må vi på fatcamp). 

Heller ikke her har vi testet ekstrautstyret, men holdt oss til maskinens hovedformål; piske, blande og elte. 

Og vil du ikke meske deg med detaljene uten å ane konklusjonen, kan vi med en gang avsløre at vi mener denne kjøkkenmaskinen mer enn forsvarer prisen på knappe 1.200 kroner. 
Mer om hvorfor: 

Utseende og brukervennlighet 

Det første som slår oss når vi pakker ut maskinen er at dersom KitchenAid og Kenwood-maskinene skulle bestemme seg for å få barn, ville lille KenwoodAid junior sett omtrent slik ut. 
Rammen, eller karosseriet om du vil, minner om Kenwood-maskinen, mens fargene og de avrundete formene sier KitchenAid. 
Den tåler absolutt dagens lys, og vi tar oss i å smile til den om morgenen. 

Maskinen er tung, og står stødig på benken, godt hjulpet av sugekopper. 
Dessverre har den ikke kommet helt forbi tenåringsstadiet. 
For der karosseriet er stødig og gir et solid inntrykk, er de ulike bevegelige delene litt skjørere, og vi tar oss i å være redd for å ødelegge noe når vi må ta litt i for å feste ballongvispen. 

For oss med bruksanvisningsfobi er den heldigvis befriende enkel i bruk. 
Med unntak av at pilen peker feil vei for å feste eller løse ut røreredskapene, er det godt markert hva som skal hvor, og hvilken vei du skal skru for å heve, senke, sette inn eller løse ut de ulike delene. 
Den har seks ulike fartstrinn, mens hjulet til tider kan være litt tungt å skru på. 
Heldigvis står maskinen bom fast med sugekoppene. 

Pluss for at heve-senke-pendel og fartstrinn er på samme side av maskinen, slik at vi ikke trenger god benkeplass på begge sider. 

Maskinen kommer med en anselig mengde ekstrautstyr: 
Det er ballongvisp, rørespade og eltekrok, og i tillegg får du med blender og kjøttkvern. 

I bruk 

Vi frykter å bli skuffet, men heiet før testen på å bli positivt overrasket. 
For selv om en rekke forbrukertester viser at det er liten sammenheng mellom pris og kvalitet, forventer vi at en maskin til 5.000 kroner skal virke hakket bedre enn en til 1.200. 
Vi håper likevel at denne skal være så fantastisk god at alle har råd til å enkelt trylle frem de lekreste bakverk (- og gir oss selskap på fatcampen). 

Vi ble ikke akkurat overveldet av hvor fantastisk kjøkkenmaskinen var. 
Men når det er sagt, er den langt fra dårlig. 
Den kommer for eksempel godt til også på sidene av skålen, i motsetning til for eksempel KitchenAid. 
Men det er ikke helt samme schwung over denne som de to klassikerne. 

På et par punkter sliter den litt. 
Har vi for liten mengde i bollen, er det som om vispen eller rørepinnen ikke får ordentlig tak. 
Å vispe to eggehviter viser seg å ikke fungere spesielt godt, men to egg sammen med en kopp sukker går fint. 
Den takler fint enkle bolledeiger og hardere jobber som kjeksdeig, og smør som dessverre ikke har rukket å bli helt romtemperert. 

Når det kommer til eggehvitene tok den heller ikke spesielt godt på det aller fasteste av hviten. 
Det festet seg i ballongvispen, og der satt det fast til vi tok det av manuelt. 
Dette er et fenomen vi aldri har vært ute for før, men det lot seg enkelt fikse ved rett og slett å bruke fingrene og ta det bort. 

Fartsinnstillingene får oss også til å tenke på vår gamle påhengsmotor. 
For der andre kjøkkenmaskiner vi har brukt kjapt skifter tempo når vi regulerer, må denne jobbe seg opp i fart. 
Det er ikke akkurat null til seks på et par sekunder. 
Vi snakker minst det tredobbelte. 
Og den bråker lovlig mye, både når den jobber seg oppover i tempo - og generelt i bruk. 

Ser vi bort ifra dette, er den god hjelp på kjøkkenet. 
Den gjør det den skal. 
Den virker. 
Og mer enn det trenger man vel strengt tatt ikke? 

Konklusjon 

Its Kitchen kjøkkenmaskin er bra, men den mangler det lille ekstra, som gir oss lyst til å bruke den hele tiden. 
Er du blant dem som baker mye og ofte, spesielt litt hardere deiger som gjærbakst eller kjeks, og doble porsjoner til hele skolekorpset, kan det nok hende du burde gå for noe litt kraftigere. 
Men med unntak av de jobbene der vi gav den for lite å gjøre, og den gangen vi druknet den med dobbel bolledeig, gjorde den jobben. 
Om enn litt mer bråkete enn sitt imaginære opphav. 

Alt i alt er Its Kitchen-maskinen en god kjøkkenhjelp, som sparer tid og slitne musearmer. 
Og ikke minst burde den være oppnåelig for de fleste. 
Den mer enn forsvarer prisen på knappe 1.200 kroner. 

Vil du heller ha "originalene"? 

Her er test av Kenwood 
Her er test av KitchenAid 

Takk til Nettpris.eu for utlån av maskin. 
