Day Watch
”Day Watch” er oppfølgeren til ”Night Watch”, den russiske vampyrfilmen som blåste meg av banen i 2005. 
Det var et friskt pust i en sliten sjanger. 

”Day Watch” følger opp med mer fyldig fantasi og en intensivert kamp mellom det gode og onde. 
Jeg hadde store forventninger, og ble absolutt underholdt. 
Men pustet er ikke like friskt lenger. 
Filmen kunne trengt et mintdrops. 

Det er fremdeles en skjør våpenhvile mellom de to vampyrfraksjonene som står mot hverandre i en evig kamp, lys-andre og mørk-andre. 

Lys-andre Anton trener Sveta, som er lys-vampyrenes sterkeste. 
Men krefter hos mørk-andre ønsker krig, og legger en felle for Anton, så de kan rettferdiggjøre krigen. 

Og den kommende stor-mørk-andre er hans egen unge sønn. 
Om alt dette høres litt forvirrende ut, så er det absolutt greit å se glimrende ”Night Watch” på DVD før du ser ”Day Watch”! 

Genialt og teit på en gang 

”Day Watch” er en visuell fest for øynene med sine avanserte spesialeffekter. 
(En fest for ørene, også, faktisk! 
Kudos til lydmikseren!) Regissør Timur Bekmambetov og hans stab leker seg med de digitale leketøyene, nesten i overkant i blant. 

Det er flere hakeslepp-scener som er ordentlige kule, men så blir det en show-off-faktor på noe av det som gjør ”Day Watch” til mer komisk i stedet. 
Filmen er en delikat balansegang mellom genialt og teit som Bekmambetov skal ha ros for å våge seg ut på! 

Men ”Day Watch” er ikke helt den samme wow-opplevelsen som den første filmen. 
Kanskje fordi den ikke bryr seg like mye med å utforske vampyr-universet, slik den første gjorde. 

Lekende 

Og manuset virker litt surrete skrevet. 
Det slenges ut tråder hit og dit som ikke leder noe sted, og jeg får følelsen av at det er gjort bare så de får vist oss noen kule scener i mellomtiden. 
Det er vel og bra, men bedre om effektene driver historien fremover, og ikke bare er et utstillingsvindu for russisk filmteknikk. 

Vi snakker ikke om en perfekt film, men ”Day Watch” er en interessant affære. 
Jeg liker filmer som leker, og det gjør denne i høyeste grad. 
Ofte med godt resultat, men av og til går filmen på trynet, også. 

Det ryktes på nett at det skal lages en tredje film, ”Twilight Watch”, som skal være engelskspråklig, og ikke nødvendigvis med Timur Bekmambetov som regissør. 

Jeg er forsiktig avventende, men ser gjerne mer om en eventuell tredje film greier å utdype vampyruniverset vi får oppleve i ”Day Watch”! 
