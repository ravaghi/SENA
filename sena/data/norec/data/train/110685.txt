Carla Bley Big Band:«Appearing Nightly» 

(Watt Works/Grappa musikkforlag) 

72 år gammel skriver Carla Bley fortsatt frisk og leken storbandmusikk med glimt i øyet. 
Hun har en egen evne til å kombinere humor, politisk engasjement og sterk melodiøsitet. 
«Appearing Nightly» byr på liveopptak med hennes «Remarkable Big Band» fra Paris. 
Lew Soloff, Andy Sheppard og Gary Valente er blant solistene, mens Steve Swallow og Bill Drummond sitter støtt i kompet. 
Fire av fem låter er originalkomposisjoner, den siste en revitalisering av Ray Noble's «I Hadn't Anyone Till You» 
Men også i Bleys komposisjoner er det en rekke referanser til standardrepertoaret, ikke minst i åpningslåtene «Greasy Gravy» og «Awful Coffee» 
Det er gjennomgående gnistrende, varm og trivelig musikk. 
Ikke noen politiske kommentarer denne gang, men en swingende manifestasjon av jazzhistorie. 

CARL PETTER OPSAHL 
