Silkemykt
Musikalsk voksenkos til fredag kveld 

Når Diana Krall er produsent sammen med Tommy LiPuma, og menyen er komponert av romantiske popjazz-evergreens, da vet du hva Barbra Streisands første studioalbum på fire år rommer – før du har hørt en strofe! 

Min antakelse slo ikke feil. 
67 år gamle Barbra serverer oss en sensuell og personlig versjon av begrepet silkemykt, der hun stilig og hyperkontrollert glir gjennom pene, melodiøse amerikanske, eviggrønne låter. 
Litt pianomagi fra Diana Krall her og der, en ørliten dash bossanova – alt profesjonelt og glatt innpakket i fløyelsmykt orkesteri. 

Albumet som er perfekt voksenkos til rødvinen fredag kveld, kan fort bikke over i det kjedelige. 
Det meste går i samme lytefrie dur, men jeg registrerer at Barbra synger nasalt praktfullt som alltid, og at perfeksjonisten har kontrollen – helt ut til fingerspissene. 
«In the wee small hours of the morning» er min favoritt blant flere i samme dur. 

JAN ARILD LARSEN 

Enig med vår anmelder? 
Si din mening her. 
