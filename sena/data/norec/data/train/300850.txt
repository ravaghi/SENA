Gaypride-glamour, staffasje og Bee Gees-vokal
Men også mer 80-tallsestetikk hos Scissor Sisters denne gangen. 

|||ALBUM: 
Staffasje-entusiastene Scissor Sisters er på plass igjen, og fortsetter å underholde massene med falsettdisco av lettbeint og underholdene karakter. 

Sjekklista bestående av Elton John-referansene, Bee-Gees vokalen, og gaypride-glamouren hukes enkelt av også nå. 

Guilty pleasure-merkelappen er likevel ikke like tydelig denne gang som før, uten at underholdningsverdi går tapt av den grunn — snarere tvert i mot. 

Den meget formsterke og Devo-lekne «Running Out» eksemplifiserer en kledelig 80-tallsestetikk som tidvis skimtes gjennom alt discoglitteret - en retning som gjerne kunne vært forfulgt ytterligere. 

Det er dessverre litt for lett å gå lei «Night Work» som album, men en pen rekke enkeltspor er ytterst velegnet til å spre glede blant dansende sandaler i spillelister proppet med Robyn og LCD Soundsystem langt inn i de varme sommernetter. 
