Liten tass på stor tue
Et forsinket fly med Veronica Maggio fra Døgnvill, Rått og Rådes søsterfestival i Tromsø, gjorde at Tønes steppet inn på hovedscenen for henne. 
Maggio opptrådte på langt mindre scene 2 senere, da Tønes skulle ha spilt. 
Selv da ble hun et kvarter forsinket og rakk ikke mer enn en halvtime med dårlig lyd. 

Tønes kunne på sin side boltre seg på den store idrettsbanen, med et langt større publikum enn han normalt ville hatt. 
Det kunne lett gått galt, men den lille herren fra Sokndal lot seg ikke vippe av pinnen. 
Han fikk raskt publikum på sin side, og slik som de lo av tekstene hans, var det opplagt at for mange var dette det første møtet med Tønes. 
Visstnok var lyden dårligere lenger bak, men et kort steinkast fra scenen var stemningen god. 

Samtidig har Tønes en skare fans med seg, slik at vi får tilløp til allsang på både "Bonde", "Yatsy" og "Bjørnar Vigeland". 
Sistnevnte var riktignok ikke så lett å følge, for som Tønes innrømte: 
— Det gjekk litt i badl for meg. 

Han åpner det hele med "Seminarblues" og fortsetter med "To bila" og "Mellom to sofapude". 

— Ser det godt ut på storskjerm? 
Du ser jo alt nå, sier Tønes litt bekymret før han trår i gang "Follt av blomma og "Velkommen heim". 

Deretter klager han litt over at må stå midt i trekken der oppe på hovedscenen. 
Tønes har en underfundig, tørr humør, upåvirket av om han står på en stor scene eller ei. 
Store forhold er han forøvrig vant med, som mangeårig arbeidskar i Titania-gruvene i Sokndal. 

Han avslutter konserten med "Brillefutteralet", en sang som Tønes mener at både han og Bob Dylan er skrevet. 
Med seg har tre mann på ståbass, keyboard og keybord/banjo/elgitar. 
Særlig banjoen gjør seg bra. 
Mer av det, Tønes! 
