Skrapmetall
Dumhet har sin pris. 
«Transformers: 
Revenge Of The Fallen» har kostet 1.3 milliarder kroner. 

FILM: 

Slik så notatene mine ut etter to timer og 27 minutter med tut og kjør. 
«Transformers: 
Revenge of the Fallen» er lengre, dyrere og langt mer actionspekket enn «Transformers» fra 2007. 
Ifølge dem som kan det i Hollywood bør en actionfilm inneholde en spenningsfylt sekvens cirka hvert ellevte minutt. 
Kjernepublikummet, gutter i tenåra, sliter visstnok med å holde konsentrasjonen lenger enn det. 
Michael Bay overgår seg selv, forsøker virkelig å imponere sitt publikum og pøser på med dobbelt dose action. 
For å ikke si trippel. 
Men det er lenge siden overveldende effekter alene har imponert. 
Resultatet er at man gisper etter opphold og luft, før man til slutt resignerer, faller nummen tilbake i kinosetet og venter på at den anabole propagandafilmen for det amerikanske forsvaret skal være over. 

Kjempekanon «Revenge of the Fallen» har et plott. 
Det er meningsløst å forsøke seg på en detaljrik beskrivelse. 
I beste fall høres jeg ut som en sukkergira seksåring som skal fortelle voksne om en verden utenfor deres fatteevne. 
Det handler om roboter. 
Gode og onde, som sloss på jorda. 
Også handler det om Sam (Shia LaBeouf) som skal begynne på college og som sliter med å fortelle kjæresten (Megan Fox) at han elsker henne. 
Selv når kloden står i brann og eldgamle robotkrigere truer med å slokke sola, ved å grave ut en kjempekanon fra en pyramide i Egypt og gi den energi med en hemmelig nål, våger han ikke å erklære sin kjærlighet. 

Våt drøm 
At dette er noe av det dummeste jeg har sett på kino er ingen overdrivelse. 
Det er flotte, dyre amerikanske biler, store håndvåpen, smekre, lettkledde, leppomadepolstrede damer og testosteronfylte roboter, mikset sammen til et pompøst, heseblesende oppjaget kaos av en våt fjortisdrøm, blandet med barne-tv. 
Styr unna. 
