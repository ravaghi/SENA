Spillanmeldelse:På to hjul i... SVARTE SVINGENDE! 

«Trials HD» er en så ekstrem påkjenning at det burde inn som en olympisk gren. 

Dette handler nemlig om trening, terping, finjustering og hundredelssekunder. 
Den perfekte oppskriften på ubegrenset mestringsglede på den ene siden, og endeløs skuffelse på den andre. 

Oppgaven i «Trials HD» er uhyre enkel: som en motorsykkelfører skal du komme deg fra start til mål på rundt 50 baner. 
Hadde det ikke vært for de hersens fysikkens lover, hadde utførelsen vært like enkel også. 

Så flaks har vi imidlertid ikke. 
Fysikken er din hovedfiende i dette spillet, og den må bekjempes med en følsom finger på gassen, en annen på bremsen, og når en tommel tar seg av vektoverføringen og tyngdepunkt ligger alt til rette for å utføre presis balansekunst. 

Her må du balansere på forhjulet, tre deg presist ned gjennom trange passasjer, klatre opp stupbratte vegger, utføre saltomortaler og overleve luftige svev. 
Og det er spektakulært og imponerende hele veien 

Men det er også grådig vanskelig etterhvert, og man må belage seg på hyppige restarts. 
Heldigvis står lagringspunktene tett, og en ny sjanse er alltid bare et knappetrykk unna. 

Det som gjør «Trials HD» aller mest avhengighetsskapende er hvordan vennelisten er integrert. 
På enhver bane kan du se hvordan du ligger an i forhold til vennene dine, og det fører til at jeg blir sittende og prøve bare én gang til i mange timer. 
Man kan jo ikke vedkjenne seg å ligge på sistplass? 

Mange har kanskje testet flash-klassikerne «Elasto Mania» og «Action SuperCross». 
«Trials HD» er egentlig bare en høyoppløst og grådig lekker versjon av disse gamle traverne. 
I en spektakulær blanding av 2D og 3D - såkalt 2,5D - og med et alltid briljant banedesign, har den finske utvikleren RedLynx dratt spillsystemet med seg inn i denne generasjonen - med stor suksess. 

«Trials HD» er kanskje ikke helt klart for OL ennå, men å komme seg helskinnet i mål på en av de senere banene, og attpåtil se at du har slått alle vennene på vennelisten, det er i alle fall en følelse av olympiske proporsjoner. 

PS: 
«Trials HD» kan kun lastes ned via Xbox Live Arcade. 
Les også anmeldelse av PC-spillet «Trials 2: Second Edition», som kom ut i fjor. 
