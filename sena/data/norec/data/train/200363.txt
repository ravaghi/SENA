Eva Trio oppvaskstativ til stettglass
Hjelpemiddel som kan hindre knuste vinglass. 
Men ser det lurere ut enn det er? 

For en tid tilbake lot vi oss lokke av bildene som viste en smart løsning for å holde vinglassene på plass i oppvaskmaskinen, noenlunde knusesikkert. 
Tether - Save Your Stemware, er navnet på dette settet med holdere i silikon som kan festes til maskinens kurver. 

Nå har vi kommet over en annen løsning, fra en produsent flere er kjent med her hjemme. 
Eva Solo har i sin Eva Trio-serie kommet med et sammenleggbart oppvaskstativ til vinglass, som skal passe i alle normale oppvaskmaskiner. 

Vi har prøvd stativet i flere runder, og funnet at det holder glassene fint og sikkert på plass. 
Men det har en vesentlig mangel: 
Glassene våre blir ikke helt rene. 

Tar mye plass 

Stativet er lett å plassere i maskinen, så lenge du planlegger for dette i forkant. 
Det tar nemlig ganske mye plass - i praksis halve kurven. 
Men har du først plassert det, og kun skal benytte det til et par glass, får du greit plassert andre kopper og kar under stativet der glassene ikke trenger rom. 

I vårt tilfelle er glassene som skal i vask en norsk designklassiker, Tangen fra Hadeland Glassverk. 
Dette er glass som produsenten selv sier tåler oppvaskmaskin, og som vi alltid vasker i maskinen etter bruk. 
Noen ganger med knust glass som resultat, som regel på grunn av litt for tett plassering i maskinen. 
Glassene plasseres vanligvis på skrå i øverste kurv, og blir vanligvis greit rene, om ikke vi setter dem for skrått. 

Lei av å knuse glassene i maskin? 
Disse kommer med egen knusegaranti 

Høyere glass bør gå greit 

Stativet vi tester kan romme flere typer glass. 
Våre testglass har relativt kraftig stett, men er ikke spesielt høye. 
I stativet fra Eva Solo smetter glassene greit inn i holderen, og har godt med luft på undersiden. 
Høyere glass bør dermed også kunne passere. 

Flere enn fire stettglass av vinstørrelse får du ikke plass til, så det blir mange runder i maskinen om det er Det Store Selskapet du skal gjøre rent etter. 

Gode råd: 
Slik unngår du at glassene sitter fast i hverandre i kjøkenskapet, og vasketips for glass i oppvaskmaskinen. 

Men ble de rene? 

Som vi antyder ovenfor er stativet lett å bruke, men det har en opplagt svakhet. 
De fleste stettglass har buet bunn, som sørger for at de står støtt på bordet. 
Vanligvis vasker vi altså glassene plassert lett på skrå i maskinen, og vannet renner ut av bunnen, og etterlater et rent glass. 

I stativet henger glassene helt rett, med det resultatet at det samler seg en dam av vaskevann under bunnen av foten på hvert glass. 
Resultatet er at glasset ikke blir rent under foten, samt at vi må tørke vaskevannrester av glasset etter at vi tar det ut av stativet. 

Så ville vi kjøpt dette produktet? 
Nei, ikke for å vaske glassene i vår husstand i alle fall. 

Blir ikke oppvasken helt ren? 
Tette spylearmer kan gi skitten oppvask 
