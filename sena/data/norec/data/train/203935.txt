Synes du Galaxy S8 blir for dyr?Da bør du sjekke ut lillebroren! 

Budsjettvennlig Galaxy-mobil for deg som synes det er tullete å betale mange tusen for en ny mobiltelefon. 

Dette året har vi testet stort sett alle toppmodellene fra de store mobilprodusentene, men vi har også testet en god del av de rimeligere modellene. 
Det er vårt klare inntrykk at kvaliteten på mange mobiler som ligger flere tusenlapper under toppmodellene i pris, har blitt så gode nå at de aller, aller fleste av oss greier oss fint med dem. 

Mellomklassemodell til fin pris 

Nå har turen kommet til Samsung Galaxy A5, som kostet en god del mer da den ble lansert tidlig i år, men som du nå får til litt over tre tusenlapper i de rimeligste nettbutikkene. 
Vi har også sett den billigere ved flere anledninger. 

Spesifikasjonsmessig tilhører den mellomsegmentet, mens prislappen nå ligger i nedre halvdel i klassen. 

Alt tyder på at du får mye for pengene når man leser spesifikasjonene, men hvordan er den i praksis? 
Les videre, så får du svaret! 

Det ytre først 

Modellen fås i flere farger, og har en tradisjonell smartmobil-design - der det er litt plass over og under den 5,2 tommer store AMOLED-skjermen. 
Denne har en oppløsning på 1.920 x 1.080 piksler, og er både lyssterk og god. 

Størrelsen på mobilen er 146.1 x 71.4 x 7.9 mm, og vektnåla stopper på 159 gram. 
Ganske standard, med andre ord. 

Under skjermen sitter hjem-knappen, som også har innebygd fingeravtrykkleser. 
Denne er langt fra så presis som på de beste, og det hender relativt ofte at vi må skanne fingeren et par ganger før avtrykket blir gjenkjent. 

Også baksiden av mobilen er av glass, og den er såpass glatt at den med fordel kan settes i et etui eller utstyres med silikondeksel. 

Lading skjer via USB-C-kontakten på undersiden, og heldigvis har Samsung funnet plass til en analog port for tilkobling av standard hodetelefoner, som de fleste andre i mellomklassen. 

Men i motsetning til mange andre mellomklassemodeller, er Galaxy A5 både støv- og vanntett, og skal tåle å ligge halvannen meter under vann i 30 minutter. 
Det er et stort pluss for deg som ofte befinner deg i fuktige omgivelser. 

Lyssterkt objektiv, middels bildekvalitet 

Over skjermen sitter et frontkamera på 16 megapiksler, med blenderåpning på f/1,9. 
Det er ikke hverdagskost med så lyssterke objektiver i frontkameraet, i hvert fall ikke i denne klassen. 
Også hovedkameraet har samme blenderåpning, noe som, i hvert fall i teorien, skulle åpne for ganske skarpe bilder i omgivelser med svak belysning. 

Kameraet tar helt greie bilder, med en nøytral - ofte litt kjølig fargetemperatur - men som nok gjerne ligger nærmere virkeligheten enn bilder fra mange andre kameraer. 
Vi er også svært fornøyd med utløseren, som i de fleste tilfeller er rask - mye takket være rask autofokus. 

I praksis blir imidlertid litt for mange av innendørsbildene våre uskarpe på grunn av bevegelser (både våre egne og motivets), noe mer enn hva vi hadde forventet av et kamera med såpass lyssterkt objektiv. 
En av årsakene er at kameraet mangler optisk bildestabilisator, noe som gjelder mange mellomklassemodeller. 

Moralen blir å knipse et par ekstra bilder for å være sikker på at du får minst ett som er bra. 
Her ser du noen bildeeksempler: 

Mye ekstra i Android 

Operativsystemet er Android 7 Nougat, og det er usikkert når eller om du kan oppgradere til Android 8 Oreo. 

Samsung er blant dem som gjør mest modifiseringer av operativsystemet og appene, slik at du skal få en følelse av at dette er en Samsung-mobil mer enn en standard Android-mobil. 
Systemet i seg selv er brukervennlig nok, selv om enkelte ting kan virke overflødig. 

Her får du for eksempel to nettlesere, to fotoapper og to epostklienter. 
Lik det eller ikke, fordelene er uansett ikke alltid like åpenbare, mener vi. 

En ting vi derimot liker veldig godt, er Always on-funksjonen, der klokkeslett, dato og app-oppdateringer vises på skjermen selv når mobilen ikke er i bruk. 
Nyttig! 

Ordinære ytelser 

På innsiden sitter en åttekjernet Samsung Exynos 7-prosessor på 1,9 GHz. 
Ytelsesmålinger viser at denne ligger litt bak snittet i mellomklassen, og langt bak de kraftigste her - som for eksempel Nokia 8 og Honor 9. 

Du skal imidlertid ikke være redd for at den blir en sinke, de aller fleste oppgaver forløper kjapt og greit, inkludert Snapchat-filtre i sanntid, Netflix-filmer i full HD med mer. 

Du kan imidlertid ikke filme i 4K-oppløsning, og i enkelte tyngre spill kan du oppleve mer hakkende bevegelser enn på de raskeste. 
Er dette viktige bruksområder for deg, må du altså se etter noe annet. 

A5 er for øvrig utstyrt med 3 GB RAM og 32 GB lagringsplass. 
Sistnevnte begynner å bli litt lite, også i mellomklassen. 
Heldigvis har mobilen plass til minnekort med kapasitet på inntil 256 GB, hvis du har store lagringsbehov. 

God på tale, ikke blant de beste på batteritid 

Batteriet har en kapasitet på 3000 mAh, noe som gjør at vi forventer en brukstid på opptil to dager mellom to ladinger. 
Det kan du kanskje klare hvis du bruker mobilen lite, men flere kvelder har vi opplevd å sitte igjen med rundt 20-30 prosent etter én dags bruk. 
Her har modeller som Motorola Z2 Play, Nokia 8 og Huawei Mate 10 Lite mer futt å slå i bordet med, altså. 

På samtalekvalitet er det derimot få som overgår Galaxy A5. 
Lyden oppleves som klar og fin, både for oss og samtalepartneren. 
Hvis det er en viktig detalj for deg, får du neppe noen bedre opplevelse med en langt dyrere mobil. 

Konklusjon 

Samsung Galaxy A5 koster litt mindre enn mange andre mellomklassemodeller, men har litt dårligere batteritid, litt dårligere bildekvalitet og en god del lavere ytelse enn de beste vi har testet i denne klassen. 
Til gjengjeld får du den litt billigere, og den er også vanntett - noe de færreste av konkurrentene er. 

Sett i forhold til hva du får, er 3.200 kroner en ganske grei pris, og vi lander derfor på en litt svak firer på terningen. 
Men vi har altså sett den rimeligere på tilbud, så her gjelder det å følge med. 
Husk samtidig at terningkastet alltid gis på bakgrunn av hva du kan forvente i klassen. 

Få med deg plussene og minusene i boksen under, og sjekk også ut Moto G5 Plus - en mobil som matcher A5 på mye, men som koster mindre. 

En oppsummering av mellomklassemobilene vi har testet denne høsten, er planlagt innen kort tid, og glem ikke oversikten over hva du kan få fjorårsmodellene for i dag. 
