Reddes av bildene
Regi: 
Arild Østin Osmundsen. 
Med: 
Vegar Hoel, Silje Salomonsen, Christian Skolmen, Kim Bodnia, Iben Hjejle, m.fl. Norsk drama. 
7 år. 

Lenge er «Monstertorsdag» omtrent så farlig som en ungpikenovelle i Hjertebladet. 
Så bryter en og annen understrøm mot overflaten. 

Bare i foto har de vært å ane. 
Filmens helt fantastiske foto - som har en nerve og en uro som filmtonen for øvrig ikke formidler, men åpenbart tilstreber. 

SE BILDER FRA FILMEN HER 

For de finnes i selve historien, som kjernen i et egentlig utmerket drama, ført i pennen av regissør Salomonsen og Gro Elin Hjelle og nydelig sanset i bildene: 
En kjærlighetstrekant (Vegar Hoel, Silje Salomonsen, Christian Skolmen), som langt om lenge fører den forsmådde tredjemann (Hoel) til helt nødvendige dypdykk i sitt ulykkelige, svært ukjente indre. 
Der svære krefter og muligheter faktisk er å finne. 

Det er en god historie, og en åpenbar vilje til å få den frem - fint henlagt til Jærens vidåpne, værrike landskap. 
Der brettseilerkunsten i naturkrefters vold får stå som genialt kombinert metafor, visuell ramme og tilfører av ramsalt «action». 

Det er i klipp og personregi at det farlige og det foruroligende går tapt - og i det løse og det springende at intensiteten mister kraft. 
Et matt, litt retningsløst samspill er muligens bevisst og ønsket. 
Men under burde krefter anes, som nå altfor sent får tyte frem. 

De «riktige» replikker finnes - og det nesten til overmål. 
Men det må en hyperproff danske til (Bodnia) for å heve dem over sin bokstav, og gi dem anstrøk av tyngde. 

- Nu! 
Når der er elektrisitet i luften, vil absolutt alt kunne skje! konstaterer Bodnia - vendt mot tordenskyene på den ytterste klippe i rollen som kombinert fyrvokter, seilerveteran og allmenn vismann. 

Og senere, i brettkunstens første leksjon på en steinete, uren strand: 

- Det handler om karakterbygging, forklarer han - og tydeligere kan det knapt serveres. 

Så: 
Det er fotograf Trond Høines' bilder som gir gysninger og bakoversveis. 
Svimlende, mangetydige bilder av himmel og jord, hav og horisonter. 
Som uroer og truer, varsler og overvelder. 
Enten de formidler de vidåpne landskapers voldsomhet og uendelighet - eller rir Nordsjøens frådende bølger som nærmest integrert element. 

Måtte han tas vel vare på i et Film-Norge sugent på kontraster. 

ELLEN MARGRETHE SAND 
