Warm Bodies
Burde vært en parodifilm, ikke en romantisk komedie. 

Med kjærlighetens kraft kan zombier vekkes til live igjen - det er utgangspunktet for filmen Warm Bodies. 

Og med det er det ikke lenger Twilight og Edward Cullens glitrende kropp som har førsteplassen i å gjøre skremmende monstre tannløse, for Warm Bodies handler nemlig om en zombie som forelsker seg i middagen – en postapokalyptisk Romeo og Julie-historie. 

Kjærlighet ved første blikk 

Nicholas Hoult, kjent fra About a Boy, spiller en zombie som strever med å holde på det lille han har igjen av menneskelighet. 
Det eneste han husker fra sitt tidligere liv er at navnet hans begynte på R, og R bruker dagene på å subbe rundt på flyplassen der han holder til, grynte litt til zombiekompisen sin og gå på jakt etter fersk menneskehjerne. 

I'll eat anything with a heartbeat too, but at least I’m conflicted about it. 
- R 

En dag ute på middagstokt kommer han og en gjeng med andre sultne zombier over Julie og vennene hennes, som er på jakt etter proviant og ressurser. 

Det er kjærlighet ved første blikk for R og etter å ha fortært hjernen til kjæresten hennes, beskytter han Julie mot resten av de kjøtthungrige vennene hans og tar henne med hjem til flyplassen. 

Et forhold utvikler seg mellom de to, og dette skal få konsekvenser for den livløse verdenen de befinner seg i. 
Kan kjærlighet få et råttent zombiehjerte til å banke igjen? 

Jada, vi tar referansen! 

Med en zombie som heter R og en heltinne som heter Julie, trenger du ikke å ha master i drama for å ta referansen til Shakespeares Romeo and Juliet. 

Verdens mest kjente kjærestepar blir brukt som inspirasjon for kjærlighetshistorier i film titt og ofte, og det er helt greit, men gjør det med finesse da, vær så snill. 

I tillegg til navnelikheten har Julie i likhet med Juliet en fortrolig hjelper, og manusforfatterne har også slengt inn en balkongscene bare for å gjøre referansen enda mer tydelig. 
Det blir litt for åpenbart for min smak. 

Likevel søt og sjarmerende 

For meg vil zombier alltid være hjernedøde monstre som kun lever for å spise folk. 
Derfor sleit jeg veldig med å godta premisset for denne filmen. 

Tross det merkelige utgangspunktet for rollefiguren hans har jeg likevel sansen for Nicholas Hoult. 
Det kan ikke være lett å være sjarmerende som zombie, men Hoult får det altså til. 
Sammen med Teresa Palmer, som spiller Julie, og Analeigh Tipton, som spiller venninnen hennes Nora, klarer han etter hvert å få meg til å trekke på smilebåndet. 

Scenen der Julie og Nora sminker R for å få ham til å se ut som et menneske og Nora setter på en låt fra Pretty Woman er ganske morsom, og til tross for at alt jeg ser strider mot alt som er rett i zombiesjangeren, så hygger jeg meg i kinosalen. 

This date isn't going well. 
I want to die all over again. 
- R 

Det er i de morsomme øyeblikkene Warm Bodies er på sitt beste, da er den vittig, søt og sjarmerende, men når budskapet om at kjærligheten overvinner alt blir for sterkt faller jeg av. 

Jeg hadde hatt lettere for å godta filmen om den hadde befunnet seg i en annen sjanger. 
Hadde dette vært en parodifilm på linje med Shaun of the Dead hadde jeg slukt zombiekjærligheten rått. 
Selv om det er humor i Warm Bodies er det imidlertid tydelig at dette skal være en seriøs film, det er en romantisk komedie, og derfor kjøper jeg ikke historien. 

Nicholas Hoult er en kjekk zombie som nok kommer til å smelte mange pikehjerter, bare ikke mitt. 
Når det er sagt så er jeg helt sikker på at et yngre publikum, som ikke har like stor kjennskap til zombiesjangeren, vil like Warm Bodies. 
