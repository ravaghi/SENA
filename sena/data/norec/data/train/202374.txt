TEST:Nissan NV200 Premium 

Med 7 seter og svært god plass kan dette være en super bil til ferien - og ellers. 

For en gangs skyld begynner jeg med prisen. 
Denne flerbruksbilen koster ny 248.100 kroner, ferdig registrert. 

Når en 7-seter med så overraskende lav pris kommer på markedet, så er det duket for test. 
Det gjør ikke saken mindre interessant at den er fra en av de kjente produsentene, som normalt ikke slipper ut hva som helst på gata. 
Nissan NV200 er nå testet, og dommen er klar. 
Er den verdt pengene? 

Godt utstyrt 

Når du kjøper personbilutgaven, så får du faktisk en godt utstyrt bil. 
Du finner lagringsrom under forstolene, flere riktig plasserte koppeholdere, stereoanlegg, klimaanlegg, ryggekamera, ESP, elektrisk justerbare speil, og intelligent nøkkelsystem. 
Med sistnevnte skal du ikke trenge å bruke ordinær nøkkel bare den er i nærheten. 
Deretter er det bare å starte med en knott som erstatter tenningslåsen. 
Vi fikk problemer det dette, og måtte ty til nøkkelen likevel, men det anses som en bagatell. 

Årets varebil 

I utgangspunktet er NV200 laget som en varebil, og er god nok til å inneha tittelen Van of the Year 2010. 
I praksis er den en skapbil som er kledd innvendig med litt stoff her og der. 
Men hva gjør vel det? 
Mange trenger nettopp dette, og nå får du muligheten til å kombinere varebilens og personbilens fortreffelighet i en og samme boks. 
Lever du et aktivt liv med huset fullt av kommende fotballproffer, så kan dette være en god løsning. 
Her har du virkelig en praktisk bil som du kan lempe ting inn i, om det så skulle være folk, slalåmutstyr, sykler eller gressklippere. 

Se alle bildene av NV200: 

4.200 liter 

Den gode plassen gjør at Nissan ikke har måttet skvise inn bakerste seterad. 
Selv en voksen person kan sitte der i mer enn et kvarter uten å jamre seg. 
I tillegg er det plass igjen bakenfor, noe som kan være greit med tanke på sikkerheten. 
Som varebil rommer NV200 hele 4.200 liter i lasterommet, og den svelger to europaller etter hverandre på gulvet. 
Som syvseters personbil har du maksimalt 2.900 liters bagasjerom når alle setene er slått opp. 
Som femseter har du 2.100 liter til rådighet, og med alle syv setene på plass kan du fortsatt ta med deg et par store kofferter. 

Utallige setekombinasjoner 

Ønsker du å bruke 7-seteren som varebil, så er det utallige setekombinasjoner. 
Begge setene i tredje rad kan klappes sammen og henges opp langs siden på bilen. 
Deretter kan du klappe andre rad sammen, og flippe den opp langs forsetene. 
Dette kan gjøres i en 60/40-splitt. 
Du trenger med andre ord ikke ta alle. 
Skal du frakte lange ting, så kan du legge ned seteryggen på alle de høyre setene, og du får en lasteplass som strekker seg i hele kupeens lengde, fra dashbordet til bakdøren. 
Da snakker vi godt over 3 meter. 
Både sidedørene og bakluken er av det smarte slaget. 
Du har skyvedører på sidene, noen du garantert kommer til å bli glad i, og du har delte sidehengslede dører i baken. 
Dette er kjekt på biler som er såpass store. 
Alternativet er en forholdsvis tung og upraktisk topphengslet luke. 
Det er fungerer greit på en normal stasjonsvogn, men ikke her. 

Liten motor, mye luft 

Tross bilens store volum, så er den utstyrt med en relativt liten motor. 
Det kan kanskje skremme, men ikke fortvil. 
Med en 1,5 liters diesel under motorlokket har du et dreiemoment på 200 
Nm å leke deg med. 
Det duger fint i det daglige, og blir først lite når du fyller bilen til randen. 
Husk den store boksen rommer mye luft. 
Egenvekten på bilen er ikke på mer enn 1.440 kg, så den har ikke all verden å dra på. 
Det gir seg utslag i et forbruk på 0,52 liter ved blandet kjøring, noe som gir et CO2-utslipp på 137 g/km. 
Dessverre er disse små dieselmotorene så effektive at de avgir lite varme. 
Den store kupeen er derfor seig å få skikkelig varm. 
Skulle jeg kjøpt en slik bil, så hadde jeg definitivt kostet på meg en dieselvarmer i tillegg. 

Ut på tur 

Bilen er kun å få med 5-trinns manuell girkasse. 
Dette fungerer fint, bortsett fra at den trenger turtall ved oppstart. 
Førstegiret kunne med hell vært en smule lavere giret. 
Deretter fungerer alt etter forventningene, og du har en girskiftindikator som hjelper deg å kjøre økonomisk. 

Bilens lengde er med på å opprettholde en god akselavstand på over 2,7 meter. 
Dermed blir komforten på sett og vis ivaretatt. 
Likevel er det ikke til å komme fra at det store skallet har en innvirkning på bilens oppførsel, men når det er sagt så var opplevelsen langt mer positiv enn ventet. 
Bilens lave høyde og bakkeklaring er en fordel for lastehøyden, men en ulempe for fjæringsveien, som blir kort. 
Dette gjør også sitt i forhold til komforten og chassisoppsettet. 
Kort fjæringsvei gir dårligere arbeidsvilkår for understellet, men igjen, resultatet er bedre enn ventet. 
Av de virkelig positive egenskapene kan vi trekke frem svingradiusen, som til en såpass stor bil å være er svært bra. 

En positiv opplevelse 

Alt i alt er Nissan NV200 en svært trivelig sak. 
Den innehar såpass mange elementer av positiv karakter at den er lett å like. 
Ikke står det på plass, heller ikke fleksibilitet, den er godt utstyrt, og den er svært rimelig. 
Jeg må tenke meg godt om for å klare å finne en bil som yter så mye for pengene, men er neimen ikke sikker på om jeg klarer det. 
Legg igjen forfengeligheten hjemme, og tenk kun på det praktiske. 
Da er dette et kupp. 

Nissan NV200 Premium får derfor terningkast fem. 
Ikke for sin fortreffelighet alene, men på grunn av totalpakka sett fra et bruksbehov. 
I tillegg får den medalje med Anbefalt Produkt. 

*Artikkelen er tidligere publisert 25/11-2010. 
