Star Wars:Republic Commando 

Vi venter fremdeles på Episode III, og Lucasarts gir oss mye å gjøre i mellomtiden. 
For eksempel dette underholdende, om noe kortvarige actionspillet. 

Star Wars-spillene har virkelig gått opp og ned i kvalitet. 
Vi husker fremdeles de fantastiske perlene fra midten av 90-taller (TIE Fighter og X-Wing-spillene, for eksempel), samtidig som vi prøver å glemme de typiske cash-in-titlene som dukket opp i kjølvannet av de nyere filmene. 
Den siste tiden har imidlertid kvaliteten tatt seg opp igjen, og serien har entret nye sjangere: online-rollespill (SW: Galaxies), online-action (SW: Battlefront) og tunge rollespill (den glimrende Knights of the Old Republic-serien). 
Men hva med de som bare er ute etter enkel og underholdende action med litt taktikk blandet inn? 
Rebublic Commando kan være svaret. 

LES OGSÅ: 

Originalt? 

Dette spillet er en temmelig morsom blanding av en hel rekke titler, og for å være helt ærlig er det ikke på noen måte nyskapende. 
Men behøver det å være negativt? 
Kronologisk omhandler Republic Commando perioden mellom Episode II og den kommende Episode III, og sånn sett passer det perfekt å gi det ut akkurat nå. 
Vi spiller som en av republikkens klonesoldater, som er leder for en topptrent kommandoenhet, og din oppgave er å styre dem gjennom tre forskjellige verdener midt i den blodige klonekrigen. 

Republic Commando er altså et taktisk skytespill, som lar deg gi ordre og kommandere dine kompiser. 
Men det er samtidig langt mindre komplisert, raskere og mer actionfylt enn Ghost Recon- eller Rainbow Six-seriene, som er det ypperste sjangeren har å by på, men også mye dypere og mer komplekst. 

I og med at spillet er såpass fartsfylt, med konstante angrep fra droider, Geonosis-innbyggere, slavehandlere, leiesoldater og andre skapninger, er det nødvendig å gjøre styringen av dine kolleger så enkel som mulig. 
Og det fungerer følgende: 
Hver av de tre medsoldatene dine er ekspert på noe (snikskyting, bomber eller hacking av terminaler), og for å beordre dem til å plassere seg i snikskyteposisjon eller plante en bombe, behøver du bare å peke på egnet sted og trykke på den grønne knappen. 
Den best egnede soldaten vil da løpe bort og gjøre det han er trent til. 
På samme måte kan du beordre soldatene å konsentrere ilden sin på én bestemt fiende eller løpe bort til helsestasjon. 
Du kan også be de om å regruppere eller forsvare én bestemt stilling. 
Ordregrensesnittet er veldig intuitivt og etter hvert er det faktisk utrolig morsomt å utplassere de tøffe kompisene dine rundt omkring og vite at du er beskyttet av tre kraftige sniperrifler mens du selv løper bort for å åpne en dør. 

Ukomplisert, men gøy 

Som i alle andre taktiske skytespill gjør også her soldatene en del feil, det er ikke alltid de følger etter eller klarer å gjøre det du ber de om, men det forventet vi nesten. 
Den kunstige intelligensen i denne typen spill har fremdeles litt igjen før vi er fornøyd, og det er ikke tilfellet bare med Republic Commando. 

Dine eventyr er forholdsvis enkle. 
I løpet av spillet besøker vi Geonosis, et flytende og forlatt romskip, og til slutt wookie-planeten Kashyyyk. 
Omtrent samtlige av oppdragene er fullstendig lineære, og setter deg opp mot grupper av fiender med jevne mellomrom, og ellers handler det om å sprenge dører og hacke seg inn i dataterminaler. 
Helsestasjoner er plassert overalt, så det er ganske lett å holde seg gående. 
Hvis en av dine soldater dør, er det bare å løpe bort og gjennoplive ham, og det samme gjør de på deg hvis du dør. 
Men andre ord møtte vi ikke på spesielt store problemer underveis, med unntak av noen større kamper som krever mer konsentrasjon og planlegging. 
Alt i alt er ikke Republic Commando noe vanskelig spill, selv om du kommer til å dø ganske ofte. 
Det varer heller ikke lenge, og en gjennomsnittlig spiller bør klare seg gjennom enkeltspillerkampanjen på rundt 10 timer. 
Moroen her ligger ikke i varigheten eller kompleks og nyskapende kampmekanikk, men i å ordre klonesoldatene rundt og skyte slimete monstre. 
Og det er jo gøy det også! 

Spillet inneholder også en flerspillermodus over Xbox Live, men denne er ikke spesielt omfattende. 
Det er kun et par velkjente måter å spille på  deathmatch, team deathmatch og capture the flag, og rundt 10 brett å velge mellom. 
Det fungerer bra, det er en del spillere online, men særlig nyskapende er det ikke. 

Flott grafikk 

Det kanskje mest imponerende aspektet av spillet er teknologien. 
Grafikken er svært bra med massevis av små, kule detaljer. 
Du ser gjennom visiret på hjelmen din (grensesnittet ligner mye på Metroid Prime), og hvis du får slim eller blod over glasset, blir det vasket vekk med en slags innebygd kraftbølge. 
Klonekompisene dine er veldig detaljerte og godt animert, og pleier å vinke til deg eller gi håndsignaler, og omgivelsene ser også veldig bra ut  selv om hele den andre kampanjen foregår ombord på et skip, og følgelig består kun av metalliske ganger, noe vi hater. 
Lyden er også utrolig godt gjennomarbeidet  din stemme leveres av Temuera Morrison, mannen som spiller Jango Fett i filmene, og det høres virkelig ut som om han snakker på innsiden av en hjelm. 
De andre soldatene er fulle av humor og har masse morsomme kommentarer på lager, og musikken holder oss hele tiden i passende stemning. 
Vi merker virkelig at Lucasarts har jobbet mye med bilde- og lydsiden, tatt med masse kule detaljer og gjort en generelt god jobb. 

Republic Commando viser oss altså Star Wars-universet fra et nytt perspektiv, og er generelt fullt av underholdning. 
Tenk deg en letthjertet blanding av Halo 2, Metroid Prime og Rainbow Six, og du får dette spillet. 
Ikke noe spesielt revolusjonerende, langvarig, men passelig gøyalt så lenge det varer. 
Ta gjerne en runde med dette spillet hvis du har prøvd alt annet som finnes på action-markedet ellers! 
