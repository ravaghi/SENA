Forsøk på å beskrive det ugjennomtrengelige
Det er rart å tenke på i dag, men på 60-tallet var Scott Walker faktisk popstjerne . 
Som en av The Walker Brothers sang han patosfylte kjærlighetssanger med forførende barytonstemme. 
Men med årene har musikken hans blitt stadig mørkere og merkeligere. 
For mange er de siste albumene hans direkte ugjennomtrengelige. 

"Bish Bosch" tar opp tråden der "The Drift" sluttet i 2006. 
Om mulig er den bare enda mer ekstrem. 
Man kan kanskje si at Scott Walker lager rockmusikk, men det er i så fall en bisarr form for mutantrock. 
Hamrende trommer og metalgitarer møter horrorstrykere og den foruroligende lyden av macheter som slipes. 
Og i senter av kakafonien synger Walker i et unaturlig høyt register, anspent som en mann med hodet i renneløkken. 
Scott Walker har for lengst sluttet å lage musikk for alle . 
Men modige lyttere kan prøve å skru volumet opp og lyset av. 
Du vil knapt finne en skrekkfilm som er skumlere. 
