Corsair Force
Blant de raskeste SSDene - og lav pris! 

En SSD er på mange måter enklere å produsere enn en harddisk. 
I hvert fall når man ser bort fra hva som trengs for å produsere de delene som inngår i en SSD. 
Det som trengs er en kontroller, flashminne, SATA-brikke og litt annen standard elektronikk. 
Så er det bare å legge ut baner på et kretskort, lodde det sammen og lage en fin innpakning. 

Det er bare Samsung og Intel som produserer alle disse elementene i sine egne SSD- produkter, de andre SSD-produsentene velger blant tilgjengelige komponenter. 
For å gi det ferdig produktet en profil finjusteres gjerne firmwaren for å optimalisere visse sider av ytelsen. 
Valg av minnetype og SATA-løsning, pluss tilleggsutstyr i pakken gjør også forskjell både i ytelse og pris. 

Men like hovedkomponenter gir aldri voldsomme forskjeller i ytelse. 

Corsair Force 3 

Corsair bruker en SandForce SF-2200 serie kontroller og NAND flashminne fra Micron. 
Grensesnittet er SATA 3 med 6Gb/sek. 

SF-2200 kontrollerne komprimerer dataene ved skriving og dekomprimerer ved lesing. 
Dermed går ytelsen ytterligere opp under forutsetning av at dataene lar seg komprimere. 

Typisk bruk av SSD til systemet fungerer utmerket med denne løsningen. 
Oppstart av operativsystem, innlesing av programmer og skriving/lesing til vekslefil går lynraskt. 
Bytter du fra harddisk opplever du maskinen som over dobbelt så rask i vanlig bruk. 

Til lagring av bilder, video og musikk oppnår man ingen gevinst av komprimeringen, men skrive- og leseytelsen selv uten komprimering er likevel meget rask, og langt raskere enn harddisk. 

Dessuten er aksesstiden på SSD bare en brøkdel av det en harddisk presterer, og den ytelsesgevinsten er blant de mest dramatiske. 

Corsair Force 3 leveres med brakett for feste i 3,5" brønn, og skruer følger med. 
Ingen kabler eller programvare til kloning eller overføring følger med. 

Ytelse 

Vi kjørte våre faste testprogrammer og fikk meget gode resultater, særlig på sekvensiell skriving og lesing. 

Sammenlignet med Plextor sin SSD, som bruker en Marvell-kontroller uten komprimering, ser vi at Corsair ligger et stykke over, spesielt på skriving. 

Men Plextor sin SSD er vesentlig raskere på I/O, og har dermed et klart overtak i bruk som systemlagringsenhet. 

Konklusjon 

Corsair Force 3 120 GB er en meget rask SSD, som fungerer utmerket både som dedikert systemenhet i en stasjonær PC eller som eneste lagringsenhet i bærbar. 

Som alle SSD-er i denne ytelsesklassen trenger du SATA 3 støtte for å utnytte hastigheten. 

Corsair Force 3 Series 120GB 
