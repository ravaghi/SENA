Fremtiden i trygge hender
Ung norsk pop har en finfin representant i dePresno. 

KONSERT 

dePresno 

Trashpop, Aladdin Scene, Kristiansand 

16. mars 2017 

dePresno er en av disse unge norske artistene som tilsynelatende bare har poppet opp av jorden – fiks ferdig og klar for verdensherredømme – de siste årene. 
I hans tilfelle er ikke det tilsynelatende langt fra sannheten heller. 

I 2013 fikk 17 år gamle Bjarte De Presno Borthen fra Bergen litt studiotid i julegave av storebroren sin. 
I 2014 vekket lydfilene hans interessen til en frempå manager. 
I 2015 var den første dePresno-singelen klar for utgivelse. 
I 2016 varmet han opp for a-ha og et publikum på 16 000 i hjembyen. 
I dag, bare litt over tre år etter at han satt i et studio og spilte inn en – av alle ting – Donovan-cover, nærmer dePresno seg en million strømminger bare på låten "I See You". 

Nå er det selvsagt en grunn til at alt dette har skjedd. 
Talentet til Bjarte 
De Presno Borthen er åpenbart for alle med øyne og ører. 
Og det kommer ekstra godt frem på en så intim scene som den som er klemt inn i foajeen på gamle Aladdin kino. 

dePresno har selvsikkerheten til en langt eldre og mer erfaren artist. 
Han småprater mye mellom låtene, tøyser gjerne med gutta i bandet og virker i det hele tatt veldig komfortabel på scenen. 
Også kan han synge. 

Stemmen hans gjør seg spesielt godt i den mørke enden av registeret. 
Der får den en crooner-aktig kvalitet som er veldig tiltalende. 
Men når bandet trøkker til og gjør smått innadvendte singer-songwriter-låter til dansbar R&B, ja, så takler han det også uten merkbar anstrengelse. 

Det må anføres at tre kvarter er lovlig snaut for en headlinerkonsert. 
Flere refrenger med samme løft som de i "See You Soon" og "Hide and Seek" hadde forresten heller ikke skadet. 
Men her snakker vi altså om en artist helt, helt i begynnelsen av det som kommer til å bli en lang karriere. 

En shoutout må også gå til oppvarmerne i VIAN. 
Kristiansandsbandets kjølige, distinkt nordisk-lydende pop klarer kunststykket å høres skjør og storslått ut på én og samme tid. 
Førstesingelen "Heilt te du dør", for eksempel, fanger lyden av desperasjon badet i nordlys. 
