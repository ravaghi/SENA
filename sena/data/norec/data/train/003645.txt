Solitary Man
Sårt og solid fra Michael Douglas. 

En rett-på-Blu-ray-film fra Steven Soderbergh med Michael Douglas i hovedrollen må selvsagt sjekkes ut! 
Solitary Man snek seg forbi norske kinolerret, men kunne elegant ha blitt vist der. 

Michael Douglas spiller sårt og solid den eldre mannen som må innse at han har brent litt for mange broer. 

Akkurat denne problemstillingen er utforsket i mange filmer, og Solitary Man er ingen dum versjon – den ble bare lansert omtrent samtidig som Crazy Heart. 
Det kan trygt kalles dårlig timing! 

Nekter å innse 

Ben Kalmen (Michael Douglas) er en 60 år gammel skjørtejeger som selvforskyldt har ødelagt sitt bruktbilimperium, sitt ekteskap og forholdet til sin eneste datter. 

Ben fjerner seg stadig fra det som burde være viktig i livet hans, men nekter å innse det, akkurat som han nekter å anerkjenne sine økende helseproblemer. 

Oppegående mennesker 

Jeg sa at filmen er fra Steven Soderbergh, slik coveret forteller med store bokstaver. 
Det er en sannhet med modifikasjoner. 

Soderbergh er riktignok en av fire produsenter, men filmen er regissert av Brian Koppelman og David Levien, som debuterte med Knockaround Guys i 2001. 
Koppelman har også skrevet manuset, slik han gjorde for Soderberghs Ocean's 13 i 2007. 

De virker som oppegående mennesker i begge funksjoner, og vet åpenbart hvordan man lager film av et velbrukt tema uten at det virker som en kopi. 

Tragisk og ekkel, men... 

Michael Douglas opptrer med sitt sedvanlig kjekke ytre. 
Gråere på toppen, og med flere rynker i ansiktet, men ulastelig kledd, og håret selvsikkert bakovergredd. 

Jeg tror kanskje ikke fullt og helt på at figuren hans virkelig nedlegger 18-åringer, men det er mye virkelig ved Ben Kalmen. 

Han fremstår som tragisk, og litt ekkel, men jeg fikk sympati for hans iherdige kamp mot erkjennelsene som før eller siden må komme ut i lyset. 

Skarp Michael Douglas 

Solitary 
Man er en fin liten film med mange kvaliteter. 
Kanskje var summen av dem for lite til at en kinorelease var økonomisk forsvarlig, men nå kan den iallefall nytes på Blu-ray og DVD. 

Den viser en skarp Michael Douglas i form, og det lover godt foran høstens Wall Street: 
Money Never Sleeps, der han nok en gang spiller eldre businessmann som har falt fra maktens tinder. 

Og Gordon Gekko kommer garantert på kino! 
