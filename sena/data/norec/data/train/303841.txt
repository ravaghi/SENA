Latterlig på jobben
Christine Koht er en programleder som «byr på seg sjæl», for å si det mildt. 

||| 
TV: 
Christine Koht har gjort en karriere av å reise rundt og finne ut hvordan folk har det: folk i kommunen, menn som heter Jan Johansen eller folk «i familien». 
Hun får dem til å slappe av, deler en latter eller fem og skaper generelt god stemning. 

Denne gangen feirer hun hverdagsmenneskene ved å bli med dem på jobben for å undersøke alt det rare som skjer der. 
Vi starter på Romerike, der trebarnsmor Anita har pantsatt huset for å starte Kjeller Trening. 
Senteret har vært åpent en måned og er blitt en lokal suksess, så vidt man kan se. 
Anita ønsker å «slå et slag for sånne med bilringer» og leder selv treningene. 
Hun klarer tre armhevninger med et skrik og «er litt utrent», ifølge Koht. 
Men Anita jobber døgnet rundt og har det gøy. 

Tar sjanser 

Neste stopp er Statkraft, der ingeniørene kler seg ut som laks for å spille revy. 
I likhet med seerne, ler Koht både av og med de latterlige revyartistene. 
Og alle har det bra. 

Mellom utfluktene er vi hjemme hos Koht, der hun gynger fram og tilbake foran kamera og forteller anekdoter. 
Koht er en programleder som «byr på seg sjæl», for å si det mildt. 
Hun tar sjanser og som regel er hun morsom, til og med når hun presenterer eksempler på det hun kaller «min statistikk», som blant annet viser at 37 prosent blir slitne på jobben og 44 prosent blir slitne av «dustete kolleger». 
Blant annet. 

Når Rana kommune fyller femti, feires dagen med mye latter og marsipankake formet som pupper med bh. 
Koht tar hele brystvorta og lager stor oppstandelse. 
En god latter forkorter arbeidsdagen. 

Blanda drops 

Koht liker å ta på folk, klemme, stryke og plukke på «dingsedangser» de har festet i beltet. 
Hun liker også å lage «show», men i de to programmene som undertegnede har sett, er balansen fin mellom Kohts «opptreden» og forsøkene på å bli kjent med folk som er på jobb. 

Selve jobbinnslagene må sies å være blanda drops, med en rød tråd som ikke alltid er like tydelig. 
Disse seriene er blitt suksesser hovedsakelig på grunn av Christine Kohts personlighet, hennes evne til å få folk i humør. 
Det ville ikke blitt det samme hvis Jon Gelius fartet rundt og sjekket hva folk drev med på jobben. 
