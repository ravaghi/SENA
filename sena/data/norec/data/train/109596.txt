Besettende tålmodighetsprøve
Oscar-nominert for beste utenlandske film; besettende, besnærende og tålmodighetprøvende. 

HANDLER OM: 
Alex er en tidligere fengselsfugl, som nå jobber som sjåfør og altmuligmann på et bordell i Wien. 
I all hemmelighet har han et forhold til ei ukrainsk jente som jobber der. 

Hun skylder halliken penger, han trenger noen titusen euro for å komme ut av sitt livs hengemyr. 
Derfor bestemmer han seg for å rane en bank. 
Det forandrer alle liv for alltid. 

DOM: 
En dypt alvorlig og meget godt gjennomført film, dette, som våger å gå på tilværelsens helt grunnleggende elementer: Liv, død, sex, drømmer, skuffelser, hevn, sorg, skuffelser. 
Det er verken spesielt lettfattelig eller underholdende, nokså mildt sagt. 
Men mer enn en munnfull seriøs, søkende og dyptpløyende europeisk filmkunst av i dag. 

Derfor anbefales filmen på det varmeste. 
(Men ikke nødvendigvis for en rent avkoblende gla`-aften.) 
