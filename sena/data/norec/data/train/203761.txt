Kanskje verdens søteste Bluetooth-høyttaler
Definitivt en sjarmerende liten krabat. 

Bluetooth-høyttalere kommer i alle former og fasonger – og prisklasser. 
De fleste av dem veier oppunder en kilo og koster en tusenlapp eller to, noen både veier og koster atskillig mer, mens andre igjen er mindre og langt rimeligere. 

Dagens testprodukt er definitivt i den siste gruppa – lille Timebox mini måler bare 9x9x4 centimeter og har derfor ikke allverdens med krutt å by på lydmessig, men helt greit nok til å bruke som kjøkkenradio, på soverommet, på barnerommet eller på telttur. 

Faktisk synes vi lydkvaliteten er et hakk over Google Home mini, for eksempel. 
Og du kan bruke den som handsfree til telefonsamtaler. 

0,000121 megapiksler 

Det som imidlertid gjør at den skiller seg fra mengden er at den har en «skjerm» – i praksis en matrise med 11x11 LED-lys, altså 121 piksler totalt, som hver kan lyse i 16 millioner farger. 

Og via den tilhørende appen kan du gjøre ganske mye artig med denne skjermen. 
Den kan vise hva klokka er, hvor mange grader det er ute (og vær-ikon), og du kan vise bilder og animasjoner fra et rikt medfølgende galleri, fra andre brukere via nettskyen eller tegne selv. 

Via appen kan du også bruke Timebox 
Mini som tidtaker eller poengtavle, der du enkelt gir poeng til rødt og blått lag. 
Akkurat her hadde det vært kjekt med knapper på selve enheten slik at du kunne ha lagt bort mobilen. 
Det følger også med fire «spill» som ikke er så veldig underholdene, men en av dem er en terning der du må riste telefonen for å slå. 
Nok en gang – her burde det ha vært en knapp på enheten. 

Viser varsler 

Timebox mini har støtte for å vise varselikoner når du mottar et varsel på telefonen. 
Her støttes tjenester som Facebook, Twitter, Snapchat, Instagram, Whatsapp og Skype, i tillegg til innkommende og tapt anrop. 

Ikke SMS, altså, og heller ikke Facebook Messenger, som vel må sies å være elefanten i rommet. 
Men det kan fort komme i en oppdatering av appen. 

Og kjenner du andre med en lik enhet, kan man sende «meldinger» til hverandre. 
Det er også mulig å legge igjen stemmebeskjeder til andre i huset ved å holde inne play-knappen (eller bruke appen). 
Når du er ferdig, vises en snakkeboble på skjermen, og beskjeden spilles av når man trykker på play-knappen. 

Alarm og innsovning 

På soverommet har Timebox et par kjekke funksjoner – en av dem er at du kan spille av naturlyder der du på forhånd definerer hvor lenge lyden skal spilles, og der du kan velge hvor sterkt LED-lysene skal lyse, som da lyser i en oransje farge. 

Når det er på tide å stå opp, kan Timebox også brukes som vekkerklokke med valgfri vekkelyd, enten blant de medfølgende eller en sang du har lagret på telefonen. 

AUX inn og ut 

I tillegg til Bluetooth kan du også koble til lydkilder med kabel. 
Timebox 
Mini har dessuten en Aux-utgang, som gjør at du kan koble den til en større høyttaler. 
Dermed fungerer den faktisk også som en Bluetooth-dongle. 

Av knapper finner du volumjustering og play/pause-knapp på toppen, samt en knapp for å bytte mellom ulike visningsmodi eller slå av LED-lysene helt. 
Et trykk på strømknappen viser også gjenstående batteri på skjermen. 

Høyttaleren lades med micro USB-kabel og batteritiden skal være rundt åtte timer, selvsagt litt avhengig av hvor høyt du spiller. 

Konklusjon 

Divoom Timebox 
Mini er en artig liten høyttaler. 
Lydkvaliteten er helt ålreit med tanke på pris og størrelse, og den passer brillefint å ha på kjøkkenet eller på soverommet, eller på en fast plass i stua, om så bare for å vise hva klokka er og gjøre stueanlegget Bluetooth-kompatibelt. 

På barnerommet bør den også være en suksess – ikke bare kan den spille musikk, men man kan tegne bilder og lage animasjoner selv, spille inn beskjeder, bruke den for å holde styr på poengene og mer til. 
Og høre på naturlyder i det man sovner for kvelden. 

På minussiden synes vi først og fremst det hadde vært kjekt med flere knapper på enheten slik at mer kunne gjøres uten å bruke mobiltelefonen, og at lista over kompatible apper til varslingene hadde vært større. 
Det finnes en litt større utgave som mangler «mini» i produktnavnet, og som har flere knapper langs kanten. 

Vi fikk låne Divoom Timebox 
Mini av Clas Ohlson, som selger den for 349 kroner i desember (kampanje), mens Telia og CDON tar 299 kroner i skrivende stund. 
