Toshiba Chromebook CB30
Pen bærbar med Chrome OS. 

Fra 26. mai ble Chromebook tilgjengelig i Norge. 
Dette er datamaskiner som kjører Chrome OS – et eget operativsystem fra Google som i praksis består av en nettleser med «något attåt». 

Selve operativsystemet er såpass lett sammenlignet med Windows, at kravet til maskinvare er på langt nær så stort for denne typen bærbare PC-er. 

Det gjør igjen at kostnadene kan holdes nede – denne Toshiba-maskinen bruker for eksempel bare en Celeron-prosessor, men oppleves i det daglige som like «snappy» som langt dyrere Windows-maskiner. 

Hva er Chrome OS? 

Vi tar ikke en full gjennomgang av Chrome OS i seg selv – vil du vite mer om hvordan dette fungerer kontra Windows, gjorde vi en fyldig gjennomgang da vi tittet på to Samsung-maskiner for et par måneder siden, i tillegg til lanseringsartikkelen da Chromebooks ble tilgjengelig for salg i Norge. 

Kortversjonen er at dette er maskiner som er laget for å være på nett. 
Uten nettilgang er funksjonaliteten begrenset, og det er altså snakk om maskiner som kun har en nettleser, samt enkle apper for å spille musikk og video. 

Dog har det med årene blitt ganske mye du kan gjøre i nettleseren – musikk, for eksempel, hører mange på via strømmetjenester som Spotify, som også er tilgjengelig i nettleseren. 
Stadig flere sverger også til Netflix eller lignende tjenester for å se på film – også de tilgjengelig i nettleseren. 

(Vær imidlertid oppmerksom å at strømmetjenester som bruker Microsofts Silverlight-teknologi ikke er støttet i Chrome OS, for eksempel TV2 Sumo eller Viaplay.) 

Om Chromebook-maskiner er noe for deg, avhenger av hva du bruker PC-en til ved siden av nettsurfing. 
Hvis det er fint lite, kan dette være høyaktuelle maskiner å kjøpe neste gang. 
Det kan det også være om du trenger en sekundærmaskin som er lett å ha med på tur og med god batteritid. 

Så – til dagens testmodell. 

Pen finish 

På utsiden er det lite som vitner til at dette er en maskin til 3.000 kroner. 
Den sparsommelige maskinvaren gjør også at behovet for kjøling er mindre, og dermed fremstår Toshiba-maskinen som ganske liten og nett. 

Lokket og undersiden har en ruglete overflate som ser ut som aluminium, men som man raskt kjenner er plast. 
Ved siden av Toshibas logo er også Chrome-logoen trykket på lokket. 

Sett fra siden har også denne maskinen en avrunding i den ene enden slik at den fremstår tynnere enn den er. 
Tykkelsen er for øvrig 23 millimeter og vekten oppgitt til 1,5 kilo. 

Inn- og utganger 

På høyre side av maskinen finner vi to USB3-porter, HDMI-utgang, samt lydutgang: 

På motsatt side finnes en minnekortleser (SD), inngangen til lader og et Kensington-spor, som brukes for å låse fast PC-en fysisk. 

Høyttalerene er plassert på undersiden av maskinen, noe som kan by på utfordringer dersom du ligger og ser på film i senga eller har den i fanget. 
Når det er sagt, er den interne høyttaleren faktisk ganske god på denne maskinen (alt er selvsagt relativt her), med klar lyd og høyt volum når du drar på litt. 

Bass, derimot, er det lite av. 

Under finnes også vifteuttak som vi bare hører når vi legger øret inntil. 
Ved normal bruk har vi ikke hørt noe til vifta, og varmeutviklingen har også vært svært beskjeden. 

Enkel skjerm 

Skjermen på denne maskinen er 13,3 tommer over diagonalen og har en oppløsning på 1366x768; en relativt vanlig oppløsning for rimeligere maskiner. 
Panelet er av TN-typen og byr derfor på begrenset innsynsvinkel vertikalt, der fargene fort blir vasket ut og inverteres om du ikke ser direkte på den. 
Den har også relativt høy refleksjon, som kan gjøre den vanskelig å se i omgivelser med sterkt lys. 

Heldigvis lar den seg vinkle nokså langt bakover; cirka 135 grader. 

Under ser du forresten et bilde tatt med det innebygde webkameraet: 

Lydsvakt tastatur 

Som med andre Chromebook-maskiner er tastaturet noe annerledes enn hva som er vanlig på Windows-maskiner. 

Caps lock er borte til fordel for en søkeknapp (som søker på både på Google og lokalt på maskinen), Windows-tasten er selvsagt ikke til stede og F-tastene på den øverste knapperaden er byttet ut med andre knapper: 

Tilbake, frem og oppdater siden (til nettleser)Aktivèr/deaktiver fullskjermmodus (kjekt når du ser film)Exposè, som viser en miniatyrutgave av alle åpne programmerJustering av lysstyrke og lydvolum 

I tillegg finnes også en knapp for å slå av maskinen, som må holdes inne slik at du ikke er uheldig. 
Fremdeles er @-knappen gjemt bak alt gr + 2, noe vi stusser litt over, gitt at dette er en maskin som primært er ment brukt på nettet. 

…men forvirrende 

Tastaturet på Toshiba-maskinen er av chicklet-typen, der knappene er adskilt fra hverandre. 
Det gir liten lyd fra seg ved skriving, men spesielt mellomromstasten på vårt eksemplar føles tung slik at det ikke blir veldig godt å skrive på. 

I tillegg gir den en sjenerende knirkelyd som gir oss følelsen av at dette en billig maskin. 
Og det er det jo for så vidt også. 

Maskinen har også et fellesnordisk tastatur som gjør at enkelte av knappene har både tre, fire og fem symboler på seg, der funksjonaliteten avviker fra land til land. 
Det virker ganske rotete, spesielt siden enkelte av symbolene heller ikke lar seg skrive i kombinasjon med shift/alt, og der notasjonen virker å være inkonsekvent. 

God styreflate 

Styreflaten er forholdsvis stor på denne maskinen og måler 10,3 x 7cm. 
Den har ingen separate knapper, men nederste del fungerer som en knapp når du trykker den inn. 
I tillegg kan du prikke hvor som helst på styreflaten for å simulere trykk på musknappen – prikk med to fingre for å simulere høyreklikk. 

Styreflaten har også flerberøringsfunksjoner. 
Blant annet kan du hoppe tilbake og frem mellom nettsider ved å dra to fingre til sidene, skrolle innhold med to fingre (som har blitt nokså standard på alle maskiner) eller bytte mellom åpne faner med tre fingre. 

Vi merker litt slark i styreflaten når vi skroller med to fingre, slik at det ofte kommer et lite "tikk" hver gang vi plasserer fingrene på den, men det hindrer den ikke i å være komfortabel og presis i bruk. 

Hva med ytelsen? 

Når vi tester Windows-maskiner har vi vanligvis programmer som måler ytelsen. 
Det er ikke like tilgjengelig når alt man har er en nettleser. 

For å ta det viktigste først, oppleves maskinen som svært kjapp i skøytene ved generell bruk. 
Vi har hatt maskinen inne til test i snaue to uker, og selv med ti åpne faner går det helt smertefritt å spille av en YouTube-film i fullskjermmodus, eller spille Assassin's creed-seilespillet. 

Vi har også prøvd oss på demoklipp med 4K-oppløsning (3840x2160), og til og med den slags videomateriale spiller Toshiba-maskinen med glans, selv om den naturligvis ikke kan vise mer enn cirka 1/8 av pikslene. 
Dette gjorde vi faktisk samtidig med at vi strømmet musikk via Googles musikktjeneste. 

Det er ganske imponerende fra en PC med såpass beskjeden maskinvarekonfigurasjon. 
Vi har imidlertid opplevd noe hikking i bildemodulen i artikkelsystemet vårt, som er ganske ressurskrevende. 
Faktisk krasjet Chrome en gang, der mangelen på arbeidsminne kan være forklaringen, i hvert fall i følge feilmeldingen vi fikk. 

Enkelte ganger opplever vi også grå sjakkruter mens en nettside tegnes opp, slik vi ofte så på tidligere utgaver av iPad. 

Det vitner om at det kan være smartere å gå for en modell med 4GB arbeidsminne. 

Vi har kjørt noen nettleserytelsestester som vi tar vare på for fremtidig referanse mot andre Chromebook-maskiner: 

Meget godt batteri 

PC-er til 3000 kroner har som regel ganske begrenset batteritid sammenlignet med dyrere maskiner – siste utgave av Macbook Air holdt for eksempel i godt over tolv timer da vi testet den tidligere denne måneden, men koster også vesentlig mer. 

Toshiba har oppgitt batteritiden til 8,5 timer på denne maskinen, og i det dette skrives har vi brukt maskinen i snart seks timer med 28 prosent igjen på batteriet; da med spilling av video, ytelsestester, nettsurfing, lytting til musikk (via Bluetooth) etc., og det med skjermstyrken på cirka 60 prosent. 
Anslaget på 8,5 timer ved normal belastning (50 prosent lysstyrke, uten Bluetooth) virker derfor å være ganske godt. 

Konklusjon 

Det er vanskelig å trille terning til et produkt som er førstemann ut i en helt ny produktserie, men la oss prøve så godt vi kan. 

Maskinen fra Toshiba er pen å se på, er bare drøye to centimeter tykk og veier bare halvannen kilo. 
Den har en god styreflate og oppleves som svært kjapp i vanlig bruk (noe vi regner med at alle Chromebookene som er lansert også gjør). 
Med på kjøpet får du også HDMI-utgang slik at den kan kobles til en TV. 

Likevel er ikke alt rosenrødt. 
Skjermen imponerer ingen, med 1366x768-oppløsning og TN-panel som gir svak innsynsvinkel (andre Chromebooker byr på IPS-skjerm, og en foreløpig ulansert Samsung-maskin har full HD-oppløsning). 
Vi stiller oss også spørrende til hvorvidt 2GB arbeidsminne er nok selv for dette lette operativsystemet. 

Vi synes heller ikke Toshiba har vært helt heldige med tastaturet, der spesielt mellomromstasen virker tung og gir en knirkelyd når den blir trykket på. 
Heldig er det heller ikke at tastaturet er fellesnordisk, der enkelte knapper virker forvirrende, med inntil fem symboler på seg. 

Vi lander derfor på en firer på terningen til den første 13 tommers Chromebooken som offisielt er lansert i Norge. 

Slett ikke noe dårlig kjøp, men vi regner med at det også vil komme bedre maskiner fra Chromebook-leieren den nærmeste tiden, som Samsungs 13-tommer som byr på full HD-oppløsning, dobbelt så mye arbeidsminne og bredere trådløs nettverksstøtte i en slankere og lettere innpakning til bare femhundrelappen mer. 

Toshiba Chromebook CB30-102 
