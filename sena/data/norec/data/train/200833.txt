Libratone Loop
Med Loop har Libratone pusset videre på suksessoppskriften: 
God lyd i en liten og svært plasseringsvennlig høyttaler. 

Danske Libratone gjør mye riktig. 
Stikkordene er brukervennlige produkter med god lyd, og ikke minst et svært tydelig design som gjør at de skiller seg ut fra den gemene hop. 

Loop selskapets sistee modell, og det er godt å se at den fortsetter den gode trenden. 
Her får du rett og slett en lekker liten sak som ikke bare gir god trådløs-lyd, men som også kan stå på ethvert bord eller henges direkte på veggen via det medfølgende veggfestet. 

Selve enheten er hvit, men det avtagbare frontdekselet leveres i flere fargealternativer. 

Hva gjør Libratone Loop? 

Loop er en trådløs, aktiv høyttaler, noe som vil si at den kun trenger strømledning for å virke, altså ikke noen ekstern forsterker. 
Selv om Loop har USB-tilkobling på baksiden som lar deg streame musikk direkte fra en PC eller Mac, tipper vi at de aller fleste kundene vil bruke mobiltelefonen eller nettbrettet som musikkilde. 

Det er praktisk fordi mobilen gir deg god oversikt og er lett tilgjengelig, men den kanskje største fordelen er at du også får tilgang til streamingtjenester som WiMP eller Spotify, i tillegg til all musikken du har lagret på din bærbare enhet. 

Har du en iOS-enhet (iPhone, iPod Touch eller iPad) er det Apples AirPlay som brukes, mens Android-enheter overfører innholdet via DLNA. 

PlayDirect: 
Du kan ta den med på familietur 

I likhet med sine søsken er også Loop utstyrt med PlayDirect-funksjon, som i praksis vil si at den kan kobles direkte mot mobilen eller nettbrettet ditt og spille av musikk selv om det ikke er noe trådløst nett tilgjengelig. 

Ikke er det vanskelig heller: 
Trykk på PlayDirect-knappen på baksiden og Loop vil automatisk dukke opp som et trådløst nett på iPhonen. 
Dermed er det bare å koble til og spille musikk som vanlig. 

Merk deg at Loop ikke har innebygget batteri, så i motsetning til Zipp er du fortsatt avhengig av å ha strøm tilgjengelig. 
Fordelen er imidlertid at du fint kan ta den med deg på hytta eller andre steder hvor det ikke er trådløst nett. 

Libratones paradegren: 
Smertefritt AirPlay-oppsett 

Selv om mange har lyst på anlegg som baserer seg på trådløs overføring av musikk, er det også mange som kvier seg fordi de frykter kompliserte oppsettsinnstillinger. 

Det slipper de imidlertid å være bekymret for her. 

I stedet for en tjukk bruksanvisning som skremmer vettet av alle som ikke er oppvokst med bibliotekskort, trenger du nemlig bare å gjøre følgende: 

Skru på Loop og koble iPhonen (eventuelt andre iOS-enheter) til via USB-inngangen på baksiden, trykk så en gang på de to eneste knappene på baksiden. 
iPhonen vil da spørre om du vil dele nettverksinnstillingene, svar ja, og vent på at Loop restarter. 
Når den har startet opp igjen, er det bare å aktivere AirPlay-symbolet på mobilen. 

Med andre ord: 
Det å få Libratone Loop igang er så enkelt at alle vil klare det. 

Lydkvalitet 

Selv om Loop ikke er så dyp har den en ganske stor diameter som gir rom for flere elementer: 
Ett 4" basselement, en passiv slavehøyttaler (uten spole/magnet) og to bånddiskanter. 

Det er lett å smile overbærende av høyttalere i denne størrelsen, men utviklingen har heldigvis gått videre. 
Det første som slår oss er hvor detaljert lydbildet oppleves, og her er det en del konkurrenter som har noe å lære. 
Vi liker også at lydbildet faktisk blir spredd en god del mer utover enn vi hadde trodd på forhånd. 

Men heller ikke når det gjelder basstrykk har Loop noe å skamme seg over. 
Det forutsetter imidlertid at du ikke plasserer den på et bord mitt i rommet. 
For å få litt mer smell i bassen bør den nemlig plasseres inntil veggen, eller enda bedre: i et hjørne, slik at bassen blir ytterligere forsterket. 

Vår påstand er i hvert fall at de aller fleste vil bli imponert. 
Tilhører du derimot dem som alltid setter volumet på 11 finnes det likevel bedre alternativer, og vår favoritt akkurat nå er i så fall den basstunge, men likevel velspillende Klipsch KMC 3 

Selv likte vi Loop best i standardmodus, men det er verdt å nevne at Libratone har dedikerte apper for iOS og Android som lar deg finjustere lydbildet (i tillegg til å gi bistand ved oppkopling til nettverket). 

Konklusjon 

Vi liker både lyden og designen på Loop, men med en anbefalt pris på 3.999 kroner bør du være klar over at den havner i en klasse hvor det nå finnes mange gode konkurrenter. 

Vil du skille deg ut er det imidlertid lite som slår den runde formfaktoren og fargevalget Loop kan skilte med. 
Vi tipper derfor dette blir en hit. 
