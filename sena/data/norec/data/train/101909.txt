Plateanmeldelse:Todd Terje - «It's Album Time» 

Todd Terje gjør som Röyksopp og Lindstrøm, og byr på et klassisk debutalbum med internasjonalt tilsnitt. 

ALBUM: ELEKTRONIKA Todd Terje «It's Album Time» (Olsen Records) 

«Todd» Terje Olsen er ukjent for de fleste, men har i løpet av de siste ti årene etablert seg som nasjonens største internasjonale DJ-navn. 
Det nærmeste han har vært en hjemlig slager er dessverre da han ble samplet av Robbie Williams. 

Hans første fullengder er heller ikke den dansegulvfylleren de som kjenner ham har sett for seg. 

Den er mer enn som så. 

Det er muligens det mest fullendte elektronikaalbumet som er gitt ut med norsk avsender siden Røyksopps «Melody A.M.». 

Misforstå meg riktig: 
Det globale mennesket Terje Olsen lager på ingen måte melankolsk popelektronika. 
Albumet er derimot så utsøkt, så sammensatt og gjennomtenkt konstruert at man i etterkant ikke kan tenke seg noe annen måte å gjøre dette på. 

Det er ingen åpenbare radiohiter her, om man da ikke regner med den for lengst klassiske gulvfylleren «Inspector Norse» (som jo aldri ble en radiohit); den avslutter albumet med jublende publikumspålegg mot slutten. 

Banalt, ja visst. 

Akkurat så banalt som slikt skal være. 
Fra den hviskende «album time, it's album time» i starten, via dataspilltittel-pastisjen «Leisure Suit Preben» som etter hvert drar til Acapulco, en seig versjon av Lindstrøm/Prince Thomas-låten «Turkish Delight». 

Sakte stiger tempoet, fra slapp bossadisco via hastig «Tilbake til fremtiden»-fart i «Delorean Dynamite» til åpenbare Donna Summer-assosiasjoner i «Oh Joy». 

Andre singel er en seig versjon av Robert Palmers synthpoplåt «Johnny And Mary» (1980), med elegantier og Terje-fan Bryan Ferry på vokal. 
Nok et høydepunkt. 

Om man skal være litt furten, så kan vi si at det er noe smålåtent å inkludere 3/4 av 2012-EPen «It's The Arps». 
Selv om materialet glir helt naturlig inn. 

«It's Album Time» er ikke et popalbum for massene. 
Det er heller ikke et dansealbum for hipsterne. 
Det er et helhetlig, hjertedunkende DJ-sett som tar én fra baren og hele veien til «Inspector Norse». 
Uavhengig av om man vil danse eller lytte. 

Slik får Todd Terje det akkurat slik han vil. 
Luringen. 

BESTE LÅT: 
«Delorean Dynamite» 

* Slippes 7. april. 
Albumet streames i sin helhet her . 
