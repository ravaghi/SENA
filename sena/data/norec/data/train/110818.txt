The Cars:«Move Like This» 

(Hear Music / Universal) 

The Cars' første album siden krasjet i 1987. 
Noen har ventet. 
Primært amerikanere som vokste opp med dem, og nå er musikere selv: 
The Killers og The Strokes, for å nevne to. 

Det skulle bare mangle at bandet ikke kom tilbake med en faksimileversjon av sitt karakteristiske steriliserte, kalde «sound». 
«Move Like This» låter som et Pacman-spill i et NASA-kontrollrom. 
Ric Ocaseks snakkesynger som en Lou Reed med magesmerter. 
Det meste er som det var. 
Det eneste som savnes er den avdøde bassisten Benjamin Orrs varmere, rundere kanter. 

Artig, dette. 
The Cars har ingenting på hjertet. 
Men det har de da heller aldri hatt. 

BESTE LÅT: 
«Blue Tip» 

MORTEN STÅLE NILSEN 
