Moro med Ottersen og Haagensli
«De glade damene på tur» skapte stor glede hos et feststemt publikum i Kilden lørdag kveld 

Smil og latter satt løst hos publikum da Anne Marie Ottersen og Brit Elisabeth Haagensli lørdag kveld gjestet Kilden med situasjonskomedien 
De glade damene på tur. 

Forestillingen gikk i Konsertsalen og hadde trukket nesten fullt hus. 
Komedien er oppfølger til Gammel dame er vond å vende, som gjestet Kilden for halvannet år siden. 
De to bor sammen på «hjemmet» og nå oppdager de at det sannelig går an å reise på ferie til Syden sammen også. 
Ei uke i Puerto Rico på Gran Canaria er komprimert til en halvannentimes lattervekker, full av gamle og nye vitser, overlesset av syden-klisjeer og smekkfull av blødmer, noen mer forutsigbare enn andre. 

Når dette blir moro, er det først og fremst fordi Ottersen og Haagensli er to drevne komedienner. 
De kan sitt fag, de har drevet med det i svært mange år, de har spilt sammen før, og de vet å tyne maksimalt ut av en tekst som ikke byr på allverdens nyheter. 
For denne slags humor har vi hatt siden Sällskapsresan i 1980, den opprinnelig svenske parodien på skandinaver i Syden. 
Situasjonskomedie er vi ellers foret ganske intenst med i både Mot i brøstet og Fredrikssons fabrikk gjennom årtier, og det skal godt gjøres å komme opp med veldig nyskapende situasjoner. 
De to karakterene Lillemor og Maggi er grovt tegnet som henholdsvis vestkantenkefrue og enkefrue fra øst for Akerselva med dertil hørende sjarmerende dialekter. 
Kontrastene mellom dem utnyttes godt. 
Deres ønsker og behov for reisen er svært ulike, og likevel finner de sammen både i betroelser og innrømmelser etter løgn og bedrag. 

Stykket er ujevnt. 
Det er noen herlig morsomme øyeblikk av de helt elleville, og så er det – heldigvis – noen stillere og ganske betagende episoder der de to får trekk som ikke bare er morsomme, som når Lillemor ringer sin sønn og vi skjønner at kontakten ikke er helt på topp. 
Stykket hadde nok fungert enda bedre i en litt mer intim sal enn den store konsertsalen. 
Scenen er i overkant stor for de to. 
