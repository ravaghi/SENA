«Mellom fiender»
(36 Quai des Orfèvres) Regi: 
Olivier Marchal 

STJERNER: 
Daniel Auteuil, Gérard Depardieu 

HANDLER OM: 
To politimenn på hver sin avdeling, tidligere venner, gradvis bitrere fiender. 
Én av dem snill og uheldig (Auteuil), én hans superskurkeaktige motsetning (Depardieu). 

DOM: 
Min sidemann under pressevisningen, den ekstremkyndige überkritiske Harald Kolstad, påpekte her en «homage» til Jean-Pierre Melville, og spesielt dennes «Le Doulos» (1962). 
Jeg ser ingen grunn til å betvile ham. 
For egen del må jeg tillegge: 
Kanskje har Olivier Marchal sett Michael Manns mesterlige «Heat» (1995) også? 
De lukkede «purkene» i sorte lærfrakker, det eterisk skjebnetunge lydsporet, pengetransportranet i begynnelsen og den kinetisk filmede «shootout»'en midtveis har de i alle fall felles. 
Vellagede greier, men Marchals film blir en drøy halvtime for lang, og for glad i egne klisjeer, til at «Mellom fiender» kan anbefales sånn helt på det varmeste. 
Verdt det for å sjekke ut Depardieus stadig mer fryktinngytende nesegrev, samt Auteuils - også han en snyteskaftets mann - avmålte lidelse. 

MORTEN STÅLE NILSEN 
