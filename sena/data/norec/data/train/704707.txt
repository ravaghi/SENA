Mitt liv som buzzebærer
Spørrespillet Buzz, der du deltar i en animert tv-quiz, er blitt mer enn flermannsunderholdning på den store skjermen. 

Her er enmannsversjonen til å putte i lomma og ta med på tur. 
Eller på bussen. 
Eller på do. 

Riktignok kan den brukes sammen med andre også. 
Enten mot en annen PSP, eller annenhver gang på samme maskin. 

Jeg synes spillet fungerer best som alenespill. 

Samtidig er det slik at spillets ide blant annet handler om å være kvikkere på labben og i hodet enn motstanderne er. 
Den dimensjonen faller ut her. 

Det går selvfølgelig å spille Buzz hjemme alene på tv-en også, men det er nettopp spillets sosiale sider som gjør det så vanvittig morsomt. 

Den dimensjonen faller også ut her. 

Med om lag 3000 spørsmål på lager, runder du dette spillet på en busstur til Bergen eller Kristiansand. 
Eller på et skikkelig trøblete toalettbesøk. 

Dette gir spillet, slik det foreligger her og nå uten oppdateringer og tillegg, relativt kort varighet. 

Men moro er det. 
