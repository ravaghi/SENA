Konstruksjon, ytelse og konklusjon
Anstendig ytelse og stillegående, men med ett stort problem... 

Utseendemessig har EX400 kanskje ikke så ekstremt mye å skilte med, selv om det blanklakkerte sorte lokket har et småstilig bølgeformet mønster. 
Ellers er den nokså traust i grå og sort plastikk. 

LES OGSÅ: 

Lokket virker forøvrig anstendig hengslet og yter passe motstand når det åpnes og lukkes. 
Den mangler en fysisk låsemekanisme (de fleste mindre bærbare i forbrukermarkedet mangler dette i dag), så når magneter mellom lokk og chassis gjør at det må litt ekstra kraft til fra helt sammenlukket tilstand er dette en detalj vi liker. 

Selve bredskjermen har en oppløsning på 1280 x 800 punkter og er blank, med god kontrast og anstendige farger. 
Lysstyrken er ikke like god som på de nye LED-skjermene, men totalt sett er den helt grei og som forventet på en bærbar i denne prisklassen. 

Når det ellers gjelder generell byggekvalitet føles den på langt nær så solid som for eksempel en ThinkPad, men med tanke på sin vekt - relativt beskjedne 2,2 kilo - er den heller ikke utpreget dårlig. 
Chassiset har riktignok noen litt myke punkter på undersiden, og ved trykkbelastning skal det ikke mye til for å påvirke panelet eller finne mindre sterke punkter i kanten rundt skjermen, men alt i alt er ikke dette noe som burde lage problemer ved normalt bruk. 

Plassert over skjermen finner vi for øvrig et integrert webkamera og mikrofon. 

Tastaturet imponerer ikke. 
Riktignok er det i stor grad en tilvenningssak, men vi må få si at vi har brukt langt mer behagelige tastatur. 
Layouten med blant annet inneklemt (forminsket) ø og å, liten høyre shift og feilplassert Fn-tast er heller ikke noe å skrive hjem om. 
I tillegg oppleves tastaturet som relativt støyende. 

Ser vi på pekeplaten, eller touchpaden, og dens tilhørende taster så er vi fornøyd med følsomheten, men på en bærbar med bredskjerm foretrekker vi en bredere pekeplate. 
Vi vil også ha skrollefelt, en annen viktig ting som mangler her. 

Til venstre for tastaturet finner vi snarveisknapper for søk, samt slå av og på webkamera, trådløst nett og blåtann. 
Over tastauret sitter vanlig av/på, snarvei til nettleseren og "eco"-knapp som raskt lar deg skifte mellom en rekke strømprofiler. 
Praktisk, og med denne bærbare helt nødvendig. 
Mer om det senere. 

Ytelse 

Det er altså langt mellom 14-tommerne i dag, i stedet har vi sammenlignet med to 13,3-tommere. 
Den ene testet vi nylig, nemlig ThinkPad SL300 fra Lenovo, men også Dells XPS M1330 er aktuell - selv om vår test er et år gammel. 
Den er nemlig fremdeles i salg - og langt billigere enn den var. 

Høyere poengsum er bedre 

De tre maskinene rangeres totalt nokså likt. 
Ser vi på de enkelte komponentene er det likevel klare forskjeller 
- Dell og MSI-en er langt sterkere på grafikkfronten, men har samtidig noe svakere diskytelse i forhold til ThinkPad SL300. 

Høyere poengsum er bedre 

Som XPS M1330 har EX400 dedikert grafikkløsning, og dette kortet er Mobility Radeon HD 3450 fra ATI. 
I likhet med Nvidia-løsningen som sitter i XPS-en tilhører dette kortet mellomklassen - det vil drive de aller fleste spill, men på nyere titler må du nok lempe en del på grafikkinstillingene. 

Levetid i minutter, konstant på 

MSI EX400 holdt ut i to timer med vårt oppsett - noe vi må få lov til å si er litt skuffende og langt bak konkurrentene. 
Dette er i konstant drift, og du vil selvfølgelig kunne trekke ut mer tid ved å være aggressiv på strømsparingen. 
Da er det greit å bruke den nevnte "eco"-knappen. 

Støy og varme 

En gladnyhet er støyen - eller rettere sagt mangelen på støy. 
Joda - den suser litt - men meget svakt og jevnt. 
Ikke en gang under tung belastning kan vi påstå at maskinen er direkte støyende. 

Når det gjelder varme så får den litt ekstra temperatur på venstre håndledsstøtte, men vi vil ikke klassifisere det som noe egentlig problem. 

Konklusjon 

MSI EX400 er en bærbar med helt klare fordeler og ulemper - noe som burde gjøre det nokså enkelt for deg å bestemme om dette er PC-en for deg eller ikke. 

Til å være en 14-tommer har den relativt lav vekt, den har nokså god ytelse - inkludert grei spillytelse, en ok skjerm og er meget stillegående. 

På den annen side kunne vi ønsket oss enda litt mer på kvaliteten - spesielt tastatur og pekeplate skuffer - og batterilevetiden gjør at du nesten alltid må dra med deg strømforsyningen. 
Da må du legge seks hekto på vekta. 
Den har heller ikke digital videoutgang, noe vi nesten forventer på en moderne bærbar. 

I tillegg må du legge prislappen på 8500 kroner inn i ligningen. 

Så se nøye på lista over sterke og svake sider - mener du dette produktet passer ditt bruksmønster perfekt så er det en helt grei 14-tommer for spill og generell bruk. 
Men er du ikke interessert i spill finnes det langt bedre kandidater i denne klassen. 

Ta forresten også turen innom Dells hjemmesider - en lettere og bedre XPS M1330 trenger ikke være så mange hundrelappene unna. 
