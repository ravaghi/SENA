«Toy Story 3» er rørende morsom
En fryd å se virkeligheten fra lekenes synsvinkel. 

||| 
FILM: 
Da Disney/Pixar lanserte «Toy Story» i 1995, var vi vitne til et kvantesprang innen digital animasjon. 
Ikke bare var «Toy Story» den første helaftens animasjonsfilmen produsert utelukkende digitalt. 

Den var også en heidundrende historie med spektakulære scener og personligheter det var lett å bry seg om. 
Lekene var svært så menneskelige, mens menneskene holdt seg i bakgrunnen og liknet på leker. 

«Toy Story 2» (1999) var en videreutvikling på alle plan og 3-ern svikter ikke. 
Filmen mangler strengt tatt ingenting, og som trilogi betraktet er det vanskelig å finne en utfordrer. 
Likevel, det er vanskelig å gi topp karakter til et univers og en gjeng vi har opplevd i toppform to ganger før. 

Tårer 
Men skal vi dømme ut fra billettsalget, er alle gode ting tre. 
Filmen har allerede spilt inn én milliard dollar siden USA-premieren i juni og er den klart mest innbringende i trilogien. 

Det ble rapportert om voksne menn, inkludert anmeldere, som gråt en skvett eller to bak 3D-brillene. 
Selv merket jeg ingen lekkasjer, selv om filmen ofte er rørende. 

I søpla Filmens hovedstyrke, vil jeg si, er at den er rørende morsom. 
Woody, Buzz Lightyear, Jessie, Dinosaurusen, Potethode og de andre må handle raskt når deres eier, Andy, skal av gårde på universitetet. 
Mor sier at rommet må ryddes og tingene skal enten på loftet, til Universitetet eller i søpla. 

Andy har fylt 18, lekene har i årevis levd i håpet om å bli lekt med, men nå er alt håp ute og livet står på spill. 
Vi blir med Woody og vennene på en halsbrekkende ferd ut i verden og som alltid er det en fryd å se virkeligheten fra lekenes synsvinkel. 

Mørk Første stopp er en barnehage, der en gjeng med bølleleker regjerer. 
Woody farter omkring på egen hånd, før han kommer vennene til unnsetning, men det forhindrer ikke en både fartsfylt og dyster reise gjennom et avfallsanlegg. 

Denne «mørke» siden ved «Toy Story 3» har resultert i 7-årsgrense. 
Vi må gjennom noen ganske så skumle scener der lekene blir herjet med av viltre unger og en slem teddybjørn som terroriserer sine omgivelser. 

De mer filosofiske temaene - forgjengelighet, savn, tilhørighet, - vil røre en nerve hos både barn og voksne. 
«Toy Story 3» er en helstøpt film, beregnet på alle som engang har lekt. 
