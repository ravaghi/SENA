Nye Nissan X-Trail blir en storselger
Den har nemlig blitt langt mer spennende enn før. 
Det som trekker ned er at du får for få valg. 

Når du ser nye Nissan X-Trail kan du fort få sjokk hvis du er blant dem som husker hvor trist bilen så ut for ti år siden. 
Så stor har nemlig utviklingen vært, og nå er også designet på plass. 

90-talls navn som Primera og Almera får stå igjen i historien som en slags bilverdenens allsang på grensen. 

Mange liker riktignok den type underholdning, men jazzmusikere som setter litt krav fnyser foraktelig over konseptet. 
Akkurat som de fleste bilinteresserte fnyser foraktelig over den underholdningen som Primera og Almera ga verden. 
I litt samme gate finner vi X-Trail. 
Den var opprinnelig en temmelig ordinær SUV, men nå er det sannelig andre boller. 

Den ser nemlig særdeles linjelekker ut, og det behøves med konkurrenter som Toyota Rav4 og Mazda CX-5. 
I likhet med Qashqai er X-Trail blitt mer moderne og barskere enn tidligere. 
Fronten er spesielt tøff, men også profilen ser vellykket ut. 

Poenget er uansett at X-Trail nå ikke står tilbake for noen av konkurrentene når det gjelder utvendig design. 
Tiden hvor man kunne selge hva som helst bare det var en slags SUV, er definitivt forbi. 

Høyrevridd pedal 

Men dagens SUV-er må ha gode kjøreegenskaper, og også på dette punktet er X-Trail lett å like. 
Bilen er bygd på Renault-Nissan sin CMF-plattform, og passer godt til bilen. 
Foran er det McPherson, og bak er det uavhengig Multilink, som sørger for relativt dynamiske kjøreegenskaper. 

Styringen er presis og gir tydelige tilbakemeldinger om hva det stabile chassiset holder på med. 

Girkassen er blitt imponerende bra, Nissan er blant de selskapene som har kommet lengst når det gjelder å få bort den irriterende strikkmotor-feelingen som CVT-kassene var så plaget med inntil nylig. 
Xtronic-kassen er i så måte forbilledlig, og jeg tror ikke mange vil irritere seg over den. 

Minuset er at bremsepedalen kunne vært lagt mer til venstre, for venstrefoten blir litt ubehagelig vridd mot høyre når man venstrebremser som jeg gjør. 
Dette er for øvrig ikke Nissan alene om, Toyota Rav4 er enda verre å venstrebremse med enn X-Trail. 

Få valgmuligheter 

Man sitter høyt og godt i skinnsetene, med god oversikt og god ergonomi. 
Det innvendige støynivået i X-Trail er kurant, rundt 70 desibel i 100 km/t. 
På lengre distanser er bilen rolig og behagelig. 

Min testbil har tohjulstrekk, men velger du en modell med 4x4, kan systemet styres med et dreiehjul i midtkonsollen. 
Da velger du mellom forhjulsdrift, auto (4WD) eller lock (permanent firehjulsdrift). 

Under panseret er det eneste motoralternativet en 1,6-liters firesylindret diesel på 130 hk og 320 Nm. 
Den er stort sett kultivert og behagelig, men sammenlignet med 2,2-liters motorene som finnes hos konkurrentene fra Honda og Mazda blir det litt snaut med krefter. 
0-100 på 11,4 sekunder er ikke altfor mye å skrive hjem om. 
Det finnes jo også mange der ute som aldri vil kjøpe en dieselbil, og de har således ingen valgmuligheter med X-Trail. 

Ikke automat og 4x4 

Mange kjøper X-Trail for å trekke tilhenger med, og med manuelt gir klarer den 2 tonn. 
Her er utvekslingen i de to laveste girene i den 6-trinns manuelle kassen veldig lav, noe som hjelper godt på når man trekker henger. 
Med CVT-kasse kan man trekke tilhenger på 1500 kg. 

X-Trail leveres ikke med automatgir og firehjulstrekk, selve drømmekomboen for mange nordmenn. 
Automatgir er nemlig kun tilgjengelig i kombinasjon med forhjulstrekk. 

Innvendig føles bilen påkostet, og modellen jeg kjører er toppmodellen Tekna med skinninteriør. 
Med forhjulsdrift og laveste utstyrsnivå er startprisen på X-Trail på 312.900 kroner. 
Tekna og 6-trinns manuell 4x2 koster 373.900 kr. Tekna og Xtronic automatgir 4x2 koster 393.900 kroner. 

Skal du ha firehjulstrekk kan du velge mellom to utstyrsnivåer, Acenta eller Tekna, til enten 362.900 kroner eller 408.900 kroner. 
Sistnevnte er den dyreste modellen i X-Trail programmet, og automatgir er som sagt ikke tilgjengelig på 4x4 modellene. 

De tre utstyrsnivåene er Visia, Acenta og Tekna. 
I sistnevnte er alt standard foruten soltak og metallic lakk. 
Min testbil har det elektriske soltaket til 14.000 kroner. 

Gedigen benplass 

Baksetet er stort og romslig, med særdeles god benplass. 
Nissan påstår bilen er best i klassen på benplass, og jeg tar dem på ordet. 
Bagasjerommet er også stort med sine 550 liter, mens det i syvseteren er på 445 liter. 
Slår du ned alle setene har du 1982 liter til rådighet. 

Siden bilen er beregnet for familier har den også mange smarte løsninger. 

Et dobbelt bagasjeromsgulv gir fleksible oppbevaringsalternativer, og bagasjeområdet kan deles inn i et øvre og nedre område med et håndgrep. 
I seterad nummer to kan seteryggens helling varieres i åtte trinn bakover/forover, og setene kan individuelt flyttes i lengderetningen. 
Den som sitter i midten har det imidlertid litt mer ubehagelig siden setene er av typen 40/20/40. 

Jeg prøvde X-Trail både som femseter og som syvseter, og i sistnevnte sitter de to bakerste noe høyere enn setet foran for bedre oversikt. 

I likhet med Qashqai er Nissans Safety Shield-sikkerhetspakke å få i X-Trail. 
Safety Shield-pakken inkluderer automatiske fjernlys, trafikkskiltgjenkjenning, filskiftevarsel, blindsonevarsling, førerovervåking, bevegelsesdetektor rundt bilen og radarbasert antikollisjonssystem. 

Et godt valg 

Skal man oppsummere X-Trail er den blitt en god SUV som sikkert vil appellere til mange. 

Prismessig er det heller ikke noe spesielt å klage over, men kunden har litt for få valg: 

Man får bare en motor, og den er litt mindre enn det konkurrentene Kia Sportage og Toyota RAV4 har (hvor du får toliters diesel og tilsvarende utstyrsnivå for omtrent samme pris). 

Dessuten fås ikke CVT sammen med 4x4, og bensinmotor er en umulighet. 
Her slipper man valgets kvaler, for det er jo ingen valg. 
Det synes vi er tynt på en så populær bilmodell, og gjør at jeg gir bilen terningkast 4. 

Hvis du derimot klarer deg med diesel og manuell girkasse, nøler jeg ikke med å si at Nissan X-Trail er et av de aller beste kjøp du kan gjøre i denne klassen, og verdig terningkast 5. 
Til Nissans forsvar skal det også sies at en 1,6-liters bensinmotor er lovet neste år. 
