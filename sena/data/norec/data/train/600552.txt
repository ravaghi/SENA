Liten bie med stort mot
Animasjon/barnefilm 

Storbritannia 2014 

Regi:Alex Stadermann 

Manus: Marcus Sauermann, Fin Edquist 

Norskestemmer: 
Siri Nilsen, Jannike Kruse 

Aldersgrense: 
Tillatt for alle 

Det er ikke så ofte det er kinofilmer for de aller minste, så her er det bare å gripe sjansen. 
Noen kjenner også kanskje den lille bien Maja fra før gjennom tv-serien, men nå er hun på det store lerretet med alle sine venner, og noen uvenner. 

Den lille bien Maja kommer sprettende ut som baby lenge før de andre biene, og fortsetter livet sitt med samme entusiasme og pågangsmot. 
Hun sprudler over av positiv energi, og ingenting virker umulig for den lille gledessprederen. 
Kompisen Willy har en mer forsiktig og skeptisk tilnærming til livet, men siden Maja er hans beste og eneste venn, trosser han frykten sin for å følge henne i tykt og tynt. 
Både når farer truer ute på den store engen, men også når noen truer harmonien inne i bikuben. 

Filmen er både fargerik og sjarmerende og vil garantert fenge de aller minste, og den har et fint budskap om vennskap, lojalitet, mot, toleranse og nestekjærlighet. 
Og ikke minst lærer Maja at den eneste måten hun virkelig vil finne sin plass er ved å være seg selv. 

Og når Maja blir kastet ut av kuben og må renvaske vepsene og redde dronningen, som er døden nær siden noen har stjålet den livsviktige dronninggeleen, er den ganske så spennende også. 
