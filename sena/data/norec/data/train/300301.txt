Den gode, den onde og den nusselige
«Madagaskarpingvinene» er en hyperaktiv og påfallende usentimental animasjonsfilm for hele familien. 

FILM: 
I den fjerde kinofilmen fra «Madagaskar»-universet slynges pingvinene Skipper, Kowalski, Rico og Menig inn i en verden av globale intriger når de kidnappes av den onde vitenskapsmannen Dr. 
Blekk. 
Blekk er det menneskelige alter egoet til blekkspruten Dave, som tidligere var en publikumsfavoritt i Central Park Zoo i New York. 
Da pingvinene ankom parken glemte publikum raskt det ulykksalige bløtdyret, og etter gjentatte ganger å ha blitt ydmyket på denne måten, har Dave utviklet et brennende hat til alle verdens pingviner. 

Virvelløs sjalusi 
Det virvelløse geniet har derfor utviklet et serum som skal forvandle de søte små skapningene til groteske monstre, for dermed å ødelegge deres bedårende image én gang for alle. 
Og denne sykelige, fortærende sjalusien danner utgangspunktet for det science fiction- og superheltinspirerte spionplottet «Madagaskarpingvinene» galopperer gjennom. 

Parallellene mellom Daves plan og syreangrepene som florerer i visse æreskulturer er åpenbare, og det at slike følelser erstatter sentimentaliteten som så ofte dominererer i amerikanske familiefilmer, er en av hovedårsakene til at kombinasjonen av humor og spenning er vellykket. 
Selv om filmens uttalte moral er at det er det indre som teller, peker både dens manus og estetikk på det stikk motsatte, og Menigs yndighet fungerer både som overlevelsesstrategi, våpen og helbredende kraft. 

Hevnen er søt «Madagaskarpingvinene»s utforsking av det sukkersøte og bedårende er ikke gjennomtenkt nok til å belyse vår tids umettelige appetitt på Youtube-katter og andre nusselige nettfenomener, men som en pseudointellektuell distraksjon på toppen av en glorete kransekake av lett underholdning har den absolutt sin plass. 

Personlig har jeg alltid hatt vansker med å få tak på det eventuelle særpreget som skiller DreamWorks fra de andre animasjonsstudioene som opererer i divisjonen like under Pixar. 
Men slikt kan man langt på vei se gjennom fingrene med når viljen til å underholde gir seg utslag i såpass overskuddspregede og treffsikre ablegøyer som her. 
