Mount Eerie:Da døden rammet 

Fjorårets såreste sanger kom fra Phil Elverum. 

Mount Eerie: 
"A crow looked at me" (P.W. Elverum & Sun) 

2017 er avsluttet og oppsummert, men la meg få lov å ta med en plate som burde vært nevnt. 
De som fanget den opp, sendte den opp på andreplass på Metacritics, som samler anmeldelser fra andre. 
2017-toppen tilhørte Kendrick Lamar og Lorde tok tredjeplass, men mellom disse finner vi en 39 år gammel norgesvenn fra staten Washington. 

Det åttende albumet fra enmannsprosjektet Mount Eerie er viet savnet av Geneviève Castrée, Phil Elverums kone som døde 35 år gammel av kreft. 

Døden er reell, og den er ikke der for å synges om, erklærer han i åpningen "Real death". 
Han gjør det likevel, lavmælt og akustisk, som fortellinger med toner til. 
Jordnært konstaterende hva som er skjedd. 
"Seaweed" åpner med Our daughter is one-and-a-half. 
You have been dead eleven days. 

En plate som gjør vondt. 
Om det som er borte for godt, men som likevel er over alt. 

Beste spor: 
Må høres som en helhet. 
