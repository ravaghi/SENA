Futurama S05 & 6
Verdens beste spedisjonsbyrå vender tilbake og feirer seg selv! 

Det er noe herlig med serier som vender tilbake og feirer seg selv. 
I 2003 var det over for Futurama på kanalen Fox (som også sender søskenprogrammet The Simpsons); de til sammen fire sesongene ble sendt om og om igjen, og etterhvert kom de fire dvd-filmene som er kule nok, men som drar den intergalaktiske galskapen litt for langt ut i spilletid. 

- Selv en genial serie som denne trenger litt innkjøring etter noen års fravær. 

Futurama kler TV-formatet aller best, og nå er serien tilbake der den hører hjemme: på boks, bestående av 26 flunka nye episoder spilt inn i seriens nye hjem; Comedy Central. 

To forskjellige femtesesonger 

Tunga må være rett i munnen når det snakkes om Futurama-sesonger: 
Viasat 4 og TV2 har sendt sesong fem, men det er en annen sesong fem enn den som er på boksen jeg anmelder i dag: 
De fire rett-på-dvd-filmene ble nemlig redigert om til 16 TV-episoder og sendt som sesong fem i USA (og her i Norge). 

Boksen jeg anmelder i dag representerer Comedy Centrals Futurama, og kalles egentlig sesong 6A og 6B, men på boksen står det altså sesong 5 og 6. 
Ikke noe av dette er tidligere sendt på norsk TV. 

Den gode miksen mellom varme og satire 

Jeg ble rørt etter første episode. 
Som sagt er serien kjempeglad over å være tilbake, og det holdes ikke tilbake på noe vis. 
Og så tok det meg litt tid, men i løpet av sjette episode, "Lethal Inspection", kjente jeg at den gode miksen mellom varme og satire stemte. 

Selv en genial serie som denne trenger litt innkjøring etter noen års fravær, men når Bender er tilbake på sitt gamle menneskeforaktende, umoralske og megalomane selv, er det som om Futurama aldri har vært på pause. 

Overgangen til Comedy Central (South Park) merkes ikke på manusarbeidet, men kan sees i de innledende episodene på at Amy og Leela stadig er halvnakne - en oppjustering av seksualiteten, rett og slett. 
Dette tones ned etterhvert som sesongen går sin gang, og jeg ser at Matt Groening og David X. 
Cohen (serieskaperne) har funnet formen et sted midt i mellom fortidens trygghet og nåtidens opprør. 

Futurama har ADHD 

Det er pussig at Leela og Fry er sammen nå, men forholdet spilles ned en del ettersom sesongen går sin gang, og tas opp igjen litt mot slutten av sesong seks. 
Det samme med Kif og Amys forhold, som egentlig er et veldig underholdende et. 
Leela og Frys forhold er seriøst, og sørger for enkelte av Futuramas følelsesladde øyeblikk uten humor. 

Futurama har ADHD, og det kler serien godt. 
Diagnosen har en positiv påvirkning på historiefortellingen, replikkene og seriens referanser til samtidige fenomener i det virkelige liv. 

Historiene starter ett sted, hopper videre til en assosiasjon (Lolcats, iPhone, frøbanken på Svalbard, roboseksualitet) og sper på med samtidssatire der det måtte passe, før serien hopper videre og fordyper seg i en ny, interessant tanke et annet sted. 

Robot Santa gir gjengen en lekse 

Juleepisoden markerer skillet mellom sesong fem og sesong seks (6A og 6B). 
Her angriper Robot Santa med alt han har, og gir gjengen en lekse i hvordan jul egentlig skal feires. 

Futurama når iblant nye høyder i sesong fem og seks, og slikt er en enorm glede å se. 
Utviklingen, eller kurven, peker definitivt oppover for Futurama, og jeg hører inspirerte stemmeskuespillere glede seg over sprudlende manus. 

Futurama 
- The Complete Seasons 5 & 6 er i salg fra 1.2.2012. 
Har du kommentarer til anmeldelsen, er det plenty med plass under her :) 
