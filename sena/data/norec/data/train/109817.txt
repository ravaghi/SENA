TV-anmeldelse:Nattskift med mange lyspunkt 

Nok en gang klarer Otto Jespersen med sitt gravalvor å fremkalle mye smil og moro. 

Det er hovedinntrykket som sitter igjen etter å ha sett de tre første episodene av «Nattskiftet» som har premiere på TV 2 i kveld. 
På sin respektløse og fandenivoldske måte, utfordrer Otto Jespersen oss på det vi måtte ha av fordommer. 

Du skal være bra «prektig» for ikke å oppleve en smule gjenkjenning i Otto Jespersens humor. 
Sammen med og svært godt hjulpet av John Brungot og Mats Eldøen, gjør Jespersen «Nattskiftet» til en latterlig affære i ordets positive forstand. 

Vi møter ham som en herskesyk sjef på nattskiftet til en avsides og nedleggingstruet bensinstasjon. 
Med sin kompromissløse lederstil forsøker han å redde stasjonens eksistens med hjelp av sine to ansatte; den distré Olav (John Brungot) og konfliktskye Daniel (Mats Eldøen). 

Humring og gapskratt 

Og med dette for øyet tar trioen den «helt ut» med de mest elleville påfunn som påkaller både smil, humring og gapskratt. 
Settingen åpner for overspill - og den fella går John Brungodt periodevis i med sin svært så oppfinnsomme, men akk så hjelpeløse figur Olav. 

Ikke så mørk og «utilgjengelig» 

Det er mulig at en serie med tittel «Nattskiftet» ikke kan sendes noe tidligere på kvelden enn 22.40, men denne serien er slett ikke så mørk og «utilgjengelig» enn at det hadde fortjent flere seere enn dette sendetidspunktet som regel resulterer i. 
