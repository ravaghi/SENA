Herfra går det bare oppover
Terroren i Paris vekket dem opp fra dvalen, og sju år etter forrige plate er bandet tilbake med nye sanger. 

Broken Social Scene: 
"Hug of Thunder" (Arts & Crafts/Playground) 

Etter å ha gått til topps i hjemlandet Canada med "Forgiveness rock record" i 2010, ønsket medlemmene i Broken Social Scene en pause. 
Nå er de tilbake med en ny plate, noe bandleder Kevin Drew har kalt et svar på terrorangrepet i Paris for to år siden. 

Deltakerlisten på kollektivets femte album teller hele 18 navn, og ikke minst er Leslie Feist og Emily Haines tilbake i folden. 
Førstnevnte er sentral på det fine tittelkuttet "Hug of thunder", mens Haines gjør "Protest song" til noe stort. 

Bandet ble dannet i Toronto i 1999, og antallet medlemmer har variert sterkt. 
Selv om merkelappen er indierock, er kantene løse og horisonten vid. 
Drew forklarer platetittelen som en omfavnelse i dagens kaos, noe som understrekes av Ariel Engle i "Gonna get better": 
Things are gonna get better because they can’t get any worse. 
En plate som føles nødvendig. 

Beste spor: 
"Protest song", "Skyline", "Hug of thunder". 
