Hjertevarme og prippenhet
ØYVIND SANDBERG er en filmskaper som tør å stole på det stillferdige, trauste toneleie. 
Denne gang legger han kabal sammen med tre bergensere som er litt annerledes. 

Per Erling og Kåre Morten er to ytterst velfungerende menn med Downs syndrom. 
De er bestevenner, bor sammen, lager mat sammen og heier vilt når Laksevåg spiller fotballkamp. 

Det eneste som får idyllen til å slå sprekker, er at Per Erling har fått seg kjæreste, Maybritt. 
Én ting er at Kåre Morten nok er redd for miste sin gode kamerat. 
Langt verre er de fisefine holdningene til bergensfruen som er Per Erlings mor. 
Hun misliker sterkt at sønnen vil forlove seg med ei jente som samler tomflasker. 

Sandberg får fram det som også kjennetegnet Gunhild Astings «It's hard to be a rock'n'roller»: 
Ett kromosom for mye gir et ekstra lag med følelser. 
De tre hovedrolleinnehaverne uttrykker vennskap, forelskelse og kjærlighet mer impulsivt enn de med normalt kromosomtall. 

Når «Kabal i hjerter» ikke får flere terningøyne, skyldes det at tempoet blir vel dvelende i filmens første halvdel. 
Men når den pripne moren får dryppet sin skepsis ofte nok, blir konflikten spisset. 
Brått våkner man opp. 
I en oppgjørsscene mot slutten viser Kåre Morten formidable evner til konfliktløsing. 
Hurra for hans ekstra kromosom! 
