Konge en kongestol verdig
Solomon Burke er stor. 
Han veier 200 kilo. 
Minst. 
Men hjertet er om mulig enda større. 

66-åringen fra USA, den sjølutnevnte «king of rock & soul», leverte et show dynket i ildrødt hjerteblod. 
I løpet av halvannen time delte han ut anslagsvis 150-200 røde roser fra sin plass i den enorme rødgule kongestolen. 

Og han nektet å la publikum slippe unna med litt nervøs norsk klapping. 
Han insisterte på å få dem opp av stolene, ut på det trange lille dansegolvet foran scenen. 
Ja, han insisterte på å få dem opp på selve scenen. 

Solomon Burke vokste opp på en kost av R&B, soul, gospel og blues i familiekirka hjemme i Philadelphia. 
Og han preikte himmelens og dansegolvets evangelium før han fylte 18. 
Som han også gjorde i går. 
Hans to store helter er Gud og Van Morrison. 
Og hans versjon av Van Morrisons gospelsoulpregede «Fast train» var da også et av konsertens høydepunkter: 
En sterk sang om evighet og kjærlighet — klemt inn i smarte togmetaforer. 

Publikum fikk også sterke versjoner av Tom Waits' «Diamond in your mind» og Dan Penn/Carson Whitsetts «Don't give up on me» - alle tre hentet fra det mektige comebackalbumet «Don't give up on me» fra 2002. 
Samt en hyllest til gamle soulkamerater fra sekstitallet, de fleste døde nå, med «Sitting on the dock of the bay», «Stand by me» med flere. 
Samt «Proud Mary» som heftig dansemat og klassisk rock'n roll-medley mot slutten bestående av «Lucille», «Good Golly Miss Molly» og «Tutti Frutti». 
Og mot slutten også en melankolsk versjon av Louis Armstrong-klassikeren «What a wonderful world». 

Og mellom låtene preiker han kjærlighet mens datteren - i rollen som korist, sekretær og sykesøster - hjelper til med alt fra svettetørking til utdeling av roser og perlekjeder. 

Showet er ultraamerikansk: 
En blanding av konsert, karismatisk menighetsmøte og harry sirkus med Burke sjøl i rollen som vokalist, pastor og sirkusdirektør. 
Han snakker om barn, om Gud og om hvordan han ville ha stoppet krig og gitt mat til alle verdens sultende om han fikk være president for en dag. 

Stemmen er kanskje ikke på høyden hele tiden. 
Men det bankende hjertet redder kvelden. 
