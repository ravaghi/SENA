Test:Opel Insignia Country Tourer 

4x4, diesel og automat er drømmekombinasjonen for mange. 
Stasjonsvogn setter to streker under svaret. 

Det ser ut til at Opel Mokka har gitt Opel blod på tann for SUV og Crossover-konseptet. 
Under den store bilmessen i Frankfurt dro nemlig Opel nok et slikt konsept ut av ermet. 

Insignia Country Tourer er basert på en standard Insignia stasjonsvogn med firehjulsdrift, men har fått påspedd noen elementer som gjør den enda bedre egnet for litt tøffere bruk. 
Resultatet er en god blanding av fordelene til en SUV, men med stasjonsvognens kjøreegenskaper. 
Vi har testet den. 

Kjent oppskrift 

Trenden med å heve en stasjonsvogn, for deretter å putte på med hjulbuer og andre detaljer av sort plast skjøt, virkelig fart da Audi lanserte Allroad. 
Siden har flere produsenter kopiert oppskriften, og hvorfor ikke? 
Dette er for mange det lille som skal til for at norgespakken er så godt som komplett. 
Det har nå Opel også innsett. 

Se flere bilder utvendig: 

En versjon, fullpakke 

Country Tourer blir i Norge å få i kun én versjon. 
Det hele og fulle navnet er Opel Insignia Country Tourer Premium 4x4 2,0 CDTi. 
Bilen har en 163-hesters dieselmotor, 6-trinns automatgir, og som navnet tilsier: firehjulsdrift. 
Systemet kommer fra Haldex, og har variabel distribusjon av kreftene. 
I Norge blir dette toppmodellen i Insignia-familien, noe som også gjenspeiles i prisen. 

Insignia Country Tourer Premium 4x4 2,0 CDTi har fått en veiledende utsalgspris på kr. 489.900, ferdig levert forhandler i Oslo. 

Fornuftig valg 

At Opel Norge velger dieselalternativet er ikke det minste merkelig. 
Det andre alternativet er en bensinmotor på 250 hestekrefter, noe som ville gjort bilen uforholdsmessig dyr. 
Dieselmotoren er derimot mer enn sterk nok. 
Toliteren er bestykket med turbo og leverer 163 hestekrefter ut fra et dreiemoment på herlige 400Nm. 
At denne er paret med en 6-trinns automatkasse er forståelig, for i dette segmentet selges det stort sett ikke biler med manuelt gir lenger. 

Svenske gener 

Firehjulsdriften stammer som sagt fra svenske Haldex, som jobber sammen med en elektronisk kontrollert differensialbrems. 
På denne måten får du et sømløst innslag mellom forhjulene og bakhjulene, med en gradering fra nær null til 100 prosent. 
Den elektronisk styrte differensialbremsen sørger også for at du får den samme fordelen sideveis mellom høyre og venstre bakhjul. 
Vi kjenner systemet fra andre merker og modeller, og kan med hånden på hjertet si at det fungerer, selv under svært krevende forhold. 
Faktisk er det dekkene og bakkeklaringen som til slutt blir begrensningen for hva som er mulig, og i hvor «grisete» terreng bilen kan gå. 

Se flere bilder innvendig: 

Finpusset ytre 

I utgangspunktet kommer denne nye modellen samtidig som at hele Insignia får et såkalt ansiktsløft. 
Utvendig er det ikke all verdens av endringer, men det dreier seg først og fremst om ny grill, med blant annet bøyde vingetipper på den tversgående kromlisten, samt nye frontlykter som deler de samme designelementene. 
Country Tourer har i tillegg fått en skliplate under fronten, vel så mye for utseendet sin del som det praktiske. 

Nytt multimediasenter 

Det er derimot innvendig at Insignia virkelig viser sitt nye jeg, og nye Insignia har nå fått et helt nytt underholdningssystem. 
Høyt oppe i dashbordet finner vi en åttetommers berøringsskjerm. 
Startbildet gir deg oversikt over radio, navigasjon, musikk og andre funksjoner som finnes i systemet. 

Sammen med denne skjermen har Opel også montert en touch-pad bak girspaken. 
Der har du enkel tilgang til skjermen i midtkonsollen, og i stedet for å bla deg frem til en bokstav i en rullemeny, kan du heller skrive ønsket bokstav med fingeren på pad-en. 
Slik kan du for eksempel velge en bestemt sang, eller skrive inn et stedsnavn på GPS-en. 
Det er også mulig å bruke knappene på rattet til å bla på tradisjonelt vis. 

Få endringer 

Rent kjøremessig er det ikke de store endringene å spore. 
Country Tourer har en annen hjuldimensjon enn de ordinære, og vokser således 13 millimeter i høyden, noe som må sies å være marginalt. 
Insignia beholder med andre ord de samme egenskapene som tidligere, egenskaper det fortsatt er lite å utsette på. 
Med automatgir fungerer det hele fint. 
Vi prøvde derimot også OPC-versjonen en liten runde, men denne har et par ting det er lett å henge seg opp i. 
Blant annet har den et stort sprang mellom andre og tredjegiret, noe som antagelig er et resultat av en utveksling som er blitt tunet for best mulig resultat på 0-100 km/t. 

Alt i alt fremstår derfor Insignia som en mer spennende bil enn tidligere, men dette skyldes først og fremst endringer innvendig, litt utvendig, mens kjøreegenskapene altså forblir de samme. 
Country Tourer er intet unntak i så måte, selv om bilen har fått de små finessene som får den til å se så forskjellig ut. 
