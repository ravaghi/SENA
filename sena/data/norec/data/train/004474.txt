Paddington
Imponerende livaktig bjørn. 

Bjørnen Paddington er en populær figur fra en serie barnebøker, utgitt mellom 1958 og 2012. 
Filmen Paddington bringer ham inn i den virkelige verden, i alle fall nesten, med vellykket resultat. 

Regissør Paul King viderefører bøkenes varme humor og trygge atmosfære. 
Noen vil kanskje kalle dette tannløst og gammeldags, og det gjøres heller ingen forsøk på å modernisere Paddingtons personlighet nevneverdig. 

Men filmen har flere visuelt lekre spenningssekvenser som gjør at de yngste barna vil bli godt underholdt. 

Vil ha nytt hjem i London 

En prolog forteller om en britisk oppdagelsesreisende, som finner to snakkende bjørner i det mørkeste Peru. 
Mange år senere blir skogen rammet av en katastrofe, som gjør at bjørnenes nevø trenger et nytt hjem. 

Han reiser til London for å finne denne oppdageren, og får hjelp av familien Brown, som gir ham både navnet Paddington og midlertidig husly. 

Men jakten på oppdageren setter ham i søkelyset til Millicent (Nicole Kidman), en utstopper som trenger en bjørn i samlingen. 

Paddington får et ublidt møte med London, en by han trodde skulle ta ham i mot med åpne armer. 
På overflaten er dette et enkelt eventyr med familieverdier i fokus. 

Men mellom linjene kan man også ane en kommentar til vår kulturs frykt, intoleranse og mistenksomhet overfor fremmede. 

Det er ikke vanskelig for verken barn eller voksne å sympatisere med en marmeladeglad kosebjørn med snurrig hatt, frakk og koffert i møte med en kald by. 

Akkurat passe skummel 

Filmen er full av skuespillere med tunge kvaliteter, som Hugh Bonneville, Sally Hawkins, Peter Capaldi og Nicole Kidman. 
Sistnevnte er akkurat passe skummel som Millicent, selv om filmens målgruppe gjør at hun ikke kan bli for skremmende. 

Paddington selv er digitalt animert, og er gjort imponerende livaktig. 
Spesielt øynene gir figuren mye liv, selv om de kanskje ikke er spesielt troverdige i bjørnesammenheng. 

Alle figurene er dyktig dubbet til norsk av blant andre Benjamin Helstad, Line Verndal, Helge Winther Larsen og Unn Vibeke Hol. 

Paddington er et hyggelig møte med en figur jeg selv husker fra barndommens lesestunder. 
Om dette blir en gjentagende opplevelse er usikkert. 

Det gjenstår å se om barn anno 2015 vil trykke den gamle bjørnefiguren til sitt bryst, men denne filmen byr i hvert fall på et fint persongalleri, en passe bratt spenningskurve, og en god dose ufarlig humor som gjør dette til en trygg familiefilm. 
