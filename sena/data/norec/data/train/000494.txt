Blood Stone 007
James Bond på lavt budsjett. 

Filmselskapet MGM har til hensikt å gå i gang med en ny runde James Bond-filmer. 
Den første kanskje i november 2012. 

Mens vi venter, kan vi leke agent i Blood Stone 007. 
Dette er en frittstående oppfølger til Quantum of Solace som kom i 2008, og den legger seg på omtrent samme kvalitetsnivå. 
Det vil si grei action med masse skyting. 

Grafikken er verken nyskapende eller banebrytende, det samme gjelder gameplay. 
Jeg sitter egentlig med en følelse av at jeg spiller et spill fra 2000, ikke 2010. 

Ekstremt enkelt 

La meg forklare hva slags spiller jeg er. 
Jeg er i høyeste grad en casual gamer. 
Som småbarnsfar har jeg ikke anledning til å sitte i timesvis foran skjermen. 
Man må ta til takke med en halvtime her og der. 

Blood Stone 007 er akkurat et sånt spill. 
Det holder med en kort dose nå og da. 
Man trenger heller ikke bruke mye energi på det. 

Spillet er ekstremt enkelt og lineært. 
Jeg har ikke dødd særlig mye. 
Kanskje burde jeg økt vanskelighetsgraden, men jeg er i overkant lat. 

Rimelig Bondsk 

Vi spiller altså James Bond i Daniel Craigs skikkelse på jakt etter en russisk terrorist. 

Turen går innom Aten, Istanbul, Monaco, Sibir, Bangkok og Burma, og på veien møter Bond den vakre medhjelperen Nicole Hunter. 
Han får også jevnlig bistand fra M. 

Historien virker rimelig Bondsk, noe som nok skyldes at den er skrevet av Brude Feirstein. 
Han var en av manusforfatterne av Bond-filmene GoldenEye, Tomorrow Never Dies og The World Is Not Enough. 

Akkurat som på film 

Jeg liker at Daniel Craig selv gir stemme til Bond, mens Judi Dench er M, akkurat som på film. 
Det gir spillet litt tyngde. 
Og det er bra, ellers ville det ha letta fra bakken. 

Joss Stone spiller Nicole, og er også ansvarlig for en passe kul introsang, I'll Take It All, co-skrevet av Dave Stewart fra Eurythmics. 

Men dette er også det beste jeg kan si om Blood Stone 007. 

Sikt og skyt 

Spillmekanikken er av det særdeles enkle slaget. 
Du sikter og skyter, kan dekke deg bak hva som helst, og har i tillegg et spesielt siktesystem du får tilgang til når du slår en fiende i nærkamp. 

Et viktig hjelpemiddel er en smartphone, som er både telefon, kart og scanner. 
Dessuten kan den vise dine fienders posisjoner, så her kan iPhone ta seg en bolle! 

Jeg vet at jeg allerede har avslørt at jeg liker det enkelt, men Blood Stone 007 blir nesten for enkelt. 

Et budsjettspill 

Grafikken er grei, men ligger langt bak de beste spillene. 
Omgivelsene er ingenting å stoppe opp for. 
Både Bond og M er så stive i maska at det blir creepy. 
Og snøvær kan spillutviklerne ikke ha studert særlig inngående. 

Dette virker å være en budsjettspill på alle måter. 
Jeg ville ikke betalt 5-6 lapper for Blood Stone 007. 

Men når det havner i tilbudskassa, og det kan ikke bli lenge til, kan du kanskje vurdere om du vil leke James Bond mens vi venter på neste film. 

OBS: 
Spillet er testet på Xbox 360. 
Anmeldelsen er basert på enkeltspillerdelen 
