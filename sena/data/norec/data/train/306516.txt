«Sesong Fire» er en plate til å bli litt klokere av, kanskje til og med et bedre menneske
Ingen er som Tønes. 

ALBUM: 
Han har lovet at det blir mer alvor denne gangen, skråblikkmesteren Frank Tønnesen fra Sokndal, lengst nede i spissen av Rogaland fylke. 
Men det er plass til litt morsomme ting også, har han lovet: 
- Den mest humoristiske visa handler om noen som skal rive ei løe. 
Den er litt tragikomisk, sa han til NRK i vinter i forbindelse med utgivelsen av det han omtalte som vente-EP-en, «Ikkje mogna». 

En ting er sikkert, det er få som formidler hverdag på en så gjenkjennelig, lun og fin måte som Tønes. 
Det er noe i kombinasjonen vesen, måten han ordlegger seg på og og de litt forsiktige fraseringene som gjør at historiene han forteller kryper rett inn i hjerte og sjel. 

Det handler om de små tingene, men gjerne i kontekst av noe større. 
Som trivialitetene ved å gå på en smell ved kjøp av hus, eller det menneskelige aspektet ved å kvitte seg med noe som har betydd noe for deg gjennom et langt liv. 
Om folk som sklir fra hverandre, noe som kan resultere i noe så konkret som å ikke få sett ferdig sesong fire av «The Wire». 

Åpningslåten «Signala» – om den berømmelig låverivningen - er om mulig noe av det mest rocka Tønes har gjort så langt, med god ekspertisehjelp fra Emil Nikolaisen og Anne Lise Frøkedal. 
Han holder seg ellers for det meste trygt plantet i vise/folk-tradisjonen. 
Det er er der han skinner som finest. 

Utover hans faste følgesvenn, gitaren, spekker han sjelden låtene med noe mer ekstravagant enn en tamburin, litt bass, en lap steel, eller noe annet enkelt til å holde takten eller farge i kantene med. 
I midten er det Tønes selv som regjerer. 
Det trengs ikke mer, og det bør vel strengt tatt ikke være så mye mer heller. 
Fortellingene hans fortjener den boltreplassen de kan få, enten det handler om punkterte fester - «Maxitaxi», eller å finne tilbake til noe som forsvunnet i livets tjas og mas - «Holda henna». 

«Sesong Fire» er en plate til å bli litt klokere av, kanskje til og med et litt bedre menneske. 

Er ikke det noe, så vet ikke jeg. 
