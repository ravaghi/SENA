Monster-mamma knuser alle
Et hevndrama kan antakelig ikke bli mer klisjéfylt enn «Peppermint». 

Peppermint 

Sjanger: Action / Drama / Thriller 

Skuespillere: 
Jennifer Garner, Richard Cabral, John Gallagher Jr. 

Regi: 
Pierre Morel 

USA, 2018 

Lengde: 1 t. 42 min. 

Aldersgrense: 
15 år 

Hadde den ikke vært så tragisk på alle måter, kunne man vært fristet til å le litt av «Peppermint»s innledning, så full av klisjéer og overdrivelser er den: 
To gode og snille foreldre strever med å få endene til å møtes, ingen kommer i den 10 år gamle datterens bursdag, overdrevent tatoverte, meksikanske gangstere plaffer ned den lille familien, fra en bil som kjører i sakte film forbi åstedet, bare fordi far har vurdert å bli med på et idiotisk opplegg for å lure en narkoboss. 
Det blir verre: 
En enten udugelig eller korrupt dommer frikjenner de skyldige, og så prøver politiet å tvangsinnlegge moren, som overlevde skytingen, og som nå naturlig nok er blitt litt hissig. 

Så hvis noen virkelig trengte å få det inn med teskjeer, så kunne det ikke vært gjort stort mer grundig enn her. 
Mor er forbanna, og med god grunn. 

Jennifer Garner spiller rollen som den stormannsgale hevnerinnen med en innbitthet man bare må beundre henne for når man tar det elendige manuset i betraktning. 
Rollefiguren hennes klarer egenhendig å rulle opp et kriminelt nettverk, lure både skurkene og politiet og flere lands myndigheter i en årrekke, samt å etablere lov og orden og fred og fordragelighet i det som tidligere var et av byens mest belastede strøk. 
I tillegg treffer hun alle hun skyter på (det er ganske mange) og ingen treffer henne. 
Imponerende. 

Det er sikkert meningen at vi innimellom all volden skal få noen små glimt av smerten hun føler over å ha mistet mann og datter, men disse glimtene er like klisjéfylte og overtydelige som resten av filmen, så det blir mest av alt dumt og kleint og forutsigbart. 
Regissør Pierre Morel lener seg tungt på et stort antall elleville actionscener, men de fleste av dem er i beste fall forglemmelige, lite kreative og på alle måter gjennomsnittlige. 
Styr unna. 
