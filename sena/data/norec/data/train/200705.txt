New Balance 832
Fartsglede, god design, lav vekt - dette er ikke et tregt familieprodukt. 
Denne skoen er en Toyota MR2. 

LES OGSÅ: 

Er det ikke flott? 
New Balance, selskapet som er gode på solide mengdetreningssko for omfangsrike amerikanere, leverer en strålende fartssko. 

New Balance 831 var en kurant sko for et par år siden. 
832, som straks er å finne i butikkene, er enda bedre. 

Den er en lettvektssko som formelig oser fart. 
Samtidig gir den god demping til hele foten. 
Resultatet? 
Løpsglede. 

Skoens hoveddeler: 

Mellomsåle av Dupont-EVA. 

Støtdemping av dempematerialet Abzorb i for- og bakfot. 
Stability Web skal gi en viss stabilitet. 

Mesh-overdel i ett stykke uten sømmer. 
Litt kunstlær. 

Støtdemping bak/foran: 
Å lage gode lettvektssko er vanskelig. 
Gi skoen suveren løpsfølelse, og du risikerer en sko med labre dempeegenskaper. 
God demping kan i sin tur gi for dårlig fraspark. 

New Balance 832 er blant de få skoene som har begge deler. 
De gir jevn demping i hele sålen - sjokket fra asfalten er moderat. 

Mellomsålen av EVA samt Abzorb-dempingen er i tillegg mykere enn på enkelte andre sko. 
Du får en myk tur. 
Dette er muligens grunnen til at frasparket blir kjapt og effektivt med disse skoene. 

Effektivitet/fartsfølelse: 
Du får god kontakt med underlaget med skoene. 
De har rett og slett god fartsfølelse. 

Lesten er svært myk. 
Fleksibilitet og nøytralitet er resultatet. 
Ingenting forstyrrer eller sinker fotens naturlige bevegelsesmønster. 

Skoene forstyrrer ikke, men gir likevel et ekstra skyv forover. 
Lesten er nemlig svakt buet. 
Hvorfor? 
Det gir automatisk et lite løft framover i løpet av steget. 

Stabilitet/passform: 
Testerne opplevde særlig lesten som svært god. 
Den tynne overdelen gjør at skoene sitter som støpt på beina. 
Mokkasin-liknende følelse, var omkvedet. 

Lettvektssko har ofte lav hælkappe, men ikke disse skoene. 
Hælhøyden er god, og skoene sitter godt rundt hælen. 
Tåboksen er på sin side romslig, også det positivt. 

Stabiliseringsmaterialet på innsiden av mellomsålen merket testerne dog ikke så mye til. 
Dette er tross alt en nøytral sko som først og fremst er beregnet for fart, ikke for å motvirke overpronasjon. 

Testerne meldte at skoene åpenbart er tilpasset løpere med høy fotbue. 
De som har lav fotbue vil tydelig kjenne en forhøyning i mellomsålen presse mot fotbuen. 

Sålegrep asfalt/grus: 
Grepet er solid på asfalt, og middels på grus. 
På fuktig underlag er grepet under middels. 

Vekt: 
Vekten lyver ikke - skoene veier bare 290 gram. 
De er lette og føles lette. 
Skoene luftige overdel gir en betydelig sportsbil-følelse. 
Det at skoene er svært fleksible, bidrar også. 

Utseende: 
Kurant design; ikke den tradisjonelle, hvite Blenda-stilen. 

Konklusjon/løpsfølelse: 
En minimalistisk sko med suverene fartsegenskaper og bedre demping enn mange andre lettvektssko. 
Den kan brukes både til rask trening og konkurranser. 
