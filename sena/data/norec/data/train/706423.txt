Tøffe trøndere i god form
Ingen fornyelse, men de leverer varene. 

Dumdum Boys: 
"Armer og bein" (Oh Yeah!) 

Dumdum Boys' studioalbum nummer 11 ligner den klassiske oppskriften fra gullalderen. 

Det er gått seks år siden forrige plate, og begivenheten burde vært markert på skikkelig vis. 
Platen ble derimot sluppet uten forvarsel sist fredag. 
Det sier vel noe om dagens platesalg når en av 80-tallets fire store norske (sammen med Raga Rockers, DeLillos og Jokke & Valentinerne) sniker seg stille ut av døra. 
Enten det, eller så følger trønderne trenden blant internasjonale storheter med plutselige plateslipp. 

De åpner uansett i god, gammel form på "Lange dager". 
De tuller til låten mot slutten, men "Full fyr", der onsdagen går i kne, holder koken hele veien. 

"Champagne på senga" har et tilnærmet Jokke-refreng, og "Tilgi oss aldri" er en flott avslutning. 
Dessuten er "Mer enn nok" og tittelkuttet "Armer og bein" solide rockere. 

Yngve Sætre er tilbake som produsent og deler jobben med Martin Horntveth fra Jaga Jazzist. 
Solid arbeid. 

Beste spor: 
"Champagne på senga", "Full fyr", "Armer og bein", "Tilgi oss aldri". 
