Han er bare 22, men framstår som en veteran
Ikke mange synger saktere enn Dylan LeBlanc. 

ALBUM: 
«Paupers Field» med da 20 år gamle Dylan LeBlanc var en oppsiktsvekkende god debut i all sin beskjedenhet og enkelhet i 2010. 
Nå foreligger oppfølgeren. 

Trina Shoemaker Sanger og låtskriver LeBlanc produserte sjøl debuten. 
Nå har han fått med seg Trina Shoemaker på laget, en produsent som har jobbet med en rekke store artister - og som også mikset debuten. 

De har ikke gjort noen store grep i forhold til debuten, og det kan være et lite problem. 

Samtidig er LeBlanc blitt en mer moden artist som stoler hundre prosent på egen intuisjon. 

Seigt Dermed reindyrker han den dempete, seige, dampende, nesten hviskende stilen som også kjennetegner debuten. 
For to år siden var det helt på sin plass, men med enda flere låter i nesten samme tempo tar jeg meg i å ønske et skifte, et aldri så lite musikalsk opprør. 

Han nærmer seg i flotte «Brother», et av albumets høydepunkter, og også i «Comfort Me» øker tempoet noen hakk. 

Neil og Gram Dylan LeBlanc minner ikke mye om sin navnebror, men her er ekko av folk som Neil Young, Gram Parsons, Nick Drake, Townes Van Zandt og Ryan Adams. 

Countryfølelsen ivaretas av steelgitarist Wayne Bridge, som sist, men det er «soulfeelingen» som er LeBlancs varemerke. 

Muscle Shoals 
Den har han med seg fra berømte Fame Studios i Muscle Shoals, Alabama, der han var med faren på jobb og nærmest vokste opp sammen med kjente soul- og r'n'b-artister - og sjøl ble oppdaget. 

Han synger så forsiktig, men samtidig så fint. 
Og enda så stille dette er, er det full anledning til å danse - når LeBlanc setter et flott punktum med «Lonesome Waltz». 
