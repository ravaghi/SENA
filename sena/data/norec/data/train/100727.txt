Xbox-oppgulp på PS3
«Ninja Gaiden Sigma» lukter billig konvertering og raske PS3-penger lang vei. 

Det har seg nemlig slik at jeg spilte dette spillet allerede i 2004. 
På Xbox. 
Og det var da en ypperlig, men knallhard, spillopplevelse. 

Som Ninjaen Ryu er du ute etter hevn på en ond gjeng som har stjålet familiesverdet ditt. 
Og dette gjøres ved å bekjempe en hær av ninjaer og onde vesener gjennom varierte og stemningsfulle brett. 

For å ta det beste først, «Ninja Gaiden Sigma» er fortsatt et herlig leketøy for alle som har våte ninjadrømmer. 
Å kontrollere Ryu i kamp er veldig tilfredsstillende, da spillet og kampsystemet har en flyt som få andre spill har klart å kopiere. 
Det går fort, krever lynraske reaksjoner, men er utrolig tilfredsstillende å se på når man får til. 

Men samtidig er det flere ting som skurrer. 
Spillet føles rett og slett litt gammelt i dag. 
Grafikken er utdatert til å være på PS3, og vanskelighetsgraden er fortsatt like høy som i originalen, selv om dårlige spillere kan spille på det mer tilgivelige «Ninja Dog»-nivået. 

Men verst av alt er at spillet ikke byr på spesielt mye nytt i forhold til det tre år gamle Xbox-spillet. 
Et par nye nivåer der du får være en kvinnelig ninja og litt smårusk her og der føles liksom ikke nok til å rettferdiggjøre fullpris på spillet. 

Spesielt med tanke på at du sikkert kan Plukke opp en bruktversjon av «Ninja Gaiden Black» til Xbox for en hundrelapp. 

Som actioneventyr er «Ninja Gaiden Sigma» fortsatt en av de beste titlene i sjangeren. 
Det er bare det at jeg forventer mer enn et gammelt Xbox-spill når jeg kjøper en ny fullpristittel til Playstation 3. 

Trailer fra PS3-spillet Ninja Gaiden Sigma. 
