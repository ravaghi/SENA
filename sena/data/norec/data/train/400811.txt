The Bastard Executioner:Det er bare å slakte denne bøddelserien 

Magica fra Tryll, Ed Sheeran og tvillingsex. 
The Bastard Executioner er en håpløs TV-serie. 

På papiret skulle denne serien om en walisisk bøddel på 1300-tallet være en rimelig sikker suksess. 
Serieskaper Kurt Sutter gikk skole som manusforfatter og skuespiller i den feirede politiserien The Shield , før han realiserte syv suksessrike sesonger av motorsykkelserien Sons of Anarchy . 

Voldelige alfamenn og kvinnelige matriarker 

Suttons kjennetegn er voldelige alfamenn med egne moralkodekser, og kvinnelige matriarkfigurer som prøver å styre disse egenrådige herrene. 
Så også i The Bastard Executioner . 
Ridderen Wilkin Brattle forsøker å leve et anonymt landsbyliv med vakker, gravid kone, men må ut og hjelpe noe lokale bønder. 
Da han kommer tilbake er kona drept og sprettet opp av Baron Erik Ventris, landsbyen brent til grunnen, og Wilkin sverger naturlig nok en grusom hevn. 

Muligheten kommer da han via en trollkvinne får anledning til å gi seg ut for å være en omreisende bøddel. 
Han får innpass på Ventris-slottet, hvor han spionerer og konspirerer for å kartlegge hvilke soldater som var med og raidet landsbyen. 

Se heller denne TV-serien: 

Småkonger og hoffnarrer 

Hiv en god dose Magica fra Tryll-inspirert heksekunst i gryten, rør rundt med noen hallusinerende glimt fra TVNorges gamle onsdagsfilm. 
Dryss med Ed Sheeran i en rar birolle, og fyll til randen med brutal vold, mykpornografisk tvillingsex og et lydspor fullt av fuzzgitarer og Eurovision-ballader, så har du serveringsklar The Bastard Executioner . 
Plottet og karakterer er det ikke så nøye med, alt du trenger å vite er at det er noen småkonger og hoffnarrer som prøver å tuske til seg makt mens de lar andre gå i døden for dem. 
Slik prøver The Bastard Executioner på håpløst vis å skape Kurt Sutton-versjon av Game of Thrones , hvor maktkamp og hensynsløs vold går side om side med kåtskap og perversjoner. 
Den malplasserte musikken skal muligens få oss til å si at "det er en serie fra 1300-tallet, men det er ikke gammel historie, det er moderne drama", men det eneste som oppnås er at man synes synd på skuespillerne som heltemodig prøver å gjøre en innsats mellom all ulyden. 

Hør ukas mest omtalte album: 

Publikum sier "meh'" 

Galleriet av relativt ukjente skuespillere er det eneste forsonende trekket ved denne seige, uinteressante kolossen av en TV-serie. 
Amerikansk TV— og filmbransje har gode tradisjoner for å hente australske skuespillere, og Lee Jones i hovedrollen markerer seg så godt han kan. 
Du ser nok mer til ham i andre sammenhenger i kommende år. 
Heldigvis slipper du å se mer av denne bøddelserien, for i skrivende stund tikker det inn en melding om at serien er kansellert etter en sesong. 
"Publikum har talt, og uheldigvis er tilbakemeldingen "meh". 
Jeg vil ikke skrive noe som ingen faen meg ser på", sier Sutton i kanselleringsbrevet. 
Avtale, sier vi. 

Her er låtene du bør få med deg denne uken: 

Hva med Samson Isberg? 

Når man ser tilbake i tid, er det fort gjort å tenke på de gode tingene som ble produsert. 
70-tallets rock lyser av Led Zeppelin, Stooges og Black Sabbath, mens man glemmer alt røret som også ble trykket på vinyl. 
Når man en gang skal se tilbake på TV-året 2015, kommer vi sikkert til å huske godbiter som The Jinx, Bloodline og sesong 2 av Fargo . 
Forhåpentligvis har vi da fortrengt The Bastard Executioner . 
Når det er sagt, drømmer jeg fremdeles om den perfekte bøddelserie. 
Jeg skulle ønske forfattere av historiske romaner eller TV-skribenter her hjemme hadde tatt for seg Samson Isberg, vestlandsbøddelen som gjorde for den siste offentlige henrettelsen i Christiania, foran 5000 tilskuere i 1863. 
Der har du TV-serie! 

Se Aftenposten Kultur baksnakke kulturlivet i nytt program: 

Trenger du TV-tips? 
Her er ti serier du bør få med deg i høst: 
