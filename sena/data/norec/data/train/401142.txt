«Risk»:Har vi Julian Assange nå? 

De som fortsatt tror Julian Assange har noble hensikter, vil miste nattesøvnen av denne filmen. 

Laura Poitras ga oss tiårets scoop da varsleren Edward Snowden valgte å stå frem i hennes dokumentar Citizenfour i 2014. 
Det ingen visste, var at hun allerede da hadde fått unik tilgang til en annen rebell fra den digitale frontlinjen: 
Wikileaks-leder Julian Assange. 

I den nye dokumentaren ser vi henne haste av gårde til Hongkong for å møte Snowden, og det kan virke som om relasjonen til Assange ikke ble den samme etter det. 
For midtveis i filmen erkjenner hun at hun ikke lenger stoler på Wikileaks-lederen. 
Filmprosjektet endrer seg – fra å være et portrett av en forkjemper for ytringsfrihet til å bli en utlevering av en motsetningsfull leder som har kompromittert sitt noble oppdrag. 

Fascinerende personlighet 

For mye har skjedd siden Poitras gikk i gang med denne filmen i 2013 – blant annet har bildet av Assange endret seg ganske dramatisk. 
Etter at samarbeidet mellom Wikileaks og etablerte mediehus brøt sammen, og Assange søkte tilflukt i den ecuadorianske ambassaden i London for å unnslippe straffeforfølgelse på grunn av anklager om sexovergrep, blir det enda vanskeligere for Poitras å filme ham. 

Derfor er dokumentaren også mer krevende å følge enn Citizenfour. 
Jeg vil anbefale de som skal se den, å lese seg opp på den kaotiske konteksten. 
Poitras er likevel en så begavet dokumentarist at hun makter å holde på spenningen og gi oss avgjørende gløtt inn i en fascinerende personlighet. 

Kynisk leder 

Det som gjør henne usikker på Assange, er hans arroganse og narsissisme. 
Noen vil kanskje bli sjokkert over hans autoritære stil og kvinnefiendtlige uttalelser, som at anklagene mot ham om seksuell trakassering fra Sverige er ”en feministisk konspirasjon”. 

De nærmeste omgivelsene, anført av kjæresten, forsøker å dempe ham. 
Det er underlig å se ytringsfrihetsadvokater fortelle en så dreven mediemanipulator at han ikke bør bruke slike formuleringer i offentligheten. 

Assange er selvsagt ikke den første borgerrettighetsaktivisten, om vi kan kalle ham det, som ikke kan oppføre seg overfor kvinner. 
Men det er summen av bristene i hans karakter som tegner et urovekkende bilde av en uansvarlig og kynisk leder som lar seg dyrke i noe som ligner en kult. 

Perfekt antihelt for vår tid 

Mens Snowden gjennom sin forsiktige og prinsipielle fremgangsmåte kom ut av Citizenfour med æren i behold, later Assange til å være drevet av både kortsiktige og langsiktige motiver som endrer seg underveis. 

Poitras får følge ham tett hele veien til den ecuadorianske ambassaden, men så begynner forholdet å rakne. 
Assange får bange anelser og advarer henne om at han heretter vil ta sine forholdsregler. 
Om det er en trussel, er vanskelig å si, for tvetydigheten han omgir seg med, er gjennomgripende. 

På den måten er Assange en perfekt antihelt for vår nye tid med dunkle agendaer. 
Her kommer det ikke frem noe nytt om Wikileaks’ aktive bruk av lekkasjer for å svekke Hillary Clintons kandidatur til presidentvalget. 
Men vi trenger ikke mer enn noen minutter sammen med Assange i denne filmen for å innse at motivene fremstår som uklare og problematiske. 
