Norges beste rapper?
Flere har for lengst stemplet A-lagets Store P som en av Norges beste rappere. 
Nå er han ute med sitt første soloalbum og forventningene er derfor høye. 
"De kaller meg Norges beste rapper, men mamma kaller meg Petter, eg e den originale, alle de andre følger bare etter" rapper han i låten "Vikje Være I Din Verden". 
Selv om Petter Skarre Sundby ikke er den første til å påberope seg selv status, er det allikevel noe sannhet i det. 

Store P streber etter å være egen, og der norsk rap ofte kjennetegnes som krass med teksten i fokus, er produksjonen på "Regnmannen" våt med et hav av klang og en vokal som dukker inn i kompet. 
Hans sløve rappestil blender perfekt inn i et lydbilde som har en imponerende frekvensering og dybde. 

Det er tydelig at Store P henter inspirasjon fra den populære Amerikanske sørstat-rappen og R&B. 
Samples og effekter er smakfullt brukt og man oppdager noe nytt etter hver gjennomlytting — til og med saksofon er lagt på for å bryte med det elektroniske lydbildet og gi et ekstra løft på enkelte låter. 
Bergenseren viser seg med dette å være en god produsent og artist, som rendyrker sin egen sound. 
Han vil ikke være i vår verden, men vi vil gjerne oppleve hans. 
