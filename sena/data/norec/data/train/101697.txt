Film:Sobert kvinneportrett 

En kontroversiell og ladet historie fortalt med stillferdig overbevisning. 

En kvinnelig lærer innleder et forhold til en 15 år gammel elev. 
Som de fleste vet; en ulovlig handling, grunnlag for å miste både jobb og anseelse. 
I dette tilfellet basert på en sann historie, skrevet av dramatiker Sonja Evang, overført til filmlerretet av regissør Haugerud. 

I løpet av en snau time sitter Andrea Bræin Hovig foran kamera og fremfører 

monologen om hva som skjedde, hvordan hun opplevde spenningen, fornektelsen, engstelsen, og sin forståelse av det ulovlige av det hun bega seg ut på. 
Det hele filmet i sort/hvit - som fortoner seg mer som gråtoner, og som kler en fortelling om et menneske i gråsonen. 

Hovig er overbevisende naturlig foran kamera. 
Hun snakker om dypt personlige følelser på en så dagligdags og direkte måte, som vekker interesse og nysgjerrighet.Det er nesten utelukkende ansiktet hennes du ser; pauser, mimikk, stemmeleie viser ved ørsmå variasjoner hvilken innsikt kvinnen sitter med når hun forteller historien i ettertid. 

Mer enn å være en fortelling om et betent tema, er dette er portrett av en kvinne og hvordan hun blir sett, og ikke sett. 
At regissøren er god til å hale det beste ut av skuespillerinner har han vist tidligere i filmen «Som du ser meg», der også Bræin Hovig hadde en sentral rolle. 

Hele filmen er fortalt fra kvinnens ståsted. 
Hun er enerådende på scenen og innbyr til sympati. 
Her er ingen krasse og kontrollerende spørsmål, kun den motstanden hun gir seg selv. 
Der ligger tekstens – og filmens svakhet. 

Den kunne hatt skarpere kanter, turt å provosere mer. 
Hun slipper for eksempel litt lett unna med forklaringen på hvorfor hun ikke hadde guts nok til ikke å avlyse et bryllup med en forlovede hun hadde dårlig kjemi med. 

Dette er ingen monster-lærer som vil slå kloa i første og beste ungfole som dukker opp, snarere en dypt engasjert kvinne hvis følelser blir gjengjeldt. 
Og akkurat kjærlighetsaspektet er det som dominerer kvinnens fortelling i denne personlige og intime novellefilmen. 
