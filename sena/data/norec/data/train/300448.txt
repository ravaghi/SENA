Noen du elsker blir uskyldig fengslet.Hva gjør du? 

Nervepirrende fengselsflukt. 

|||FILM: 
Frankrike er brusteinslagte gater, lirekassemusikk, brasserier og rødvin. 
Det er modernisme, revolusjon, snegler i hvitløk og...thrillere. 

It-girl Frankrike har opp igjennom åra laget en bråte svært severdige noir filmer, gangsterfilmer og thrillere. 
Det er noe med det franske lynnet, språket, klesstilen, maskuliniteten og lidenskapen, som gjør at franskmenn har en egnet kultur for filmer som portretterer mennesker som bryter loven. 

Sagt på et annen måte, Frankrike er et land der datteren til Jacques Mesrine, en av landets mest anerkjente kriminelle gjennom tidene, er en it-girl på lik linje med Kate Moss. 

Siktet for mord «Alt for henne» er ingen typisk gangsterfilm, slik som for eksempel «L'ennemi public n° 1» som gikk på norske kinoer tidligere i år, men i stedet et drama med mer konvensjonelle thrillerkvaliteter. 

Filmen begynner med at en mann, filmens hovedperson Julien (Vincent Lindon), haster inn i en bil. 
Han er blodig på hendene og oppjaget. 
Så hopper vi tilbake tre år i tid. 
Den samme mannen, pent kledd, kommer inn leiligheten sin, kyssende på kona, Lisa (Diane Kruger). 
De betaler barnevakten, og i neste øyeblikk stormer en gruppe politimenn inn i leiligheten og arresterer Lisa. 

Hun er siktet for mord. 
Og blir dømt til 20 år bak murene for en udåd hun ikke har begått. 

Godt spill 
Sett deg i samme posisjon. 
Noen du elsker blir uskuldig fengslet. 
Hva gjør du? 
Førskolelæreren Julien legger deontologien til side og planlegger å bryte henne fri. 
At det tærer på ham? 
Selvfølgelig, og filmen graver godt i dette temaet. 

«Alt for henne» er ingen visuell nytelse. 
Regivalgene kunne vært langt mer spennende og fotograferingen langt mer utfordrende. 
Manuset inneholder i tillegg til et par merkelige brister. 

På den andre siden er filmen preget av gjennomgående godt driv og skuespill. 
Vincent Lindon fungerer utmerket i rollen som desperat ektemann og far, og bærer filmen fram til mål. 
I tillegg inneholder Fred Cavayés debutfilm den viktigste ingrediensen av dem alle for en thriller. 

Den er spennende. 
