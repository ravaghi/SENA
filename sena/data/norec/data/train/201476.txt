Multicom Kunshan W860
Nå er nyeste generasjon prosessorer klare for bærbare, og vi har testet! 

Intels "superprosessor" Core i7 har vært tilgjengelig for stasjonære PC-er i et års tid, men den bærbare utgaven har latt vente på seg. 
Det er flere grunner til dette, og de er ikke bare av teknisk art. 

En viktig faktor er mangel på konkurranse fra AMD, Intel har kunnet levere sine to-kjerners prosessorer til alle produsentene uten å frykte konkurranse verken på pris, ytelse eller batteriforbruk. 

Men nå leverer Intel de rimeligere og raskere utgaver av Core-serien for stasjonære, og følger opp med de bærbare variantene. 
Nå snakker vi om fire kjerner! 

Vi har hatt en maskin fra Multicom på test, her er våre erfaringer. 

Multicom Kunshan W860 

Multicom er blant dem som gir deg stor valgfrihet når du skal kjøpe bærbar PC. 
I stedet for å gå seg vill i mange kryptiske modellbetegnelser velger du en grunnmodell som består av et chassis og hovedkort. 
Så kan du velge selv hvilke komponenter som skal monteres inn. 

Dermed kan du velge den kraftigste prosessoren og relativt svak grafikk hvis du skal jobbe med tunge digitale media. 
Vil du heller ha en spillmaskin velger du det kraftigste skjermkortet og går heller ned på prosessorytelse. 

Diskstørrelse, disktype og minne står deg også fritt. 
Du kan velge roterende eller flashbasert harddisk, vanlig DVD eller Blu-ray. 

Liker du blank skjerm for å se på film og bilder i halvmørket kan du velge en blank skjerm med HD-ready (1366x768) eller full HD-oppløsning (1920x1080). 
Jobber du profesjonelt hvor det er takbelysning har du muligheten til å velge en matt skjerm med oppløsning på 1600x900. 

Vårt testeksemplar inneholdt: 

Maskinen har i skrivende stund en pris på 13 840 kroner inkl mva. 
Men det er ikke noe problem å doble prisen hvis du velger det største, raskeste og beste av alt. 

Maskinen er ikke av de letteste og mest kompakte, den veier 3,38 kilo og måler 364 x 269 x 41mm. 

Når deg gjelder porter og tilkoblinger er det meste på plass: 

På venstre side sitter modem-port, USB, FireWire, kortleser (SD/MS) og optisk drev. 

På høyre side finner vi fire lydtilkoblinger for hodetelefoner, mikrofon, linje inn og SPDIF ut, USB (vi glemte visst å ta ut den lille mottakeren til Microsoft-musa...), ExpressCard 54 kortplass, eSATA og DVI. 

På baksiden sitter hull til Kensington lås, HDMI, stømtilkobling, to USB-porter og nettverkskontakten. 

I bruk 

Dette er en tung maskin, den har et solid chassis og er meget solid bygget. 
Den har karakter av arbeidsredskap, og er ikke noe man putter i veska uten videre. 
Vi vil heller tro at den som regel vil være en del av et større lass, enten det er foto/musikk/video/dokumenter eller annet som står på agendaen. 

Til musikkproduksjon håndterer den både profesjonelle lydenheter med FireWire samtidig som den har eSATA til lagring og ExpressCard til DSP-kort for ekstra prosessering eller lynrask lagring med flash-disk. 

Til video håndterer den både eldre utstyr med FireWire, lagring på eSATA og ExpressCard til minnekort rett fra HD-kamera. 

For profesjonelt bruk ville vi definitivt valgt en skjerm uten kontrastbelegg, på grunn av gjenskinnet som kan være plagsomt. 

Tastaturet er det ingen ting å si på, det har god bredde og har nummertaster på høyre side. 
Det er god plass, knappene er definerte og det er støysvakt. 
En mønstret overflate der man hviler håndflatene er et pluss. 

Pekeplaten er ordinær, knappen er ikke delt på midten og har en liten dødsone. 

Man merker med det samme at dette er en kraftigere maskin enn den typiske bærbare i 6000-kroners klassen. 
Dette skyldes både prosessor og grafikkort, som leverer ytelse man gjerne ser på stasjonære maskiner. 

Støy og varme 

Maskinen er ikke lydløs og kald, denne ytelsen fra både prosessor og grafikkprosessor krever sitt. 
I et kontormiljø vil man ikke merke noe hvis man ikke sitter alene, eller er alene om å bruke PC og de andre holder pusten. 

Vi opplevde heller ingen plutselige økninger i viftehastigheten, når den jobbet skjedde det jevnt og behagelig. 
Det var ingen hørbare toner i støyen, dette gjør den langt mindre irriterende. 

Maskinen ble heller ikke plagsomt varm. 

Målinger 

I PCMark Vantage fikk vi gode tall, som ventet vesentlig høyere enn vinneren i vår test av 6000-kroners PCer. 

I PCMark05 fikk vi også gode tall der maskinen kom gjennom øvelsene. 
Denne testen er gammel og Multicom-maskinen hadde dessuten 64-bits Vista installert. 

Den klarte også en score på 12757 3DMarks06 

Batteritid 

Bærbare med Core i7 er ikke av den typen som er gjerrige på strømmen. 
Prosessoren i vårt testeksemplar er designet for et strømforbruk på maksimalt 45 watt. 
Med et batteri som kan levere denne effekten i en times tid blir det ikke lenge mellom ladingene. 

Vi fikk maskinen til å kjøre i 68 minutter uten å kjøre noen programmer, men uten noen form for strømsparing. 

Ved kontinuerlig avspilling av HD-video varte batteriet i 53 minutter før maskinen slo seg av. 

Bruker du maskinen mer normalt, med strømsparingsfunksjoner slått på kan du kanskje få en time lenger brukstid, avhengig av type bruk. 
Men noen transatlantisk ytelse kan du ikke regne med. 
Det er heller ikke den type bruk denne maskinplatformen er konstruert for. 

Konklusjon 

Multicom Kunshan W860 er en kraftig maskin for krevende oppgaver. 
Den er litt industriell i snittet, ikke så preget av designtrendene som andre PCer beregnet på større brukergrupper. 

Maskinen er veldig allsidig på grunn av antall porter og tilkoblingsmuligheter. 

Dessuten tilbyr Multicom om ikke skreddersøm så i hvertfall målsøm, slik at din bærbare kan tilpasses dine krav til ytelse innenfor de midlene du har til rådighet. 

Konfigurerings-siden hos Multicom finner du her 
