TORDENGUDENE
Stormen som ulte utendørs var bare en flau bris mot uværet Metallica som herjet inne i Oslo Spektrum. 

Metallica spilte ikke «Ride the Lightning», men det slo gnister av bandets opptreden likevel. 
Det føltes mest som naturkreftene var sluppet løs, da et aggressivt angrep fra verdens største metalband nesten blåste publikum over ende allerede i første låt. 

Og det skyldes ikke bare lydtrykket på 120 desibel som ble målt sist bandet spilte i Spektrum. 
Veteranbandet Metallica (ja, de har snart holdt på i 30 år) låter i 2009 så brutalt massivt at de fleste andre i metallverdenen kan misunne dem grådig. 
For andre gang på halvannen måned tok bandet Oslo med storm. 

Mange av låtene var skiftet ut, og høydepunkter i går som «For Whom The Bell Tolls» og «Holier Than Thou» ble dermed en ekstra bonus for alle de som så bandet også i juni. 

At bandet det siste halvåret har byttet mellom nesten 80 låter, kan også forklare hvorfor bandet ikke viser snev til å være turnélei. 
Overskudd, lekenhet og profesjonelt «showmanship» preget gårsdagens konsert. 
For Metallica er ikke lenger redd for å ta rollen som rene entertainere alvorlig. 

Med scenen plassert midt i rommet som en boksering, og fire heavy metal tungvektere i hvert sitt hjørne, leverer Metallica mye mer enn blytung brutalrock. 
Med enorme likkistekulisser, et ekstravagant og påkostet laser- og pyroshow blir årets sceneproduksjon en spektakulær visuell opplevelse. 
James Hetfield løp seg svett mellom sine åtte mikrofoner, gliset, vitset og lekte med sitt publikum mens han prøvde å tilfredsstille alle 10000. 

Men det var tross alt musikken vi kom for. 

Kun på den søplete og fullstendig ukoordinerte versjonen av «Sad But True» falt det hele sammen. 

Kanskje var det karusellpodiet hans som gjorde at Lars Ulrich ble svimmel og trommet seg helt bort. 
Ellers var de ikke godt å si hva som låt best av det nye og det gamle. 
«Master of Puppets» og «The Day That Never Comes» slo publikum like hardt. 
«Nothing Else Matters» konkurrerte med «One» som den sterkeste allsanglåten. 

- We're going to make history tonight, snerret Hetfield tidlig i konserten. 
Det ble kanskje ikke helt en konsert for historiebøkene, men absolutt en ny fest. 

Metallica Sted: Oslo Spektrum Publikum: ca. 10 000 Aktuell plate: 
«Death Magnetic» 
