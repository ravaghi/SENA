God barneforestilling om «flink pike-syndromet»
Gro Dahles og Svein Nyhus’ bok «Snill» passer perfekt på scenen. 

Et scenekunstkompani som har fått for lite oppmerksomhet i Bergen, er Open Window Theatre. 
De driver med figurteater, og i helgen har kompaniet hatt nye visninger av den Bragepris-vinnende boken «Snill» av ekteparet Gro Dahle og Svein Nyhus. 

Open Window Theatre har en ambisjon om å skape flerkulturelle og tverrfaglige forestillinger for barn og voksne. 

Bruk av dukker og en sterk visuell profil er noen av kjennetegnene ved kompaniet, som ikke er redd for å blande mange virkemidler. 

Navnet Open Window Theatre stammer fra et ønske kompaniet har om å være et vindu mot verden og samarbeide med figurteatermiljøet i flere land. 
Kompaniet har bakgrunn fra Polen, hvor figurteatertradisjonen står sterkere enn i Norge. 

«Snill» handler om en jente som heter Lussi. 
Hun er et perfekt lite barn som bare snakker når hun blir snakket til. 
Hun gjør alle leksene sine uten feil og hun smiler alltid. 
Lussi er så perfekt at hun til slutt en dag forsvinner inn i veggen. 
Og siden hun bare er vant til å smile og være pen og pyntelig, klarer hun heller ikke å komme ut derfra. 
Moralen kan vel sies å være at om man prøver å være perfekt og som alle andre, ender man til slutt opp med å være ingen. 

«Se på munnen til Lussi! 
Ser du tennene skinne og blinke og glitre? 
Aldri kommet et stygt, skittent, svart ord ut av munnen til Lussi. 
For munnen til Lussi er ren og pen. 
Hun pusser tenner ti ganger ti ganger ti på hvert sted. 
Har du sett noe så pent? 
Noe så rent?» 

Forestillingen ivaretar bokens formspråk og er sterkt inspirert av illustrasjonene derfra. 
Det begynner så skikkelig og pertentlig, før det går veldig galt for Lussi. 

Dominika Minkacz-Sira spiller alle de ulike rollene, som Lussi, Lussis mor, far, oldemor, venninne og lærer. 
Hun veksler effektivt mellom ulike dukker, masker og egen kropp. 
Det ligger nærmest en nervepirrende musikk under hele forestillingen, som gjør at den hele tiden har en ganske nifs grunntone. 
De svarte, tomme øyene på de ulike Lussi-dukkene, kan minne om estetikken fra den fantastiske filmen «Coraline». 

Med få, men svært virkningsfulle effekter, makter Minkacz-Sira å levere en variert og sammensatt forestilling. 
En vegg brukes som lerret, der deler av historien fortelles og statister dukker opp. 

Minkacz-Sira har en imponerende kontroll over de ulike dukkene og en nærmest dirrende kontakt med publikum. 
Spillestilen er både mørk og mystisk, samtidig finnes det også mye humor her. 
«Snill», med sine små 35 minutter, er tett, intens og skummel. 

Kompaniet har også en annen, fin forestilling i repertoaret, om man har lyst å sjekke ut dette forfriskende kompaniet. 
«Gregor Grinebiter» settes opp igjen på Cornerteateret 22. september og er vel verdt et besøk. 
For Open Window Theatre tilbyr kanskje den aller beste scenekunsten for barn i Bergen akkurat nå. 
