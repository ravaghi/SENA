Djevelsk dårlig
GENRE: 
HORROR/THRILLER 

Det velprøvde kvasidokumentariske «funnet film»-trikset fikk forlenget liv i og med «Paranormal Activity» i 2007 (i og for seg den mer komiske norske varianten «Trolljegeren» i 2010 også). 
Med «The Devil Inside» faller omsider bunnen ut av denne bøtta. 

At filmen ser ut som om den er skutt med en iPhone av en beruset 16-åring, er én ting. 
Jeg mener, kjenner du noen dokumentarfilmskapere som ikke legger listen noe høyere enn den sjøsykt oppkastfremkallende kameraføringen her? 

Verre enn det, er skuespillet, og at filmen simpelthen ikke er noe skummel. 
En klønete, uspennende historie om en kvinne som drepte tre mennesker under en eksorsisme for 20 år siden, og datteren som nå oppsøker henne på et mentalsykehus i Vatikanstaten for å «finne svar»: 
«The Devil Inside» vil virke skremmende utelukkende på folk som går rundt og engster seg for «firedobbel demonisk overføring» i hverdagen (ytterliggående katolikker og en og annen blek 13-åring, med andre ord). 

Hva er så verst? 
Slutten. 
Det er det mest antiklimaktiske punktumet i en horrofilm noensinne. 
MORTEN STÅLE NILSEN 
