Pop for hjerte og hjerne
Nærmere 20 år etter debuten lager Belle and Sebastian fortsatt nynnevennlig pop for folk som er over gjennomsnittlig opptatt av tekster. 
Men det er langt i fra alt de gjør. 
Og på sitt niende album, et samarbeidsprosjekt med Cee-Lo Green-produsenten Ben H. Allen, tar Glasgow-bandet noen av sine mest overrumplende venstresvinger så langt. 
Her vil de at du skal danse til småfrekke discolåter om suicidale, britiske poeter. 
Med sin stramme electropop-beat og melankolske melodi, høres «Enter Sylvia Plath» nesten ut som Pet Shop Boys. 
Dansbare er også «The Party Line» og den 70-tallsfunky «Perfect Couples». 
Og «The Everlasting Muse» slår like godt til med noen klezmer-aktige mellomspill. 

Blant albumets mange fengende spor , er det faktisk de mest typiske — de myke, litt snåle indiepoplåtene - som bruker lengst tid på å feste seg. 
De minner om Belle and Sebastian slik vi husker dem fra 90-tallet, men har ikke de tidlige platenes hjemmesnekrede sjarm. 

Og kanskje mangler «Girls in Peacetime Want to Dance» den helheten man helst ser at et album skal ha. 
Med sine 61 minutter er det i hvert fall i lengste laget. 
Likevel er det de færreste band forunt å lage så frisk musikk som dette etter 20 år. 
