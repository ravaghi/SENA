Moneybrother «To Die Alone»
(Burning Heart / Bonnier Amigo) 

Det triste er ofte det beste. 

Anders Wendin - alias Moneybrother - har ikke hatt det bra. 
«To Die Alone» er en oppbruddsplate med et smått fantastisk bakteppe (eksen lagde teaterstykke om hvor jævlig hun hadde hatt det!), men Wendin kanaliserer sitt eget oppgjør inn i et uvørent, hvitt soul-landskap som er så inntrengende, frodig og hjertevarmt at det kan smelte stein. 
Platen følger opp den fenomenale debuten, «Blood Panic», på en utmerket måte - et nytt møte med Wendins kjærlighets-nemesis, Joanna, får vi også. 
Selv om tematikken kan synes mørk, er «To Die Alone» resultatet av en hemningsløs musikalsk livsglede som for tiden går langt utenpå landsmannen Håkan Hellström! 
