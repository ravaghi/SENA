Nygammel synthpop fra Thea & The Wild
Imponerer på debutalbumet, men ikke hele veien. 

ALBUM: 
Pussig at Thea Glenton Raknes slipper debutalbumet sitt samtidig med at Kate Bush står på scenen for første gang på 35 år, for hun kan minne litt om den eksentriske briten med den fantastiske stemmen. 

Thea har noe av den samme djervheten og spenningen i seg - og hun bruker registeret i vokalen. 

Men - hun har også funnet sin egen stemme. 

Norma Sass Thea Glenton Raknes, født i Arendal og oppvokst i Risør, spilte i indiebandet (og jentebandet, om du vil) Norma Sass fra 2007 til hun ble soloartist i 2011. 

Siden har hun jobbet med debutalbumet, og ryktene om noe stort er gått foran henne, via «Lydverket»-hype, konserter på Bylarm, Hove og Øyafestivalen, oppvarming for Sivert Høyem - og tre radiosingler før albumslippet. 

To må man være Thea & The Wild er først og fremst artistnavnet til Thea, men på turné er det et band med Kenneth Ishak (Beezewax/Heyerdahl) på gitar, Ådne Meisfjord (120 Days / Serena Maneesh) på tangenter, Ole Steinar Nesset (Death By Unga Bunga) på trommer og Stina Moltu (Stina Stjern) på bass. 

I studio har låtskriver og produsent Thea og medprodusent Kenneth Ishak aleine jobbet fram miksen av pop og elektronika/synthpop som munner ut i 11 sanger på debutalbumet «Strangers And Lovers». 

Det virker som om denne sjangeren eller stilen har fått en ny vår, med blant andre Emilie Nicolas som en annen ny og spennende artist som også venter på å få debutere. 

Kunstpop Thea & The Wild spiller avansert kunstpop med luftige og fengende refrenger, og med velplasserte innslag av Ishaks flerrende og «syngende» gitarer. 

Det er modig, men alle låtene er ikke like spennende. 
Noen av dem mangler en dimensjon som løfter dem det ekstra hakket. 
Hun kunne våget enda mer. 

Hun har mer å gå på. 

Sugende rytmer 
Når det er nevnt, så er for eksempel «Roy Orbison» en fin hyllest til den avdøde amerikanske artisten med de tykke brilleglassene. 

Men aller best, ved siden av tittelsporet, er «Mourning Song» og «Trains», som med sine sugende rytmer og mer intrikate og «dramatiske» arrangementer holder oppmerksomheten oppe hele veien - og mer enn på de mer ordinære låtene. 

Pulserende og gyngende «Murderous» har mye av det samme i seg, og her er vi inne i den mest spennende delen - et godt stykke ut i albumet. 

Den lett punka «Hots For You» er ikke like vellykket. 

Craig David Det finnes et bilde på nettet der Thea Glenton Raknes (snart 27) for 14 år siden intervjuer Craig David for Dagbladet i forbindelse med tv-aksjonen. 
Mye tyder på at karrieren hennes vil få en lengre varighet enn døgnflue David. 

Thea & The Wild innleder en lengre turné med to konserter på Parkteatret i Oslo 4. september og Hulen i Bergen 5. september. 
