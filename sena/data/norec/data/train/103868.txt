Elegant samspill i historie med brister
Regi: 
Robert Benton. 
Med: 
Anthony Hopkins, Nicole Kidman, Ed Harris, Gary Sinise, Wentworth Miller. 
Am. drama. 

«The Human Stain» er et fascinerende møte med to velopplagte skuespillere, Anthony Hopkins og Nicole Kidman - i en historie med noe bristende logikk. 

Robert Bentons film har et utgangspunkt av dypt menneskelig alvor; den handler om en afroamerikaner, som i sin ungdom brutalt brøt med alle sine familiære røtter, fordi han var lyshudet nok til å passere som hvit. 

Anthony Hopkins spiller ham som aldrende, en mann som skjuler sin opprinnelse bak en jødisk, verdig, men også kontroversiell professoral maske. 
Etter en tilfeldig «slip of the tongue» får han sparken, livet snus opp ned. 
Men en mann som har fornektet sin rase gir ikke opp så lett, og han starter på nytt. 
Tilfeldigheten leder ham til en yngre kvinne med en paranoid eks-mann og et punktert følelsesliv. 

Den profesjonelle kvaliteten over Nicole Kidman og Anthony Hopkins' samspill er en fryd å studere. 
Deres troverdighet som henholdsvis skadeskutt kvinne og trassig professor på Viagra-piller er høy. 
Duoen byr på erotisk ladet følsomhet og intelligente betraktninger i samstemt kammerspill. 

Etter hvert vikler historien seg inn i litt for mange melodramatiske irrganger. 
Fra å være en innsiktsfull betraktning over menneskelige skampletter, blir bi-historiene for mange og litt overdrevne. 

Men Kidman og Hopkins tror du på. 
