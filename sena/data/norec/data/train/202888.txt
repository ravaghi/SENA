FotoKnudsen (www.fotoknudsen.no)
Er du opptatt av god bildekvalitet, har tidligere tester vist at du er trygg dersom du går til FotoKnudsen. 
De er derimot sjelden blant de rimeligste, her er resultatet fra vårens test. 

Nettsidene til FotoKnudsen er proffe og brukervennlige, og den veiviserbaserte overføringen via nettleseren er brukervennlig nok. 
Dessuten kan du velge og vrake i tilleggstjenester, og gratis lagring av bildene dine er en av dem. 

Bildene lå i postkassen allerede etter tre dager, og det var ingen som var raskere enn FotoKnudsen, Elite Foto og Eurofoto denne gangen. 
Bildene lå trygt i en hard plasteske. 

Kvalitetsmessig blir vi sjelden skuffet over FotoKnudsen, og det ble vi heller ikke denne gangen. 
Skarphet og eksponering var helt i toppen, og fargegjengivelsen var også god på samtlige bilder. 
Men i likhet med forrige gang er det noen små tørre flekker som kan ses på enkelte bilder dersom du holder dem opp mot lyset. 
Dette er imidlertid ikke nok til å påvirke vårt totalinntrykk av kvaliteten, som er meget bra. 

FotoKnudsen har en bratt avgiftskurve, og var nest dyreste på bestillinger på 50 bilder eller flere. 
Kostnaden ved 150 bilder blir 302 kroner og 50 øre, og bare Elite Foto var dyrere denne gangen. 
Bildene kan for øvrig hentes i en FotoKnudsen-butikk, og da sparer du fort mye penger dersom du fremkaller mange bilder. 

Tilbake til testoversikten 
