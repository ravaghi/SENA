Monster Purity Pro fra Nokia
Disse hodetelefonene skal det bli vanskelig å slå. 

Har du først prøvd hodetelefoner med aktiv støydemping er det vanskelig å klare seg uten. 
Bose QC15 har lenge vært vår favoritt som de beste støydempende hodetelefonene, men AKG K495 NC er ikke langt unna, og de er i tillegg mye bedre på musikk. 
Dette er imidlertid hodetelefoner til rundt 3.000 kroner, en pris mange synes er alt for stiv. 

Dagens testprodukt er imidlertid svært spennende: 
For det første koster den rundt 1.800 kroner, noe som gjør den til en direkte konkurrent til AKG K490 NC,. 
Monster-modellen har likevel et ekstra ess i ermet: 
Den er nemlig trådløs. 

Det er altså Nokia og Monster som har samarbeidet om de heldekkende hodetelefonene kalt Purity Pro, og i denne runden har vi testet dem sammen med en Iphone 4S. 

Fire farger 

Utseendemessig minner Purity Pro mye om Monsters egne Inspiration, med rektangulære puter. 
Men der Inspirations fargevalg begrenser seg til svart og hvitt, gir Purity Pro deg to ekstra valg - rødt og gult. 

Og det er først og fremst her det blir tydelig at dette er et samarbeidsprosjekt. 

Nokias toppmodell Lumia 920 kommer nemlig i - du gjettet det - svart, hvitt, rødt og gult. 
Flere av de andre Lumia-modellene kommer også i disse fargene. 

Smarte løsninger 

Det man kanskje setter mest pris på ved hodetelefonene når de er i bruk, er de smarte løsningene. 

For å slå på hodetelefonene trenger du bare å folde dem ut. 
Folder du dem inn igjen slår de seg av igjen. 
Enkelt og greit. 

Så hva hvis du legger dem fra deg åpne? 
Joda, de har tenkt på det også. 
Blir de ikke tilkoblet en annen enhet skrur de seg av etter 10 minutter. 
Er de tilkoblet virket det som de kuttet lyden etter 10 minutter, uten at vi finner i bruksanvisningen at dette er en funksjon. 
Da vi tok dem på igjen begynte musikken automatisk. 

Det er aktiv støydemping på hodetelefonene. 
Denne funksjonen slår seg på når du tar hodetelefonene på, og skrur seg av når du legger dem fra deg. 
Ved hjelp av nærhetssensorer i øreputene merker hodetelefonene om du har dem på ørene eller ikke. 

Et lite minus her er at denne funksjonen dermed ikke kan slås av for å spare batteri, noe som ville vært greit om du uansett sitter i et stille rom. 
Da kunne du nok fått batteriet til å vare lenger. 

EDIT: 
Dag B. sendte oss en lenke til en forumtråd på Nokias nettsider hvor det beskrives en måte å slå av støydempingen på. 
Fremgangsmåten er enkel, du trykker bare knappene for "volum ned" og "forrige sang" samtidig, og holder dem nede noen sekunder. 
Vil du ha støydempingen på igjen gjelder samme fremgangsmåte. 
Takk for tipset, Dag! 

Når det er sagt opplevde vi batterilevetiden som svært god. 
Vi måtte lade batteriet i 30 minutter i løpet av hele testperioden. 

Et pluss er at du fortsatt kan bruke hodetelefonene selv om batteriet er tomt. 
Da bruker du bare den medfølgende lydkabelen. 
Du får litt mindre funksjonalitet, men du får i alle fall hørt på musikk. 

Batteriet er for øvrig et oppladbart Litium-Ion-batteri. 
Det er innebygd, og vi fant ingen anvisning til hvor på hodetelefonene det befant seg. 
Du må altså sannsynligvis regne med å måtte levere dem inn til service for bytting av batteri når den tid kommer. 
Batteriet lades via mikro-USB, det samme som mange Android-telefoner. 
Så da har du kanskje en ekstra lader også? 

Uten en tråd 

Purity Pro fungerer som sagt trådløst, ved hjelp av Bluetooth-tilkobling. 
Oppsettet var enkelt og greit. 
Skru på Bluetooth på mobilen, åpne hodetelefonene og velg "Purity Pro" i listen som kommer opp på mobilen. 

Det kan også gjøres enda enklere. 
Purity Pro kommer nemlig med NFC. 
Har du en mobil med NFC-brikke trenger du bare holde den over venstre side av hodetelefonen, hvor det er merket med "nfc". 
Telefonen spør så om du vil koble sammen, og så er alt klart. 
Det sparer deg for to-tre ekstra trykk på skjermen, så særlig mye å hente er det ikke. 
Men det er en fiffig løsning, og ser sikkert bra ut på listen over spesifikasjoner. 

Etter at sammenkoblingen var unnagjort, koblet telefonen seg til hodetelefonene hver gang de ble skrudd på, og koblet fra da vi lukket dem igjen. 
Det samme gjelder datamaskinen vi brukte. 
Du kan også være koblet til datamaskin og mobiltelefon samtidig, men da vi gjorde dette merket vi oftere signalforstyrrelser og bortfall av lyd. 

Det er også verdt å nevne at du kan bruke hodetelefonen sammen med Playstation 3, til voice chat i spillmodus. 
Du blir bedt om en "pass key", som vanligvis er "1234" eller "0000" som standard. 
I dette tilfellet er det "0000". 
Både lyd- og taleoverføring fungerte strålende. 

Stort sett stabilt 

Vi har brukt hodetelefonene i nesten to uker, og opplever forbindelsen som ganske stabil. 
Det har hendt at det har vært brudd i lyden, men det har skjedd så sjelden at det ikke opplevdes som forstyrrende. 

Det er også en av kamelene man må svelge hvis man vil bli kvitt irriterende kabler. 
På samme måte som med hjemmenettverk vil en kablet løsning alltid være en mer stabil løsning, i alle fall med dagens teknologi. 

Det er likevel viktig å påpeke at vi aldri mistet tilkoblingen. 
Hodetelefoner og mobiltelefon var sammenkoblet til vi selv valgte å koble fra. 
Trolig har andre elektroniske enheter forstyrret signalet og forårsaket lydbruddene, noe som ikke er uvanlig for slike tilkoblinger. 

Se flere bilder av Purity Pro: 

Deilig lyd 

Bluetooth-hodetelefoner har kanskje fått et ufortjent dårlig rykte opp gjennom årene. 
Men med dagens standard får du tydeligvis helt fantastisk god lyd, så lenge utstyret også er bra. 

For Purity Pro skuffer absolutt ikke på lydfronten. 
Monster er kjent for å levere lyd av høy kvalitet, om enn med litt ekstra trykk på bassen. 

Det gjelder også her, og er verdt å være klar over. 

Vi testet med et variert utvalg sanger og selv om rock, hip-hop og andre sjangere helt klart drar mest fordeler av bassen, var også klassisk musikk og lett jazz en fryd å høre på. 

Cypress Hills "Boom Biddy Bye Bye" fikk det til å rumle i øregangene, Dire Straits' "Money For Nothing" fikk blodet til å bruse og Norah Jones' "Don't Know Why" var like behagelig som alltid. 

De aller fleste vil nok med andre ord føle at de får svært god lyd for pengene. 
Vi satt i alle fall med et fårete glis og lot oss imponere av lydkvaliteten. 

Tilfredsstillende støydemping 

Vi har brukt hodetelefonene på buss, trikk, T-bane og tog, i tillegg til vanlig gatevandring. 
Vår erfaring er at Purity Pro demper omgivelsene godt, selv om de ikke er på nivå med Bose QC15. 
På Purity Pro avgir i tillegg den aktive støydempingen en en svak susing, mens QC15 er helt stille. 

Det var likevel langt mer komfortabelt å sitte på toget med støydemping enn uten. 
All dyp, vedvarende during ble borte, og lydbildet generelt ble dempet betraktelig ned. 
Ute i gatene merket vi imidlertid litt uling fra vinden, sannsynligvis på grunn av at mikrofonen som skal plukke ut og eliminere støyen sitter "foran" på hodetelefonene. 
Men når vinden roet seg merket vi lite til omgivelsene. 

Vi kunne derfor ha lydstyrken på 20-30 prosent, og likevel overdøve bakgrunnen. 
Sånt setter ørene pris på. 

Og støydempingen går andre veien også. 
Putene og konstruksjonen på hodetelefonen sørger for at du kan spille høyt uten å forstyrre sidemannen på bussen, eller kollegaen ved siden av deg når du er på jobb, for den saks skyld. 
Selv i et helt stille miljø var det svært lite som slapp ut. 

Hendig handsfree 

Selvfølgelig er det også handsfree-funksjonalitet på hodetelefonene, og her var tilbakemeldingene fra våre samtalepartnere svært gode. 
De hørte oss klart og tydelig, noen hevdet til og med at de hørte oss tydeligere enn ved en vanlig samtale uten handsfree. 

Vi hørte dem godt også, men det var en smule vreng på lyden. 
Dette var sannsynligvis samme vrengen som vi får i en vanlig samtale uten handsfree, men forsterket og sendt ut på begge ørene er det nok en fare for at følelsen også blir forsterket. 
Det var uansett ikke særlig plagsomt, og vi hørte dem godt. 

Alle våre samtalepartnere opplevde imidlertid en følelse av ekko fra vår side, som om vi befant oss på et toalett. 
Det er ikke helt heldig, men heller ikke et ukjent problem med handsfree-løsninger. 

En liten kuriositet: 
I en av testsamtalene kjørte en ambulanse forbi ute i gaten. 
Sirenen var så vidt hørbar inne på rommet hvor vi satt, men vår samtalepartner opplevde sirenen som svært høy og tydelig. 

Hva med komforten? 

Purity Pro sitter godt rundt ørene, uten å legge unødvendig press på hverken ørene eller området rundt. 
Vi tok dem med på en 4,5 timers togtur for å sette dem på en skikkelig prøve - en prøve de besto med glans. 

Behovet for å ta dem av var nærmest fraværende, de var lette og gode å ha på. 

Men: 
Putene er i kunstskinn som puster like godt som en fisk på land, så litt klamt blir det. 
Men denne tettheten er nok også noe av grunnen til at de lekker så lite lyd. 
Det er uansett ikke snakk om at det renner fuktighet fra ørene etter bruk, det er en heller beskjeden klamhet. 

Bøylen ligger også godt på hodet, og gummien gjør at de ikke sklir lett av hvis du bøyer deg forover for å hente noe ut av sekken. 

Knappene man kan bruke til å styre musikken og svare på anrop er logisk plassert og praktiske å bruke. 

Konklusjon 

Med Purity Pro kan du legge vekk de kablede hodetelefonene, for her får du en verdig og vellydende erstatning. 
Kommunikasjonen mellom hodetelefonene og mobiltelefonen er forholdsvis stabil, selv om noen lydbrudd forekommer. 

Sammenlignet med et par Beats Solo (fra samme produsent) er lyden på Purity Pro like god, eller bedre. 
Det er ganske imponerende med tanke på at lyden sendes via Bluetooth og ikke gjennom kabel. 
Vi synes også Purity Pro klarer seg svært bra sammenlignet med AKG K490 NC, både når det gjelder lyd og støydemping. 
Det er noe vi virkelig ble positivt overrasket over. 

Støydempingen fungerer også bra, selv om den ikke når helt opp til kongen på haugen, Bose QC15. 

Pluss i boka er det at hodetelefonene kan brukes selv når de går tomme for strøm, så lenge du har med deg den medfølgende kabelen. 

Nok et pluss er det at du ikke forstyrrer andre, det er svært lite lyd som finner veien ut mens du har hodetelefonene på. 

Er du lei av å være bundet til de kablede hodetelefonenes begrensninger kan vi derfor trygt anbefale Nokia Purity Pro. 
Masse smarte løsninger, lyd som fikk oss til å glise bredt og ikke minst friheten ved trådløshet gjør at vi her kan dele ut et høyt terningkast. 

Vi må imidlertid trekke litt for lydbruddene og det innebygde batteriet. 
Batterier som ikke kan skiftes er sjelden en fordel for forbrukerne. 

Produsenten opplyser at hodetelefonene vil nå det norske markedet innen midten av juni, og vil bli tilgjengelig blant annet gjennom de store elektrokjedene. 

Nokia BH-940 Purity Pro by Monster 
