Umodent føleri
På musikkfronten viser Sophie Elise igjen at hun har særdeles lite å komme med. 

Blogger, reality-personlighet, forfatter, DJ og nå artist. 
Ja, Sophie Elise Isachsen har tidligere gitt ut to singler - både marginalt tålelige «Love Like That» og mindre fordøyelige «Lionheart» - men denne gangen er det visst for alvor. 
Universal har nemlig et nytt medlem i stallen sin, og etter seks måneders arbeid er nå «All Your Friends» unnfanget for offentligheten. 

Med andre ord kan alle som har mesket seg i hennes personlige utleveringer om kjærligheten nå høre hvordan det manifisterer seg som musikk, for som hun blant annet har skrevet på bloggen sin; denne, til sammenligning med hennes forrige singler, har hun visst skrevet helt selv. 

Sangen er en slow jam med elementer av både pop og R&B. 
Det gode er at den rolige og milde produksjonen har en viss appell. 
Dessuten går Sophie Elise ikke i fella denne gangen ved å bruke én totalt overmelka akkordprogresjon slik mange poplåter gjør, og som hun selv gjorde på "Lionheart". 
Dette er et pluss, men de er sterkt underrepresenterte på denne låta. 

Sophie Elise viser på "All Your Friends" at hun fortsatt er en forglemmelig sanger. 
I tillegg til å vise mangel på særpreg og karisma er hun heller ikke helt i mål med selve diksjonen, som kanskje viser seg tydeligst i første linje. 
Og apropos lyrikken; den er et kapittel for seg selv. 
Ikke bare er teksten fantastisk klein og lite smart med linjer som «I’m doing shots before I meet ya, can’t be sober when I greet ya» og «this ain’t a stand up show, what were you laughing for» (tror jeg, diksjonen er som sagt ikke helt klokkeren her). 

Men med refrenget, hvor hun synger «Baby, I’m gonna fuck all your friends», som i «jeg skal ligge med vennene dine for å gjøre det skikkelig kjipt for deg», framstår hun både smålig og umoden. 
Uansett hvordan kvaliteten på selve låta er, gir dette et ordentlig dårlig og flaut inntrykk. 
Remedien er på ingen måte mellomspillet som kutter til at Isachsen liksom snakker i telefonen og har en smertefull samtale. 
Det er så teit at jeg får vondt inni meg. 

Når dette sammensuriumet av et musikkstykke omsider er ferdig knadd er «All Your Friends» både kraftløs, for det meste smakløs og uengasjerende, dog ørlite fengende, selv med sitt platte dropp. 
Små detaljer viser at Isachsen ikke er fullstendig på avveie med musikken sin. 
Men det skal sies at om fremtidig materiale fra Sophie Elise er på samme nivå som dette, så har hun egentlig ingenting godt eller vettugt å komme med. 
Det trenger vi bare ikke. 
