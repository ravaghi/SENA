Fremtidens supersoldater
I Xbox 360-spillet «Ghost Recon: 
Advanced Warfighter 2» får vi styre fremtidens supersoldater. 
Resultatet er slående. 

Red Storm har vært smarte med sine to siste «Ghost Recon»-spill. 
De har ikke falt for fristelsen å dytte amerikanske elitesoldater ut i forutsigbar kamp mot muslimske terrorister. 

I steden fokuserer de på et fremtidsscenario hvor nasjonale opprør kan utvikle seg til å bli internasjonale konflikter. 
De tar utgangspunkt i interne strid i dagens Mellom-Amerika, og eskalerer den til en voldsom krig. 

Wikipedia:Zapatista/EZLN (Ejército Zapatista de Liberación Nacional) 

Målet til opprørerene er å ta makten og å kaste USA ut av regionen. 
I «Advanced Warfighter 2» foregår til og med deler av krigshandlingene på amerikansk jord. 

Bortsett fra diverse machokommentarer fra hovedpersonene, soldatene i eliteenheten «Ghost Recon» (som offisielt ikke deltar i krigen, selvsagt), lener spillet klart tyngst mot det autentiske, ikke mot overdreven patriotisme. 

Autentisk innenfor rimelighetens grenser, altså, det at fire mann skal stanse tusenvis av opprørere nærmest på egen hånd er muligens ikke spesielt realistisk - uansett hvor avanserte soldatene er. 

Handlingen foregår i 2014, og dagens militære, høyteknologiske prototyper for soldater i krig har blitt virkelighet. 
Dette er ikke science fiction eller høytsvevende fremtidsfabling, «Ghost Recon: 
Advanced Warfighter 2» skildrer i aller høyeste grad fremtidens soldater. 

Ja, særlig, sier du kanskje, men tro meg: 
Det er i dag nedlagt et enormt arbeide i å gi soldater taktisk informasjon direkte på øyet under kamphandlinger. 
Fiendenes posisjoner og taktisk fremgangsmåte, for eksempel. 

Fremtidens kriger vil se ut som et dataspill for soldatene på bakken. 
Både fascinerende og dypt ubehagelig på en og samme gang, dette her. 

Forankringen i en ikke helt usannsynlig fremtid bidrar uansett, i kombinasjon med en slående detaljrik spillverden, til et svært troverdig preg på dette spillet. 

Spillet er dessuten en direkte fortsettelse av fjorårets «Ghost Recon: 
Advanced Warfighter», og handlingen foregår over 72 sammenhengende timer. 
Det blir mer enn noe annet en spennende forelengelse, ikke en separat opplevelse. 
Noe som funker utrolig bra. 

Selve kamphandlingene er intense og taktiske. 
Dette er ikke et pøs-på-actionspill, det er en seig, sitrende affære som i stor grad består av nøye planlegging. 

Du har tre lagkamerater du kan gi enkle kommandoer (samlet eller hver for seg), og i tillegg kan du bruke en flyvende overvåkingsmaskin til å lete etter fiender. 
Dessuten har du et fjernstyrt, pansret kjøretøy som både gir deg mulighet til å skaffe mer ammunisjon, og som gir deg fleksibel og mobil dekning på slagmarken. 

Du kan også kalle inn støtte fra stridsvogner og kampfly. 
Og alt dette gjøres med et svært enkelt kommandosystem. 
Du kan enten peke et sted og gi en kjapp kommando, eller du kan gå inn på oversiktskartet og gjøre klart for mer detaljerte taktikker og kommandoer. 

Dermed bestemmer du selv hvor involvert du vil være i kamphandlingene. 
I praksis velger du om du skal støtte dine medsoldater, eller om de skal støtte deg mens du går foran med et treffsikkert og skyteglad eksempel. 

Kudos i bøttevis for co-op-mulighetene også - her kan du spille gjennom en parallell historie i Panama med venner over Xbox Live. 
Flerspillerstøtten og de øvrige co-op-mulighetene over nett er i det hele tatt ekstremt omfattende. 

Jeg må innrømme at jeg ble tatt litt på sengen av «Ghost Recon: 
Advanced Warfighter 2». 
Jeg hadde ikke forventet en såpass engasjerende opplevelse etter tre glimrende (men ganske forskjellige, altså) Tom Clancy-spill på et år. 

Men Red Storm har åpenbart gått løs på oppgaven med både entusiasme og denne genrens kanskje beste utviklerteam. 
Det har blitt en bunnsolid spillopplevelse, både i seg selv og som en direkte forlengelse av fjorårets forgjenger. 

«Ghost Recon: 
Advanced Warfighter 2» flyter bedre og er alt-i-alt en mer helstøpt og engasjerende spillopplevelse enn forgjengeren. 
Dette femte «Ghost Recon»-spillet er med andre ord en betydelig forbedring av konseptet, og seriens beste kapittel til nå. 

PS: 
Spillet kommer også til PS3 i slutten av juni, til PC 30. mars og i en egen versjon til PSP samme dato. 

Xbox 360-spillet «Ghost Recon: 
Advanced Warfighter 2» tar taktisk krigføring til nye høyder. 
