Fascinerende portrett
Even Benestads andre dokumentarfilm gir et fascinerende portrett av et dramatisk liv. 
Men bare dèt. 

HANDLER OM: 
Fred Robsahm levde engang på virkelig stor fot som b-filmstjerne i Italia. 
Han hadde «alt»: 
Berømmelse, penger, en vakker kvinne. 
Men aldeles tilpasningsdyktig var han ikke. 
Han drømte bl.a. om en stor seilbåt - og havet. 
Det skulle bli hans skjebne: 
Da han ble spurt av en bekjent å å seile en båt fra Mallorca, sa han ja. 
I italiensk havn viste det seg at båten hadde en stor last hasj gjemt ombord. 
Robsahm kunne hevde sin uskyld så mye han bare ville, han havnet likevel i fengsel. 
Et elendig fengsel, stedet der han etter eget utsagn ble påført HIV-smitte. 
Nedturen ble brutal: 
I dag lever han et isolert og vanskelig liv i Lillesand. 
DOM: 
Dette er Even Benestads andre dokumentarfilm etter skjellsettende «Alt om min far» (2002). 
Han la lista høyt den gang med en film som dypest sett diskuterte noe så sentralt som familierelasjoner. 
«Natural Born Star» er en enklere film, først og fremst fordi den «bare» forteller en manns historie. 
Men det er en ytterst fascinerende og dramatisk historie! 
Og fortellingen er turnert med stor anstendighet, stor dyktighet og med hele følelsesregisteret intakt. 
Og avslutningen er en drøm. 
Et stort og spennende pluss er også komponist John Erik Kaadas bidrag! 
Men Benestad strever litt med formen denne gang. 
Blant annet hvor han skal plassere seg selv i det hele. 
Man ønsker seg vel kanskje også en smule mer kritisk holdning til filmens hovedperson, om dèt hadde vært mulig. 
Men alt i alt: 
Et sterk og inntrengende portrett av en høyst uvanlig nordmann! 
