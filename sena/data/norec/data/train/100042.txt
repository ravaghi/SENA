Vamp:«Velkommen inn» (single) 

Heftig og ramsalt fra «nye» Vamp. 

Alle som var skeptiske da Vamp kvittet seg med Vidar Johnsen som vokalist kan slappe av - erstatteren Paul Hansen er så absolutt en like fullverdig erstatter for Johnsen som denne var da han i sin tid overtok Vamp-mikrofonen fra Jan Ingvar Toft. 

Hansen har både den uttrykksfulle raspen i stemmen og - ikke minst - Haugesundsdialekten som gjør Vamp gjenkjennelige så det holder. 
Musikalsk er dette også kjente og solide takter. 

«Velkommen inn» er noe av det tyngste Vamp noensinne har kommet opp med - en tungt galopperende rytme drives frem av et smått genialt felefandensk riff fra bandsjef Øyvind Staveland (det er for øvrig sønn Odin som er låtskriver), og villskapen kontrasteres i god Vamp-tradisjon med et mykt mellomspill. 
Holder resten av platen samme kvalitet, er det bare å gjøre klar for en ny og vampete vinter på alle måter. 

STEIN ØSTBØ 
