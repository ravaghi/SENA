Reebok Premier Lite
Mer tyngde enn en ren sportsmodell, men likevel luftig, lett i baken og kjapp i svingene. 
Denne skoen er en Audi A4 kabriolet. 

LES OGSÅ: 

Reeboks Premier-kolleksjon har flere flotte modeller. 

Sterkest skinner Premier Lite, en av disse ytterst få skoene som gir både fart og støtdemping. 

Det herlige med denne skoen er dette: 
Den føles ikke som et kompromiss. 

Den er blant de mest vellykkede løpeskoene vi har testet. 
En fartssko med god demping. 
- Det er ikke mulig, sa en av testerne svett, men begeistret. 

Skoens hoveddeler: 

Mellomsåle i ett stykke av 3D Ultralite, en lettere variant av DMX Foam med luftkanaler. 

Støtdemping av 3D Ultralite. 

Overdel av syntetisk lær og mesh. 

Støtdemping bak/foran: 
Et kjapt blikk på skoene, og du tror de er støtdempingssko. 
Såpass solid ser støtdempingen ut. 

Å løpe med skoene gir et annet inntrykk. 
Hældempingen begrenser støtet fra underlaget meget effektivt for de fleste. 
Unntaket er muligens de aller tyngste tungvekterne. 

Samtidig er Ultralite-dempingen og selve lesten myk nok til at du får kontakt med underlaget. 

Effektivitet/fartsfølelse: 
Frasparket blir overraskende freskt. 

Skoene gir ikke et like effektivt fraspark som lettvektssko med mindre støtdemping i forfoten, deriblant fenomenale Asics DS Trainer. 

Men de er i absolutt nærheten. 
- Mine favorittsko, sa en av testløperne. 
Ingenting forstyrrer fotens naturlige bevegelse. 
Skoene merkes knapt - alltid et godt tegn. 

Det automatiske skyvet lettvektssko ofte har fordi de ruller en tanke forover av seg selv, har dog ikke Premier Lite. 

De aller letteste lettvekterne bør nok satse på andre lettvektssko. 
Til dem har Premier Lite antagelig for mye demping til rask løping. 

Stabilitet/passform: 
Alle testløperne likte skoene meget godt. 
En av dem hadde likevel én innvending: 
Skoene har lite demping midt under foten. 

Midt på skoenes såle finnes vanligvis et plastelement som binder dempingen i hæl og forfot sammen. 
På Premier Lite er denne "broen" liten. 

Derfor vil enkelte som har høy fotbue føle at noe "mangler" under foten. 

Skoene er middels brede, og vil passe de fleste med standardføtter. 
Hælgrepet er kurant, mens tåboksen er relativt stor. 

Den lette sålen har lite støtte fra andre materialer, og er relativt eksponert for belastningen hver gang hælen treffer bakken. 
Det kan gjøre levetida for skoene kort - som med andre lettvektssko. 

Sålegrep asfalt/grus: 
I likhet med mengdetreningsskoen Reebok Premier Road er dette en sko til gatebruk. 

På asfalt og betong er grepet godt. 
På grus og løst underlag sitter ikke skoene fullt så bra. 

Vekt: 
Reebok Premier 
Lite er lettere enn andre sko med god demping, men noen gram tyngre enn de letteste lettvektsskoene på markedet. 

Utseende: 
Igjen: 
Hvorfor må løpesko være så hvite? 

Konklusjon/løpsfølelse: 
Mokkasiner med demping. 
Kjøp disse skoene. 
