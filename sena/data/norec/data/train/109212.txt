Plateanmeldelse:The Beatles - «On Air - Live At The BBC Volume 2» 

Enerne på eteren. 

ALBUM: 
ROCK'N'ROLL The Beatles «On Air - Live At The BBC Volume 2» (Apple/Universal) 

Hvem sa at The Beatles ikke var rock'n'roll? 

Fordi de sluttet å opptre halvveis ut i karrieren, er det for lett å glemme at The Beatles startet sitt liv som et hardtjobbende rock'n'roll-danseband. 

Beatles-nerden over alle, Mark Lewisohn, estimerer i den nye biografien «Tune In» at gruppen nedla nesten 1000 arbeidstimer på scenen i løpet av sine første to år. 

Ikke så rart at de lærte seg ett og annet - og at debutalbumet «Please Please Me» uten problemer lot seg innspille i løpet av én dag (11. februar 1963). 
De var fullt opplærte. 

Hvor mye erfaring de hadde pådratt seg, og hvor godt de spilte og sang sammen, lar seg høre i de 37 sangene her også: 
Den andre samlingen med The Beatles-opptak fra den britiske statskanalen BBC (den første kom i 1994). 

Det dreier seg igjen om innspillinger gjort rett på tape, for radio. 
Og hvilket annet band holdt en slik standard i England, eller USA, i denne perioden (brorparten av kuttene er fra 1963) - i det som praktisk talt er konsertsettinger? 

Og hvem låt så rått? 
BBC-innspillingene gir ytterligere dødsstøt til den infantile ideen om at Stones var «de slemme» og Beatles «de snille». 

The Beatles' R&B er like vill som sine samtidiges. 
De kunne bare så mye annet også - soul, underholdningspop, Motown og country inkludert. 

De var John Lennons band på denne tiden. 
Men man hører McCartney vokse seg sterk, både på bass og i Little Richard-raptusene. 
Ikke minst gir begge BBC-samlingene anledning til å beundre George Harrisons sologitar, mer fremtredende enn på studioinnspillingene, og Ringo Starrs temposikre pisking. 

The Beatles ble The Beatles fordi de var bedre enn de andre. 

De var dessuten morsommere, noe som illustreres i de 23 taleopptakene - tøysete introduksjoner, vittige vitser, intervjuer. 

«On Air» er en arkivutgivelse, en dokumentar for øret, og ingen kommer til å spille den like flittig som de konvensjonelle Beatles-platene. 

Men det er en fryd at den finnes. 
I gild mono. 

BESTE LÅT: 
«I'm Talking About You» 

* Albumet slippes mandag 11. november. 
