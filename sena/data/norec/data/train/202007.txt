Philips SoupMaker
Nå kan du lage suppe med et par tastetrykk (og litt kutting). 

I en ideell verden hadde alle stått over gryten og laget hjemmelaget mat av kortreist og økologisk mat dyrket av alver og lykketroll. 
Det lar seg ikke alltid gjennomføre. 

For noen er det å lage mat fra bunnen like enkelt som det er selvsagt. 
Andre sliter litt mer, spesielt når det kommer til hverdagsmat som helst skulle vært servert for en halvtime siden. 

Kjøkkenmaskinene som lager middagen mens du er på jobb: 
Er slow-cookeren årets kjøkkendings? 

Enda smartere suppeblender 

Wilfa og Cuisinart har tidligere lansert blendere som skal gjøre det enklere å lage suppe fra bunnen. 
Du har i ingredienser, stiller inn tid og temperatur, og når suppen er ferdig kokt er den allerede i blenderen, og du kan enkelt mikse og mose til ønsket tekstur. 

Innholdsfortegnelse: 
Enda smartere suppeblenderSlik testet viSlik gikk detKonklusjon 

Suppeblenderen ser litt ut som en vannkoker, og selve skroget er i børstet metall med detaljer i plast. 
I motsetning til vanlige blendere sitter knivene fast i lokket. 
Du må lage en suppe som er minimum 950 milliliter, maksimum 1,2 liter. 
Dette er for mye til én person, men kan være litt knapt til en hel familie. 

Slik testet vi 

Vi har laget oss igjennom suppe-repertoiret vårt, det vil si noen av suppene vi lager oftest og kjenner best: 
Thaisuppe med kylling, gulrotsuppe med ingefær og appelsin, og maissuppe. 

I tillegg prøvde vi oss på kompottfunksjonen og laget en porsjon kvedekompott, og vi lot oss inspirere av oppskriftsheftet og laget jordbær- og yoghurtis. 

Slik gikk det 

Suppefunksjonen og -programmene fungerer perfekt, og det er så lett at alle kan klare det. 
Grønnsakene, eventuelt kjøtt, må kuttes i små terninger (to til tre centimeter), og has i blenderen med væsken. 

Velg program, trykk på knappen, og så gjør maskinen jobben. 
Den står stort sett bare og koker litt for seg selv. 
Mot slutten av programmene når blenderen kjører støyer det noe, men absolutt ikke plagsomt, og man kan fint prate sammen. 

Vanligvis når vi lager suppe lar vi ingrediensene surre lett i smør eller olje før vi heller på væsken. 
Dette får mer av den gode smaken ut av grønnsakene. 
Det er ikke mulig her. 
På den annen side: 
Fordi vi har alt oppi blenderen med én gang, trenger vi ikke så mye fett, så suppene blir automatisk litt lettere. 

Kompottprosjektet vårt var ikke like vellykket - men det skal sies at vi valgte en vanskelig frukt: 
Kvede. 
Denne frukten ligner utseendemessig på et eple, men trenger mye lenger koketid. 
Det løste vi ved å kjøre programmet to ganger: og voilà: fiks ferdig kvedekompott. 

Det fulgte et oppskriftshefte med blenderen, og vi lot oss inspirere til å lage yoghurtis av like deler frosne jordbær og yoghurt, med litt honning. 
Det ble rett og slett direkte mislykket. 
Noe var kanskje vår feil, vi hev oppi frosne jordbær som hadde ligget på benken i et par minutter, slik at de skulle løsne fra hverandre, og yoghurt. 

Da vi fylte opp til minimumsgrensen var det nesten umulig få satt lokket på plass, for knivbladene kom ikke ned i jordbærene. 
Da vi prøvde å lage et rom til knivene fikk vi ikke mikset noe. 

Vi tok ut bærene, delte dem i små biter, og prøvde på nytt, men det var heller ikke spesielt vellykket. 
Blenderen var rett og slett ikke god nok på frossen mat, og vi måtte til slutt ta vår antikvariske stavmikser til hjelp. 
Den gjorde en bedre jobb. 

Det er forholdsvis enkelt å rengjøre blenderen, men det er mye å passe på: ingen av delene kan legges i vann på grunn av strøm og elektronikk, og det er litt klønete å beskytte strømuttakene når vi skal vaske. 

Pass på hvor du setter varmblenderne: 
Slik gikk det med kjøkkenskapene våre 

Konklusjon 

Philips SoupMaker gjør akkurat det den sier: 
Lager suppe, og det nesten uten at du trenger å tenke. 
Automatikken i programmene gjør den mye enklere å bruke enn suppeblenderne fra Wilfa og Cuisinart vi tidligere har testet. 

Vi må imidlertid legge inn litt mer arbeid i forkant, da programinstillingene er laget for to-tre centimeter store terninger. 

Dette kan imidlertid klargjøres på forhånd, og det vil da være perfekt for dem som har litt større barn som skal ha litt mat før de skal på trening, eller når du har annet å tenke på enn å stå over grytene og røre. 

Begrensningene er åpenbar: det er lite spillerom på porsjonsstørrelser. 
Som varmlunchmaskin på kontorkjøkkenet eller lesesalen er det gjerne suppe for én som gjelder. 
Og yoghurtisen lager vi heller med en juicepresse, stavmikser eller i en ordinær blender. 
Til denne bruken var for øvrig de to andre suppeblenderne bedre. 

Du kan selvsagt også lage suppen selv på komfyren, og mose den i en ordinær blender, eller med en stavmikser rett i gryten. 
Dette er ikke maskinen for deg som allerede lager suppe fra bunnen av, men det er et supert verktøy for deg som gjerne vil spise hjemmelaget mat av friske råvarer, men synes terskelen er litt høy. 

Noen vil kanskje stusse over at vi gir den terningkast fem. 
Det er fordi den gjør det den sier, det er tross alt en SoupMaker, ikke en blender, og den gjør mye mer for deg enn de andre suppeblenderne på markedet. 
Ønsker du en god blender, bør du gå for en av de andre variantene. 
Men ønsker du hjelp til å lage suppe, er dette den perfekte maskinen for deg. 

Philips Viva Collection HR2200 
