Test:Mercedes-Maybach S 

Den skal være verdens mest stillegående bil, hevder Mercedes. 
Men den er ikke akkurat anonym. 

Dagens S-klasse er en formidabel suksess for Mercedes. 
Aldri har noe merke solgt flere luksusbiler; over 100 000 det første produksjonsåret. 

I dag utgjør S-klasse sedan i to lengder, coupé og nå Maybach som er 22 cm lenger enn lengste S-klasse. 
Med en total lengde på drøyt 5,4 meter, er det mange som ikke vil få den inn i garasjen. 

Akselavstanden på 3,3 meter (20 cm lenger enn lang S-klasse), kommer utelukkende baksetepassasjerene til gode. 

Optimal passasjerbil 

En etter en kommer de rullende inn og henter oss. 
Privatsjåfører med rynkefrie dresser, hvite hansker og pilotbriller later som de ikke har det gøy på jobb. 
Døren åpnes. 
Vi skal få en smak av den fine verdenen. 

Det er en orgie i skinn, crome og hvite tykke lammeskinnstepper. 
Klimaanlegget har ekstra filtrering samt duft fra en eksotisk tresort. 
Bakfra har vi kontroll på stort sett alt, med unntak av gasspedalen. 

Et lydanlegg fra Burmeister masserer øregangene og fjerner 70 liter fra bagasjerommet. 
Vinkjøleren og champagneglassene i sølvplett krymper bagasjerommet ytterligere. 
Begge deler er ekstrautstyr. 

En runde gjennom menysystemet med fjernkontrollen setter gir meg tilgang til nett, navi, underholdning og flere massasjeprogram. 

Genial stol 

Et klikk på knappen med liggestolsymbolet sender passasjerstolen fremover, senker nakkestøtten fremover så jeg ser veien og skyver frem en skammel samtidig som stolen jeg sitter i transformeres til en liggestol. 

Gardiner på alle vinduer kan rulles opp og det såkalte Magic Sky Control-soltaket stilles på mørkt med små tastetrykk. 

Hysj 

Mercedes hevder at Maybach er verdens stilleste bil i baksetet. 
Det viktigste tiltaket for å få det til er å gjøre bakdøren kortere. 
Store karosseriflater beveger seg, særlig ved forbikjøringer også videre. 
Det gir vibrasjonsbølger i kupeen. 
Med kortere dører blir dette bedre. 

Trekantvinduer plassert i bakdørene ga også hodebry. 
Plasseringen tillater ikke nok demping. 
Ved å flytte dette inn i karosseriet har man kunnet gjøre jobben skikkelig. 
Bakdørene er i tillegg utstyrt med bedre gummilister og hele bilen har doble glass. 

Det er i tillegg brukt rikelig med isolasjonsmateriale i bakveggen mot bagasjerommet, og dekkene er skumbelagt inni for å redusere støy. 

Snakker gjennom mikrofoner. 

Prating i den lange bilen foregår med senket stemme. 
Fremover bærer lyden godt, men for at de foran skal slippe å snu seg, brukes HD-mikrofonene til telefonen. 
Pratingen sendes til høyttalerne i taket, samt i bakdørene, og justeres selvsagt etter farten. 

Et par andre bieffekter av HD-mikrofoner er langt bedre telefonstemme og færre misforståelser med Siri dersom du bruker iPhone. 
Dette er ikke aktuelt for Norge. 

Skanner veien 

Du flyter kledelig silkemykt avgårde på myke dempere. 
Et kobbel med kameraer skanner veibanen foran deg og forbereder demperne på hvert eneste sandkorn de har i vente. 

Det finnes en sportsknapp både til motoren og understellet, men den blir aldri noen racerbil. 
Når det er sagt, så merker man egentlig ikke spesielt til den lange akselavstanden når man endelig kommer bak rattet å få kjøre selv. 

Førermiljøet er nemlig copy-paste fra S-klasse og det er ingen dårlig attest. 

Maybach er lett å kjøre alt for fort med, og det gjøres grasiøst med følelse av full kontroll. 
Den nye 9-trinns tradisjonelle automatgirkassen girer silkemykt. 

Store markeder 

Det er ikke tilfeldig at vi befinner oss i California. 
Her er Maybahs største marked, i tillegg til Kina, som elsker lange sedaner, samt nyrike russere og Saudi Arabia. 
Og markedet vokser. 

Maybach 

Navnet dukket først opp hos Mercedes i 2001. 
De kunne ikke sitte stille å se på at BMW og VW ville forsyne seg av ultra-luksusmarkedet med oppkjøpene Rolls Royce og Bentley. 
Mercedes eide navnerettighetene på Maybach, som var et luksusbilmerke mellom 1921 og 1940. 

Wilhelm Maybach var mannen som sammen med Gottlib Daimler bygget Mercedes første motor, og senere bygde biler til Rikingen Emil Jellinek, som var direkte årskak til bilmerket Mercedes Benz. 
(Datteren hans het Mercedes). 

Maybach kom i krangel med konsernet og dannet eget luksusbilmerke. 
Senere skaffet Mercedes seg rettighetene til merkenavnet. 

Maybach 57 og 62 ble lansert i 2001. 
Med 3500 solgte til svimlende priser mellom 400 0000 og en million Euro, vil ikke Mercedes selv kalle den en fiasko, men faktum var at den var så dyr å produsere fordi den ikke delte noe med andre Mercedes-modeller, at de allikevel tapte penger på hver eneste modell. 

Ny strategi 

Nå har de valgt å trekke Maybach inn i det ordinære S-klasseprogrammet. 

Med lik front og hekk og etter eget sigende verdens lengste sidestruktur presset i et stykke, blir bilen bygget på samme samlebånd ordinær S-klasse. 
Det skal sikre klingende mynt i kassa. 

Stor eller større 

Glem Plug-in Hybrid og diesler. 
Her skal du komme med stil, ikke med stikkontakt eller diesekakling. 
At S600 kaster av seg 274 gram Co2 i den snille EU-syklusen får så være. 

S500 er billigste modell. 
Den leverer solide 455 hk og majestetiske 700 
Nm fra en 4,7 liters twinturbo V8. 
De som har hytte over tregrensa blir glad for at den kommer med 4-Matic til våren. 
S500 klarer 0-100 km/t på fem blank og stoppes på 250 km/t. 

Bilen vi kjører er imidlertid toppmodellen S600, en twinturbo 6-liters V12 på hele 530 hk og monumentale 830 
Nm fra lave 1900 omdreininger. 
Det høres ut som dynamitt, men den har akkurat samme fartsresurser som lillebror S500. 

Du velger ikke V12 for å komme fortere frem. 
Du kjøper den bare fordi du har lyst på og har råd. 
Noen av teknikerne mener riktignok at den gir litt mindre vibrasjoner, men det klarte i hvert fall ikke vi å legge merke til.... 

Tar ALT på alvor 

S-klasse er utstillingsvinduet til Mercedes. 
Her presenteres det ypperste av hva de kan by på. 
Alt finnes selvfølgelig også på sværingen. 

Karosseriet inneholder en rekke aluminiums- og stålkvaliteter og nye sveiseteknikker for materialene er brukt for første gang i store skalaer. 

En noe mindre bakdør gir bilen ekstra vridningsstiv og kollisjonssikker for bileieren, som naturligvis sitter bak. 

Aktiv sikkerhet er også på plass. 
S-klasse er ledende i dag, og Maybach er selvfølgelig utstyrt med alt. 
Det som er nytt for limoen befinner seg baki. 

De sinnssyke stresslessene i baksetet byr på utfordringer i kollisjon. 
Vi tilbys ryggstøtte fra 19-43 graders helling, så det er konstruert beltefester som forandrer posisjon ved hjelp av små motorer avhengig av sittestilling for å gi optimal beskyttelse og komfort. 
Vi merket ikke noe til de mykes setebeltene mens vi heiste og senket setene i allefall. 

Setebeltene er forøvrig utstyrt med egne kollisjonsputer. 
Ved en ulykke blir de nesten tre ganger så brede, noe som bidrar til sterkt redusert trykk på kroppen. 

Mer luksus fra Mercedes 

Maybach blir ett «sub-brand» på lik linje med AMG. 
AMG-modeller finnes som kjent i samtlige modeller, bortsett fra B-klasse. 

Det betyr at vi kan forvente Mybach-versjoner av andre modeller i fremtiden, selv om Mercedes selv sier de ikke har noen konkrete planer om det nå. 
Samtidig antyder de at om det kommer en, vil det trolig bli en ultraluksuriøs SUV, og da går våre tanker til den store GLS. 
Kineserne vil gjerne ha den. 
Noen vil sikkert ha CLS og CLS Shoting Brake i Maybachversjon også. 

Det vi imidlertid vet, er at det kommer en cabriolet-versjon, der bakerste halvdel av taket skrelles av, samt en Pullmannversjon med tre seterader. 

Den blir ennå lenger enn forrige generasjon Maybach 62. 
Den blir altså over 6,2 meter lang og får en ekstra seterad bak sjåføren. 
Fremtiden ser med andre ord lys ut for de 250.000 ultrarike verden over. 

Reiseomkostningene til denne reportasjen er dekket av importøren. 
Les mer her 
