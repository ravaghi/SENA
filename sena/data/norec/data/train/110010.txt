Plumbo-anmeldelse:Folkets røst 

På sitt andre studioalbum seiler Plumbo for alvor opp som D.D.E.s folkelige utfordrere og ironiserer samtidig over sin famøse Spellemannblunder. 

Derfor virker det nesten påfallende at «Rådebank» kommer på markedet nøyaktig samme dag som de nye platene til nettopp Madcon og D.D.E. 
For de to sistnevnte er på en måte sentrale på Plumbos nye. 

ALBUM: POP/ROCK PLUMBO «RÅDEBANK» (PIRAYA MUSIC/BARE BRA MUSIKK) (I SALG FREDAG) 

Først og fremst via partylåta «SvartePer» - nok en Plumbotittel som spiller på kulør. 
Her selvironiserer Plumbo ganske så herlig over feiden med Madcon under årets Spellemannpris, og det skal Plumbo ha; det er imponerende hvordan de siden den gang har snudd sin egen idioti til en vellykket bønn om empati. 

Samtidig er «SvartePer» som snytt ut av nesa på D.D.E. musikalsk - den har festkvaliteter mer enn nok til å bli Plumbos «Det går likar no», på samme måte som «Gimle sag» har balladekvalitetene til å bli Plumbos «Vinsjan på kaia». 
Mer tankevekkende er det at Plumbo på en langt mindre vellykket måte går D.D.E.s boogie-glade, folkelige rock i næringen andre steder på platen. 
Her blir låtene stående i stampe og tekstlige lettvintheter om kjærlighet og damer mister ethvert spor av eleganse. 

Det finnes med andre ord ingen nye, dristige skritt som singlen «Ta meg» bar bud om, dessverre. 

Så er det da også lagerslitasje som forårsaker «Rådebank», både i biler og åpenbart hos Plumbo. 
Når gutta går på jakt i britisk folkemusikk igjen, dukker - som flere ganger før - andre sanger opp. 
I dette tilfellet er refrenget til avslutningen «Bønder i byen» kun en lett omskriving av «Loch Lomond». 

Samarbeidet med Endless på «Ta meg» lovte godt for Plumbos utvikling, men de tar det aldri videre her. 
Likevel er rølpelementene kraftig tonet ned, uten at det går utover Plumbos folkelige alibi. 
«Rådebank» inneholder flere gode låter, men som tilfellet så ofte har vært også hos deres musikalske blodsbrødre i D.D.E., blir helheten foreløpig for ujevn. 
BESTE LÅT: 
«Drømmeland» 
