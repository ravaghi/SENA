Herlig uanstrengt og funky
Rapveteranen Salvador fra Kristiansand slår til igjen. 

ALBUM: 
Med sitt andre album minner Kristiansand-musikeren Salvador Sanchez oss på at han er en av landets mest stilsikre og stødige rappere. 

Han er kjent fra Spellemannprisvinnende Dark Side Of The Force — deres debut fra 1998 holder seg forresten fortsatt uhyre godt — og ga for ni år siden ut sin første soloplate. 

Her er oldschool-referansene fremdeles de samme, men det er noe herlig uanstrengt og naturlig ved hele albumets fremtoning. 

Sanchez veksler elegant mellom spansk og engelsk over dype, funky og analoge produksjoner, sjekk for eksempel ut «Bottom Funk», «We Bring It On» og «Rocket Ship». 

Dette er et univers Sanchez beveger seg svært komfortabelt i, og forhåpentligvis appellerer «Happy Daze» ikke bare til raptravere, men også til en ny generasjon hiphophoder. 
