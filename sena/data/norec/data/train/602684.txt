Å rappe sitt liv
Å høre på Kenneth Engebretsen føles som å bli løftet opp etter kragen av en fyr med rødsprengte øyne og mye på hjertet. 

HIP HOP 

Kenneth Engebretsen 

"Sønn av Kjell" 

(Groruddalen Records) 

Det finnes nok av rappere med bedre teknikk enn Kenneth Engebretsen. 
Flyten hans er til tider så som så og det insisterende attakket hans kan oppleves monotont i lengden. 
Men han tar mye igjen i personlighet og ren, skjær overbevisning. 

Kenneth Engebretsen rapper sitt liv. 
Én låt heter "Kenneth Engebretsen", en annen heter "Groruddalen". 
Dop, gjenger og trøbbel med loven er temaer som går igjen. 
I "Elefanten i rommet" tar han for seg norsk narkotikapolitikk. 
Siste spor rundes av med å liste opp kompiser som døde for tidlig. 
"Tårer" kan være ordet 36-åringen bruker oftest. 

Produksjonen, ved Martin Bjørnersen og Bjørnar Krogh, er nedstrippet og hard som på en gammel gangster rap-skive. 
OnklP, Lars Vaular og Chirag fra Karpe Diem bidrar alle med vers, men den kjøkkenbenkrealistiske, fullstendig uironiske tilnærmingen gjør at Kenneth Engebretsen skiller seg tydelig fra sine mer kjente kolleger. 
Sluttresultatet er et debutalbum som på én og samme tid oppleves sårt, rasende og dønn ærlig. 

I hip hop-kretser har Engebretsen allerede legendestatus. 
Det skal bli interessant å se om han kan nå ut til folket også. 
