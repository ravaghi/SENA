Tallgeni strever med å få venner
Med alle mobbehistoriene som fyller mediene, er det prisverdig med fortellinger som formidler at det er lov å være annerledes. 

Regi: Hüseyin Tabak. 
Med: 
Enzo Gaier, Natasa Paunovic, Andreas Kiendl, Enzo Gaier, Natasa Paunovic, Nora Tschirner, Andreas Kiendl med flere. 
Østerrike 2013. 
1 time 32 minutter. 
Aldersgrense: 7 år. 
Egnethet: 
Familie. 

Fra Østerrike kommer familiefilmen om 10-åringen Mika som er supergod i matte, men strever med å forholde seg til andre. 
Han har Aspberger syndrom, i filmen beskrevet som en form for autisme. 

Han klarer ikke å se på andre som snakker til ham. 
Skjer det uventede ting, blir han fort nervøs og sint. 
For ikke å snakke om hvis maten serveres på andre klokkeslett enn forventet, da får han raserianfall. 

Når han spør moren om hvorfor han ikke har venner, kan vi med andre ord forstå at det er grunner til at det er blitt slik. 

Hest som terapi 

Storyen i "Hest på balkongen" er et forsøk på å snu opp ned på Mikas sørgelige tilværelse ved å bringe inn en hest og en venninne i livet hans. 
At hester er brukt som terapi for personer med Aspberger, ligger under det hele. 

Manusforfatter Milan Dor har fantasert livlig for å få introdusert hesten Buchephalus på balkongen til naboleiligheten der Mika og en indisk jente bor. 
Oppdagelsen av det vakre dyret bringer de to barna nærmere hverandre. 
De vil forhindre at naboen Sascha – som motvillig har fått hesten etter et veddemål – skal kvitte seg med den igjen. 

Regissør Hüseyin Tabak og manusforfatter Dor er tydelig opptatt av at det ikke skal bli kjedelig. 
Følgelig introduseres et par karikerte skurker som mer enn gjerne vil ha tak i hesten. 

Slik oppstår en lett spenningsfylt forviklingshistorie som vil slå best an hos småskolebarn. 
Vi voksne kan fort få følelsen at dette er pedagogikk forkledd som et eventyr med lykkelig slutt. 
Jeg ender likevel med å synes at det er ålreit med en barnefilm som lar oss se livet gjennom øynene til en gutt som er noe for seg sjøl. 
