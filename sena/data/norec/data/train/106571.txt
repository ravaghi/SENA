Vellykket GTA-tyveri
«Saints Row» er et vulgært tyveri på høylys dag, men det fungerer. 

De fleste spill låner ideer fra hverandre. 
Men «Saints Row» har regelrett rundstjålet den populære «Grand Theft Auto»-serien for ideer, og resultatet er et teknisk overlegent gangster-eventyr for alle voksne. 

Spillet er identisk med GTA-serien på nesten alle områder. 
Du er en gangster i en fiktiv storby, der flere gjenger kjemper om makten, og du kan stort sett gjøre absolutt alt du har lyst til i byen. 
Omtrent alt fra menyer til presentasjon og oppdrag er stjålet rett fra GTA. 

Men Volition har ikke bare kopiert, de har også forbedret enkelte elementer som for eksempel slåssingen og våpenhåndteringen, slik at sluttresultatet er bedre enn originalen på mange områder. 

Men der det britiske «Grand Theft Auto» kan sees som et satirisk skråblikk på samfunnet, med sin underfundige humor og mange ironiske kommentarer, blir «Saints Row» en heller pinlig affære historiemessig. 
Rølpete, vulgært og rett opp i trynet. 
Dialogen virker som den er skrevet av 12 år gamle gangster wannabes, og de konstante forsøkene på humoristiske referanser til underliv og sex blir bare pinlige. 

Men til tross for dette fungerer spillet utmerket som en lekeplass for voksne. 
I hvert fall til «Grand Theft Auto 4» kommer til neste år. 

Noen eksterne linker 
