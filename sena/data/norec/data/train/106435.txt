Koop: «Koop Islands»
(Superstudio/Playground) 

Ane Brun besøker prominent svensk plate. 

Koop er Magnus Zingmark og Oscar Simonsson, som har spesialisert seg på en moderne variant av gammel, iørefallende exotica - jazz av typen «alle» liker; behagelig, melodiøs og swingin'. 

Debuten deres fire år tilbake solgte 160000 internasjonalt, et svært solid tall for en slik utgivelse. 
Denne oppfølgeren bør ikke gjøre det dårligere, og på kontoen for nasjonal stolthet er det bare å sette inn åpningssporet «Koop Island Blues», som roterer tungt på P1 for tiden. 

En vidunderlig sval sang med Ane Brun foran mikrofonen. 
Albumet som helhet er noen hakk lystigere i tonen, og er til tider helt henrivende i all sin uskyldighet. 
Koop går ofte helt til mellomkrigstiden for inspirasjon, og finner akkurat det de trenger til å fylle en plate av typen som gjør ordet «heismusikk» til en hedersbetegnelse. 

ANBEFALTE KJØP: 
«Koop Island Blues», «Come To Me», «Forces ... Darling», «Let's Elope». 
