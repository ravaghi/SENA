Timberland Mad Pass
Stilig og billig sko med flott passform og god gå-følelse, men farende fjellfanter med svake ankler får bedre sko enn dette. 

Materiale/konstruksjon: 
Skoene virker relativt solide. 
Semsket nubuck dominerer skoens overdel. 
Mellomsåle med Timberlands egenutviklede ISN-teknologi, som gir ulik hardhet i sålens ulike deler. 
Ikke Gore-Tex. 

LES OGSÅ: 

Passform/stabilitet: Myke, medgjørlige sko på foten. 
Særlig på hardere underlag, som asfalt, grusveier og store stier, er skoene glimrende. 
Det skyldes den fleksible sålen. 
Sidestabiliteten er middels. 

Dessverre er de vel løse rundt hælkappen, og gir mindre god støtte for anklene. 
Skoene var ikke helt venn med de kvinnelige testføttene, som er smale. 
Kvinnemodellen var noe bred. 
Gnagsår etter kort tid var resultatet. 

Støtdemping: 
Den gode støtdempingen gjør det til en drøm å bruke skoene i bygatene. 
Fin sprett-av-gårde-faktor. 
Dette takket være en sjokkabsorberende plate i sålen. 

Temperatur: 
Skoene har ikke Gore-Tex-membran, og det ble derfor ikke fullt like hett mellom tærne som med Gore-Tex-sko. 
Likevel ble varmegradene mange i sommersola. 

Vanntetthet: 
Uten Gore-Tex ble vi raskt våte på beina i skvalpende myrer. 
Etter 35 sekunders dusjing av skoenes overflate trengte vannet gjennom skoene og inn på føttene. 

Såle-/sålegrep: 
Timberland har utstyrt skoene med en grovmønstret såle som griper bedre fast i underlaget enn mange andre sko. 
Men ikke Vibram-såle. 

Utseende: 
Litt småflashy utseende, sa hun. 
Ser sporty ut, sa han. 
Ser likevel verken ut som en motesko eller en ekspedisjonssko for hardbarka fjellfolk. 

Gå-følelse: 
Disse skoene ga en svært myk og behagelig tur. 
Derfor er det lett å like skoene. 
Den myke sålen føltes dog en tanke for myk når den møtte spisse steiner. 
Det vil merkes enda mer med tung sekk på ryggen. 

Fjell-Kjell sier: 
Lette og lommebokvennlige allroundsko som passer aller best til tørre turer i lett turterreng og i byen. 
Sålen griper godt i fjellet, men ankel- og hælstøtten er ikke tilpasset høyfjellsterreng. 

By-Gry sier: 
Damer liker disse, men bør kjøpe seg bredere føtter først. 
