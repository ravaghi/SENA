Sexfilm med splittet personlighet
Dustete nettjakt på en amatørsexfilm ødelegger for en ellers småmorsom og koselig standardkomedie. 

"Sex Tape" er som om noen har tatt to helt forskjellige filmer og klippet sammen til én. 
Den ene er en søt og gjenkjennelig film om hvordan intenst sexliv og romantikk forvitrer når ekteskap, unger, jobber, hus og hjem tar over all tid og alle samtaleemner. 
Den andre handler om et distré par som, i et desperat forsøk på å piffe opp et ikke-eksisterende sexliv, filmer seg selv i en tre timer lang Kama Sutra-seanse. 
En dum tabbe sprer filmen på internett, og så må paret kjempe for å få filmen fjernet. 

Kryssklipperne har nesten greid å få til en logisk forklart overgang mellom de to filmdelene. 
Nesten. 

Vi følger altså paret Annie (Cameron Diaz) og Jay (Jason Segel) over en tiårsperiode, fra de første, intenst sexy møtene da de begge var studenter, til de sitter der med et hjemmelaget sexfilm-problem. 
Hun skriver en suksessfull mammablogg om livet som kone, mamma og husmor, han jobber på en radiostasjon og er en lidenskapelig distributør av spillelister fra sitt rikholdige musikkbibliotek. 
Derfor deler han ut iPader med spillelistene til gode venner og familiemedlemmer. 

Eksklusiv klubb 

Når Annie får et svært lukrativt tilbud om bloggen sin, velger paret å feire med å sende barna bort på overnatting for en kveld med heftig sex som i gamle dager. 
Yada yada yada, amatørsexfilm på avveie. 
Akkurat som Pamela Anderson, Paris Hilton, Vince Neils – og Rob Lowe – sine. 

Akkurat DER mageplasker filmen, som fram til da har vært en ufarlig, søt, humremorsom med mange fine situasjoner og samtaleemner som både tidsklemmefolk og deres omgangskrets kan kjenne igjen. 
Den datatekniske forklaringen på uhellet er både helt ubegripelig og lite troverdig, og får alt for mye plass. 
Dessuten er jakten på alle de sexfilminfiserte iPadene direkte kjedelig. 
Med noen svært hederlige unntak. 

Et desidert høydepunkt er når Annie og Jay oppsøker Annies kommende sjef Hank (Rob Lowe), for å stjele ipaden han har fått. 
Den tidligere fløtepusen Lowe, som jo selv er et sexfilmoffer, har de senere årene gjort seg bemerket med flere helt suverene biroller, blant annet i tv-serien "Californication". 
Her stjeler han hele showet igjen med sitt vannkjemmede ytre og svært så overraskende mørke, grumsete indre. 
Også Jack Black er fin som pornomann i liten, sexfilmdoserende birolle. 

Pinlig moral 

Heldigvis er ikke "Sex tape" så heseblesende som traileren antyder, men her nok av umotiverte sprell som er mer teite enn morsomme. 
Diaz og Segel er standard-troverdige i rollene, og har en fin kjemi. 

Til tross for tematikken og en del ganske heftige sexscener: 
"Sex tape" er nok en tradisjonell amerikansk Hollywood-komedie: noe søtt, noe bittert, noe glatt og noe direkte tåpelig. 
Som vanlig, når man ønsker seg et stort publikum, er sex og kropp framstilt som noe litt pinlig. 
Og selvfølgelig: en ypperlig kilde til billige ha ha-poeng og litt moral på kjøpet. 
