«Paus-posten» på amerikansk
Vår miserable verden akkurat nå - sett gjennom Loudon Wainwright IIIs øyne. 

||| 
ALBUM: 
Loudon Wainwright 
III er mer enn et litt rart navn. 
Han har faktisk skrevet en sang om alle feilstavingene av navnet hans på konsertbilletter og i platebutikker, «T.S.M.N.W.A.» («They Spelled My Name Wrong Again»). 
Og - da er vi ved kjernen ved denne amerikaneren, som er både uvanlig personlig — og av og til privat — i sine sanger. 

Kommentarer 
Han har skrevet mye om seg sjøl, om moren og faren, om datteren (artisten Martha) og sønnen (den enda mer kjente artisten Rufus Wainwright), om sitt mislykte ekteskap med artisten Kate McGarrigle (som han stakk fra under hvetebrødsdagene i København...) osv. 
63 år gamle Loudon Wainwright III er også blitt Hollywood-skuespiller på sine eldre dager, og han er i det hele tatt mye. 
For 11 år siden ga han ut albumet «Social Studies», med kommentarer til aktuelle hendelser de siste åra — fra Tonya Hardings piruetter til telefonsex og presidentparet «Bill og Hill». 
Det var sånn Woody Guthrie holdt på for 60-70 år siden, og her hjemme husker kanskje noen vår egen variant for ikke så mange år siden, «Paus-posten». 

Ti nye sanger 
Nå har det skjedd såpass mye at Loudon har funnet tida inne til å lage ti nye sanger om finanskrisa — eller «den nye depresjonen», som han kaller den. 
Musikalsk går han tilbake til sine første plater tidlig på 70-tallet — der han akkompagnerte seg sjøl på gitar. 
Vi snakker altså ikke om noen sjangerbestemmende nyorientering, men enkle viser — stort sett med Loudons stemme og gitar — samt noen spøkelsesaktige spesialeffekter på én låt, «Halloween 2009». 

Tekstfokus 
Det er teksten som er viktig her, og få makter å beskrive samtida som nettopp Loudon Wainwright III. 
Han er ofte bitende sarkastisk, men på en morsom måte, og skriver fortsatt glitrende sanger om livet — og altså i særdeleshet sitt eget. 
Som når han i «House» synger: 
«Vi kjøper morgenavisa og leser sports- og kulturseksjonen, men unngår førstesiden og økonomisidene, som bare knuser våre hjerter. 
Nekrologene må leses, siden vi snart er der sjøl, men boligannonsene nå for tida er et horrorshow» — selvfølgelig basert på at han sjøl har prøvd å selge et hus han eier i Sør-California. 
Loudon kan synge om alt og ingenting, og avslutter et nesten «ulovlig» kort album (30 minutter) med en hyllest til «baby-gitaren» ukulele. 
