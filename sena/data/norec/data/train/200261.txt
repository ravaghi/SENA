Magic Hour
Fin fotoapp for deg som liker effekter. 

Både på Android og iOS-plattformene er det etter hvert blitt et meget godt tilbud av fotoapplikasjoner. 
Vi har tidligere sett på fem fine fotoapps for iOS og fem for Android, men stadig dukker det opp nye godbiter. 

En av dem er Magic Hour – en mobilapplikasjon som kan brukes for å ta bilder, men først og fremst for å legge på effekter i etterkant. 
Det ekstra stilige er at du har svært god kontroll på effektene som påføres, og at du kan lagre innstillingene du er fornøyd med og tilby dem til andre brukere. 
Derfor er det også en gigantisk "butikk" med filtre, der samtlige er gratis. 

Den lille begrensningen du må leve med, er at programmet kun kan spytte ut kvadratisk formede bilder, med en oppløsning på maksimalt 1024x1024 piksler. 
Dersom du velger å åpne et bilde du har tatt med standardkameraet, blir du derfor først bedt om å beskjære det slik at det passer i en kvadratisk ramme. 

Rent og pent 

Støtt og stadig ser vi eksempler på applikasjoner som ser litt bedre ut på iOS enn på Android, men med Magic Hour fremstår de to versjonene som praktisk talt identiske. 

Grensesnittet er delikat og intuitivt, og det tar ikke lang tid fra du åpner applikasjonen første gang til ditt første bilde er klappet og klart til deling. 

Du kan dele kreasjonene dine på en god håndfull sosiale nettverk, og disse settes opp i innstillingene slik at du slipper å logge inn mer enn én gang. 

Et hav av filtre 

Som nevnt finnes det et hav av filtre til Magic Hour, og ved å bruke verktøyene som følger med, kan du lage dine egne, som du kan ta vare på og/eller laste opp til Magic Hours servere slik at andre kan få prøve dem. 

Du legger ganske enkelt til nye filtre ved å laste dem ned, hvorpå de nedlastede filterne havner under en egen downloads-flipp. 

I tillegg har du mulighet til å stjernemerke de du liker best, slik at du lett kan finne dem tilbake. 

Når du vil påføre et filter, representeres også hvert av dem med et miniatyrbilde, slik at du får en pekepinn på hvordan bildet vil bli seende ut når du har brukt filteret. 

En rekke innstillinger 

Velger du å lage effektene selv, kan du bruke en god håndfull verktøy, som curves (justerer kontrast og farger), vignettering, fargemetning, ramme, tekstur etc. 

Dermed sitter du igjen med praktisk talt uendelige muligheter. 

Vær dog oppmerksom på at kravet til maskinvare er ganske høy for å få en kjapp og god opplevelse. 
Vi anbefaler programmet først og fremst til de som har en iPhone 4 eller en relativt rask Android-telefon. 

For å laste ned: 
Magic Hour (Android, kr 11,-) Magic Hour Free (Android, gratis prøveversjon) Magic Hour (iOS, kr 14,-) Magic Hour Free (iOS, gratis prøveversjon) 
