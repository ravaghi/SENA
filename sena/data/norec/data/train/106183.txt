Breed:«Breed» 

(Facefront / Indie) 

Brutalt, hardt og melodiøst! 

Den norske metalscenen fortsetter å blomstre i 2007. 
Forrige uke kom El Cacos glimrende «From Dirt» og her har denne gruppas Anders Gjesti vært med å skape tjukk og dynamisk gromlyd for beslektede, men noe tyngre Breed. 
Gitarist Kjell «Damage» Karlsen må finne seg i være bandets fokus - en mann som gjennom tenårene må ha hørt mye på Dimebag Darrell, Zakk Wylde og Tony Iommi (her finnes en flott cover av Black Sabbaths «Hole In The Sky»). 
Karlsen er overalt i lydbildet med riff som både ruller og hugger, og overskygger nærmest Maurice Adams' genrekorrekte strupeslitende vokal. 
Variasjonen er imponerende og Breed sneier like gjerne innom et seigt sørstatsgroove som tempo og aggressive taktskifter à la Pantera, men beholder hele tiden den melodiøse nerven i bunn. 
Yeah! 

ANBEFALTE KJØP: 
«Bleed In Grey», «Can't Break Me», «Sweet Spot Of Misery» og «White Faced». 

STEIN ØSTBØ 
