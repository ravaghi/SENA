Diana Krall:«Christmas Songs» 

(Verve/Universal) 

Diana Krall har med «Christmas Songs» levert det som sannsynligvis blir en av årets store julefavoritter. 

Med lekre storbandarrangementer og kjære juleklassikere fra «The Great American Songbook» slår hun dørene opp til en elegant, påkostet og julepyntet ballsal. 
«The Christmas Song», «Winter Wonderland» og «White Christmas» er blant konfekten som serveres. 
Kralls stemme er mørk og fyldig, pianospillet litt kantete, men effektivt. 
For det meste akkompagneres hun av kompetente Clayton/Hamilton Jazz Orchestra. 

Stilmessig skal vi en 30-40 år tilbake i tid. 
Count Basies storband fra 60-årene er en nærliggende assosiasjon, med presise og svært dynamiske blåserlinjer. 
Når hun riktig skal kaste seg ut i det silkebløte assisteres hun av sordinerte strykere under Johnny Mandels erfarne ledelse. 
Det er en påkostet produksjon, alt er finslipt og pusset til en gnistrende julestemning. 

CARL PETTER OPSAHL 
