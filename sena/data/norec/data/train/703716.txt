Finsk mørke
En stemme og en gitar. 
Du trenger ikke mer. 
Vel, det skader ikke med en uvanlig bakgrunn. 
Mirel Wagner ble født i Etiopia og vokste opp i Espoo i Finland. 
Etternavnet har hun fra en tysk oldefar. 

Debuten kom i 2011. 
Nå er hun 23, og album nummer to er skrevet i en øde hytte i Nord-Finland og spilt inn med Sasu Ripatti alias Vladislav Delay som produsent. 
Han har puttet inn et par ekstra instrumenter, som en elektrisk gitar på bluesdystre "Dirt", en bortgjemt cello på mørke "Ellipsis" og et varsomt piano på vuggevisevalsen "Goodnight". 
PJ Harveys "White chalk"-album og Nick Caves morderballader er mulige sammenlikninger, mens "What love looks like" er noe Cohen kunne spilt inn på 60-tallet. 

Beste spor: 
"In my father's house", "What love looks like", "Goodnight". 
