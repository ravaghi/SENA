Kvalifisert katastrofe
Null kjøtt på dette beinet. 

Å være dommer i «X 
Factor» betyr ikke nødvendigvis at din egen popkarriere får et oppsving - bare spør Mira Craig eller Mariann Thomassen. 

Marion Ravn debuterer i samme rolle i morgen kveld, og for at vi ikke skal være i tvil om hvorfor hun er med lanserte hun sin nye singel på P4 i går. 
Den er en kvalifisert katastrofe. 

Hun har ikke skygget unna kalkulerte bransjemanøvre før heller, men Ravn har - både i M2M, solo og sammen med Meat Loaf - alltid hatt en viss kvalitetskontroll. 
Den er borte nå. 

«Flesh And Bone» er flau, fantasiløs hollywoodjenterock av typen selv Miley Cyrus er i ferd med å vokse fra. 
Og Cyrus kan tilgis for postpubertal sutrepop - hun er jo bare 17. 
Marion Ravn er 26. 

Det er deprimerende at hennes klare vokal- og artistkvaliteter skusles bort på denne dritten. 
Produksjonen er feig og harry, låtoppbygningen så forutsigbar at du kan stille klokken etter den, teksten en stabel av utmagrede klisjeer. 

Om ikke annet gir sangen høstens artistkonkurranse på TV2 en ekstra dimensjon. 
De fleste deltagerne som ryker ut av "X 
Factor" kan trøste seg med at de i det minste gjorde en bedre innsats enn hun som akkurat ga dem tommelen ned. 
