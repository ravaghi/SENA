Islandsk kammerspill
«Ildfjell» er en stillferdig historie om aldring, skyld, forsoning og skjegg. 

FILM: 
Hannes går av med pensjon etter å ha vært vaktmester ved en skole i Reykjavik i 37 år. 
Han feirer avgangen med et selvmordsforsøk, men angrer. 
Han drar hjem til kona og klager over at hun har kjøpt feil suppe, han kjefter på barnebarnet som leker i hagen og er gryntende skeptisk til datterens nye SUV. 
Gamle Hannes (Theodór Júlíusson) ser ingen grunn til å spre glede i hverdagen. 

Vi ser et glimt av tilfredshet når han sitter alene i båten sin og sløyer fisk, men så går det hull i skroget og han får vraket heist på plass midt i hagen. 
Hannes hører de voksne barna snakke bak hans rygg om hvor lite takknemlig han er overfor sin kone, så han tar seg endelig sammen og gleder henne med fersk kveite, som hun kan lage suppe av (Hannes er av den gamle skolen). 

Ung gamling 

Men idet han er i ferd med å finne en viss glede i tilværelsen og sette pris på samlivet, skjer noe skjebnesvangert og Hannes må vise mer omsorg enn han noensinne har gjort i hele sitt liv. 

«Ildfjell» er Runár Runárssons første langfilm, etter flere kortfilmer som er blitt både Oscar-nominert og vist i hovedkonkurransen i Cannes, der også «Ildfjell» hadde verdenspremiere i fjor. 

Runársson er en relativt ung fyr på 35 som har satt seg fore å lage en meditasjon over mannsidealer, aldring og død og som ikke skygger unna det kroppslige forfallet. 
Hannes er 67, han har mannen som aldri har stelt hjemme, som ikke er vant til å snakke om følelser. 
I starten av filmen er han en ufordragelig grinebiter som ikke klarer å snakke med sine moderne barn, men gradvis slipper bitterheten taket og man blir nysgjerrig på den skjeggete gamlingen. 

Vestmannaeyjar 

Symbolikken er relativ tydelig. 
Den halvråtne båten heises til værs mot en bakgrunn av storkapitalens nye glassfasader. 
Datteren med ny SUV er høyt på strå i bank, mens Hannes nekter å gi slipp på den gamle sjarken. 
Vi får vite at Hannes og Anna flyttet fra Vestmannaøyene etter det verdensberømte vulkanutbruddet i 1973 og aldri kom tilbake. 
Filmen starter med vakker korsang og spektakulære, kornete opptak av glødende lava som spruter til værs like bak husene. 
«Ildfjell» er en empatisk skildring av gårsdagens mann og et Island som er i ferd med å forsvinne. 
