Elton John revitaliserer sin mentor
Hyller Leon Russell med duoalbum. 

||| 
ALBUM: 
Det er ikke tilfeldig at Elton Johns måte å spille piano på har klare likhetstrekk med stilen til Leon Russell. 

«Han forandret helt mitt syn på hvordan man kan spille piano og synge», har Elton John (63) sagt om sin mentor. 

Han turnerte sammen med idolet Leon Russell (68) i 1970, samme år som Russell også organiserte et av de mest kjente turnerende rockeprosjekter sammen med blant andre Joe Cocker, «Mad Dogs & Englishmen». 

Nå er de sammen igjen — foreløpig på albumet «The Union». 
Det snakkes om en verdensturné også. 

Måtte avlyse Russell har solgt flere millioner album, men navnet vekker ikke de store assosiasjoner hos dagens cd- og nedlastingsgenerasjon. 

Stor var derfor overraskelsen da det ble annonsert en utekonsert med ham — riktignok utenfor programmet — under South By Southwest-festivalen i Austin i mars. 

Like stor var skuffelsen da den måtte avlyses samme dag, uheldigvis fordi det var uvanlig kaldt akkurat den dagen. 

Glemt Elton John syntes det var for ille at det virket som om Leon var glemt, og inviterte ham til å bli med på albumet «The Union». 

Både han, Bernie Taupin, Russell og den nesten hyperaktive produsenten T-Bone Burnett har levert låter til prosjektet, som er mer country, soul, R&B; og gospel enn pop. 

Den utstrakte bruken av mange (kvinnelige) korister understreker gospelpreget, samtidig som de er eksempler på en produksjon som er blitt for stor. 
Det beste eksempelet er overlessede, pompøse og Elton-dominerte «Hey Ahab». 

Ikke hitmaker «Verden skriker ikke etter ei ny Elton John-plate», uttaler Sir Elton sjøl. 
Han ser ikke for seg at han skal havne på hitlistene veldig ofte lenger, og lager akkurat den musikken han har lyst til. 

Det er godt nytt for de fleste, etter flere halvgode Elton John-album. 

Men — det er faktisk Leon Russell som kommer best ut av dette prosjektet, ikke minst på grunn av en sår og levd stemme som skjærer seg inn i bevisstheten. 
Derfor hadde han også fortjent større plass på albumet. 

Neil Young Åpningen «If It Wasn't For Bad» er en typisk duett som setter stemningen på plata, mens flere av låtene har hovedvokal av enten Elton eller Leon. 

Samtidig er det synd at Burnett har valgt det store lerretet framfor å strippe ned. 

Det er nemlig de mer sparsommelig utbygde låtene som står fram best her, som «Gone To Shiloh», med både Neil Young, Russell og Elton og «I Should Have Sent Flowers» med Leon på hovedvokal. 

Countryinspirerte «Jimmie Rodger's Dream» med Robert Randolph på pedal steel er et annet høydepunkt, mens «Monkey Suite» og «Best Part Of The Day» høres ut som outtakes fra gamle Elton John-album. 

Noen av de 14 låtene blir rett og slett for anonyme. 

En deluxe-utgave av plata har ytterligere to spor og en dvd fra innspillingen. 
