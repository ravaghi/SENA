Skranglefantane:Store på Roaldsøy 

Kaffe i koppen, øl i glasset og vann på alle kanter. 

Skranglefantane: 
"Udefinerbare følelse av spisskompetanse" (Kvednabekken) 

Lørdag 17. juni er "Reiseradioen" tilbake på NRK. 
Skulle programlederne tilfeldigvis lese dette, så har jeg en helhjertet anbefaling: 
Spill "Kaffikopp" med Skranglefantane. 
Ikke bare er det en deilig, sommersløv låt om å stå opp mens andre sover og gresset ligger morgenvått, men den refererer også til skurringen fra en gammel reiseradio i vinduskarmen. 
Kan det bli bedre? 

Skrangefantane er store på Roaldsøy. 
Så sier i hvert fall folk derfra. 
De har medlemmer som bor på Ormøy og Hundvåg også, så Øyane er hjemmebanen. 

Det er ingen grunn til at det skulle stoppe der. 
Debutalbumet åpner med nevnte "Kaffikopp", og påfølgende "Peremann" er ikke noe dårligere. 
Den låner noen sekunder fra "What's up", en 25 år gammel engangshit for 4 Non Blondes. 
Det var vel denne musikken som gjengen på 40 pluss vokste opp med. 

Det er også øyeblikk da man tenker på De Musikalske Dvergene, som hadde sine gylne minutter rundt 1990. 
Vi skal heller ikke se bort fra at de har lyttet til en og annen gammel sang fra Stavangerensemblet. 

Fire av kuttene er tidligere gitt på en ep, fra den gang bandet var uten trommis. 
På de sju nyere kuttene har Are Øverland sluttet seg til Håvar Goa, Sturla Haslerud, Truls Ellingsæter og Michael Gudbransen. 
Selv betegner de musikken som "reggiråkkpop og ei å ai sviska". 

Reggaeflørten finner vi på "SOS", mens "Du og meg" heller mot sviskene. 
La meg tippe at "Ett lide glass" og "Nerøve gadå" hører til blant konsertfavorittene. 
"Du e kje lenger min" er ikke borte, den heller. 

Dr. 
Hook hadde "If not you", og Bob Dylan sang "Is your love in vain?". 
Nå får vi Skranglefantane med "Hvis det ikkje e deg". 

De avslutter med fiskevisa "Lyrafanten", så la allsangen runge i Dollevigå og omegn: 
Rai rai, rai rai, rai rai. 

Beste spor: 
"Kaffikopp", "Peremann", "Nerøve gadå". 
