The Fighter
Glimt av fantastisk skuespill! 

The Fighter forteller en av de aller mest brukte historiene. 
Den om underdogen som forsøker å vinne mot alle odds. 

Miljøskildringen er imponerende god, skuespillet til dels ypperlig. 

Men utviklingen i historien byr på få overraskelser, og jeg føler ikke at boksingen resulterer i den helt store emosjonelle slagkraften. 
Bokstavelig talt. 

Karriere vs familie 

Filmen er basert på den sanne historien om bokseren Micky Ward (Mark Wahlberg), som er tett knyttet til sin store irsk-ætta white trash familie i Lowell, Massachusetts. 

Han blir trent av storebror Dicky (Christian Bale), en tidligere bokser som nå er crackavhengig. 

Må Micky velge bort familien for å komme videre i karrieren? 

Stiller Wahlberg i skyggen 

Den første man legger merke til i filmen er Christian Bale, som virkelig tenner på alle skuespillerplugger i rollen som Dicky. 

Han er litt av en karikatur, med en helt spesiell talemåte og en jungel av fakter og særtrekk. 
Bale tegner et sårt bilde av en avdanka fyr som aldri fikk realisert sitt potensiale. 

Han stiller faktisk solide Wahlberg i skyggen, selv om det er Micky som skal være hovedpersonen her. 

Sterke bånd 

Skildringen av den store familien er interessant. 
Det er en ganske spesiell dynamikk mellom medlemmene, og vi aner sterke bånd og en vilje til å gå langt for å støtte og beskytte hverandre. 

Jeg synes kanskje at noen av figurene blir i overkant mye, spesielt noen av de stygge søstrene, mens moren (Melissa Leo) fremstår som en sterk figur som setter familien foran alt. 
Leo er fabelaktig! 

Sterke meldinger 

Midt oppi dette dukker Amy Adams opp. 
Hun spiller barjenta Charlene, som blir Mickys nye kjæreste, og er publikums representant i den spesielle familien. 

Adams har flere strenger å spille på i denne filmen enn i noe jeg har sett henne i før, og får vist at talentet også duger til tøffe roller. 

Charlene har klare meninger, og er ikke redd for å komme med sterke meldinger, selv ikke når det kan få konsekvenser. 

Et slitent miljø 

Regissør David O. Russell har kost seg skikkelig i de stygge strøkene av Lowell, Massachusetts. 

Han skildrer et slitent miljø i stillstand, som virkelig trenger at noen representerer dem utenfor bygrensa. 
Om Micky Ward er redningsmannen, må du nesten se filmen for å finne ut. 

Det er en god film, med glimt av fantastisk skuespill, men jeg skulle ønske historien grep meg mer enn den gjør. 
