Anna Stadling:Skuffelser og nye drømmer 

De jordnære visene er nydelige, mens popen blir mer forglemmelig. 

Anna Stadling: 
"Efter stormen" (Olga/Border) 

Sist vi hørte fra Anna Stadling, nærmet det seg fjorårets jul. 
"American tunes for Christmas" var en fin plate, og hun har også gjort bra ting tidligere, alene og sammen med andre. 

Dessuten er hun med i Hovet, som har vært backingband for Lars Winnerbäck. 
I den forbindelse kan du finne flere opptak av Stadling i Winnerbäcks "Om du lämnade mig nu", selv om det er Winnerbäck og Miss Lis tårevåte versjon fra Linköping du bør søke etter på Youtube. 

Uansett, Stadling kan også synge duetter, som med Sophie Zelmani på det nevnte julealbumet. 
Denne gang er det Andreas Mattssons tur i varme "Den här sången är till dig". 
Mattson fra 90-tallets Popsicle er ikke noe dårlig valg. 
Ved siden av å produsere albumet, har han også vært med på å skrive de fleste av de ni kuttene. 

Albumet åpner med friske "När allt det här är över", med håp om en ny start når all elendigheten er over. 
Så får vi "Drömmarna", om drømmene det ikke ble noe av. 
"Bussen" er turen hjem etter en slitsom arbeidsdag, med ønske om en god kveld og en bedre morgendag. 

Dermed har vi den røde tråden i det 47-åringen fra Sundsvall synger om. 
Den fortsetter i "Evita"-aktige "Om du nånsin kommer fram". 

Det sier seg selv at "Jag ville ha nåt mer" også er et ønske om forandring, men her om Stadling som forlot hjemsted og fastgrodde venner for å finne noe annet, noe større enn det hun kunne se. 

I "Jag har ett liv" erkjenner hun at all bortkastet tid og forliste sjanser tross alt har ført henne dit hun er i dag. 
"Vi är aldrig där" handler om å stå utenfor det gode liv, før hun slutter med "Det får aldrig ta slut". 
Hun har funnet fred der hun er, i en vakker vise. 

En lykkelig slutt, tross alt. 

Beste spor: 
"Den här sången är till dig", "Jag ville ha nåt mer", "Det får aldrig ta slut". 
