Anmeldelse:Stella Mwangis nye singel 

(VG Nett) 
Tøft tilbaketog til hverdagen. 

LÅT: POP Stella Mwangi «Lookie Lookie» (Big City/EMI) 

Det ble en hard ESC-exit for Stella Mwangi, men langt mer irriterende var det å se etterpåklokskapen flyte fritt i norsk offentlighet i etterkant. 

Så for ordens skyld: 
«Haba Haba» er og blir en knallsang - uavhengig av resultatet i en bisarr musikktevling. 

Like fullt har Stella en tøff jobb når hun nå følger opp. 
Hun skal overbevise både de som synes hun falt i verdi forrige tirsdag, og de som elsket Grand Prix-vinnersangen hennes. 

Og det gjør hun med en låt som primært henvender seg til klubbgjengere og kids, ikke til det brede lag av folket. 

«Lookie Lookie» er amerikansklydende pop med R&B-tilsnitt og store doser av det europeiske trancelydbildet USA har forelsket seg pladask i de siste årene. 

Dermed blir det noe «bra til å være norsk» over sangen, men samtidig er det såpass mye attityd til stede at det oppstår en viss egenverdi. 

Stella verken synger eller rapper, snarere er det korrekt å si at hun messer - og hun gjør det med stil og selvtillit. 
Hennes tilstedeværelse er det klart beste ved singelen. 

Men noe storverk er det ikke. 

THOMAS TALSETH 
