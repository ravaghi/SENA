D-Link DIR-865L
D-Links toppmodell på testbenken. 

Vi har allerede testet et par andre rutere som støtter den nye 802.11ac standarden, som parkerer alt annet av trådløst utstyr. 
Nå er det D-Link sin tur, med modellen DIR-865L. 

Faktisk har vi allerede presentert den i en sammenligning med Asus og Buffalo sine rutere i samme klasse, hvor vi målte hva de klarer å prestere som nettverksbroer. 
En slik test viser bare en side av ruteren, det er ikke vanlig at folk bruker to trådløse rutere for å etablere en forbindelse mellom to områder. 
Men slik får man likevel testet toppytelsen. 

Viktige forskjeller? 

Vi tester ytelsen med overføring av en ikke-komprimerbar videofil på 100 MB. 
I "gamle dager" tok det opptil flere minutter å overfør denne når man hadde dårlig dekning på det trådløse hjemmenettet med de gamle standardene 802.11b/g 

Med kurant ruter og god dekning og dagens 802.11n tar en slik overføring vanligvis mellom 20 og 30 sekunder. 

Med en topp ruter og tilsvarende topp trådløst med tre antenner på bærbar, er overføringen i mål på 8-9 sekunder. 

Med 802.11ac er vi nede i 3-5 sekunder med de tre ruterne vi har testet. 

Da blir forskjellen mellom den beste og den "dårligste" bare 2 sekunder. 

Jo raskere utstyret blir, jo mindre blir forskjellene og dyrere blir løsningene. 

D-Link DIR-865L 

D-Link har valgt å lage sin ac-ruter som en høy, stående boks i blank, sort plast, uten eksterne antenner. 
Den skal altså ikke legges ned, det er til og med merkelapper over skruene i foten, som sier at garantien ikke gjelder om disse fjernes og man tar av foten. 

Utseende er nøytralt og trekker ikke til seg oppmerksomhet. 
En ruter er jo ingen pyntegjenstand, den skal i utgangspunktet bare fungere. 
Samtidig må den ikke gjemmes bort, da vil den fungere vesentlig dårligere. 

Tilkoblingene er de vanlige, med 4 LAN-porter til kablet nettverk, 1 WAN-port til internett og 1 USB-port til lokal lagringsenhet. 
I tillegg er det kontakt for strømforsyning, av/på bryter og åpning til reset-bryteren. 

Installasjon 

Som andre moderne rutere er det ikke nødvendig å installere eller kjøre programvare fra CD for å få en ruter opp å kjøre. 
Du kobler den til, slår på strøm, så starter du nettleseren. 

Etter en liten stund presenterer nettsiden til ruteren seg, og du kan starte veiviseren. 

Hvis du bare skal ha nettilgang og trådløst nett er det bare tre vinduer du må forholde deg til. 
Du skriver inn brukernavn og passord, og navn på det trådløse nettet. 
Etter at denne informasjonen er på plass er ruteren klar til bruk. 

Ruteren har også alle de avanserte egenskapene man kan komme til å trenge, hvis man er en entusiast eller krevende bruker som vil fintrimme nettverksløsningene. 

Ytelse 

Vi fikk meget god ytelse i stua to etasjer ned fra hemsen der ruteren står, både på 2,4 og 5 GHz. 

I kjelleren var 2,4 GHz overlegen, her var 5 GHz på grensen av det brukbare. 
Det er naturlig at 5 GHz har dårligere rekkevidde, men her har andre rutere prestert vesentlig bedre. 
Men 2,4 GHz forbindelsen er god. 

Sky-tjenester 

D-Link har også tjenestetilbudene mydlink og SharePort Mobile som gir deg mulighet for blant annet å fjernbetjene ruteren over internett fra en mobil eller annen PC og få tilgang til lokal lagring via nettet. 

Disse tjenestene fra D-Link og tilsvarende fra andre ruterprodusenter kommer vi tilbake til i en senere artikkel. 

Konklusjon 

D-link DIR-865L er en meget rask ruter, med et diskret utseende og god brukervennlighet. 
Den gir svært god hastighet og rekkevidde på vanlig 802.11n på 2,4 GHz, men rekkevidden er ikke den beste på 5 GHz. 

Ytelsen med 2 stk 802.11ac som nettverksbro kan du se i vår sammenligningstest her. 

D-Link DIR-865L 
