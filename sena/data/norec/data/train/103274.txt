Gatas Parlament:«Fred, frihet & alt gratis» 

(Tee Productions) 

Overtydelig, massivt antikapitalistisk forsøk på hjernevask. 

Snuten, kongehuset, USA og generell kapitalisme er - som alltid - trioens skyteskiver på «Fred, frihet & alt gratis». 
Gateparlamentarikernes overfallsaktige slagord-ræpp blir dessverre ofte en snublefelle denne gangen. 
Låtene er ikke bare låter, men mye mer endeløse strømmer av bastante revolusjonsparoler tilsatt musikk, uten at lytteren noen gang får muligheten til å fordøye budskapet. 
De har tatt inn Tommy Tee på beats-siden. 
Han forsterker inntrykket av at dette er et hardcore Gatas Parlament-manifest hvor ordene står i sentrum. 
Og det er en ordflom som altså er like voldsom og trettende som den er imponerende denne gangen. 
For å følge ånden til gutta: 
Ikke kjøp denne plata. 
Last heller ned låter som «Skandalemakere», «Futurama», «Kosmonaut» og «Kammerater» fra nettet - gratis. 
