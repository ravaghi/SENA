Mario & Sonic at the London 2012 Olympic Games
Beste OL-gren? 
Synkronsvømming! 

Utgangspunktet er jo lett å falle for; Mario, den elskverdige rørleggertjukkasen og Sonic, den kjappeste spillkarakteren noensinne (bruk kommentarfeltet hvis du er uenig), møtes til kamp under sommerlekene i London. 

Det kan ikke benektes at før jeg satte inn spillet og stramma grepet rundt Wii-staken (!), forventa jeg tempo, umåtelig hastighet og overveldende artighet via disse to fargerike figurene og deres venner. 

Ok, nå overdriver jeg litt. 
Men det må innrømmes at jeg trodde at Mario & Sonic at the Olympic Games skulle være … bedre? 

Husker du Paint? 

Spillet har et stort spenn av kjente karakterer fra Marios og Sonics verden. 
Spille med Wario? 
Spille med Shadow? 

Null stress. 
100 meter sprint, badminton, diskos, roing, fotball og mange flere grener kan man boltre seg i. 
I tillegg finnes det ”Dream Events” hvor man finner bola grener der alt er drøyt ad superboosting, slow motion, masse lyder (!!) og gudvethva. 

Det må også nevnes at store deler av spillet, rent visuelt, ser ut som om tegneprogrammet Paint har hatt omgangssyke og spydd på alle spillets plattformer. 

Unger mellom fem og elleve år setter sikkert stor pris på dette, for all del. 

Det må også nevnes at jeg avslo en bedre middag for bruke fredagskvelden for å spille meg igjennom Mario & Sonic at the Olympic Games. 
Og jeg gjorde jo det. 
To timer uti slo jeg av spillet, halvskuffet la jeg meg. 
I håp om å få et bedre inntrykk, inviterte jeg gutta på vorspiel med påfølgende Wii-spilling dagen etter. 

Etter å ha spilt både den ene grenen etter den andre (også åndssvak-eventsa (les: ”Dream Events”), kom vi fram til at de mest brukervennlige, morsomste grenene som utnyttet Wii-konsollens finfine funksjoner er intet ringere enn rytmisk sportsgymnastikk og synkronsvømming. 
Helt sant. 

I praksis betyr det at du skal dra fram din grasiøse side, veie armene side til side som du skulle ha vært med i musikalen Hair, være i takt med musikken og i det hele tatt være skikkelig, skikkelig, skikkelig fjollete. 
Billig, men det funker. 

Mario & Sonic at the Olympic Games er perfekt for folk uten kritisk sans (les del to: barn) og karer i tjueårene som ikke finner det minste snodig å herje med de mest feminine OL-grenene uten at noen ser rart på deg. 

Spillet er tilgjengelig på Nintendo Wii og Nintendo 3DS. 
