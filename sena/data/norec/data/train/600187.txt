En fest for øyet
Regi: 
Kenneth Branagh 

Manus: Aline Brosh McKenna, Chris Weitz 

Skuespillere: 
Cate Blanchett, Lily James, Helena Bonham Carter, Stellan Skarsgård, Richard Madden, Holliday Grainger, Sophie McShera 

Aldersgrense: 
Tillatt for alle 

Ingen andre enn Disney klarer å lage eventyrfilmer like bra når de først slår til, og det har de jammen gjort med ”Eventyret om Askepott”. 
Filmen er så eventyrlig magisk, fargerik, romantisk og akkurat passe sørgelig til at den kryper inn under huden på deg og produserer gåsehud resten av dagen. 

Ella (Lily James) vokser opp elsket og trygg i sitt lille vakre hjørne av verden. 
Da moren blir alvorlig syk og ligger for døden, lover Ella å fortsette å være modig og snill. 
Dette settes imidlertid på prøve da faren gifter seg på nytt. 

Hennes nye og onde stemor (Cate Blanchett) og hennes to motbydelige døtre Anastasia (Holliday Grainger) og Drizella (Sophie McShera) flytter inn, og snart er ikke Ella mer enn en tjenestejente de kaller Askepott. 

De fleste av oss kjenner godt historien om Askepott fra før , og filmen er veldig tro mot den originale Disney-tegnefilmen fra 1950. 
Så ja, Askepott får sin prins og sin lykkelige slutt. 
Filmen er ikke kjedelig av den grunn. 
Tvert imot. 
Den er til tider svært nervepirrende, mye på grunn av Cate Blanchetts fantastiske tolkning av den onde stemoren. 

Flott regi av Kenneth Branagh og fantastiske skuespillere , men det er det visuelle uttrykket og kostymene som virkelig sjeler showet. 

En fest for øyet for både store og små. 
