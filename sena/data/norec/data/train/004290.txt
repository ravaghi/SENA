Anchorman: The Legend Continues
Himmelhøye lattertopper! 

Det er hardt å se en film som Anchorman: 
The Legend Continues i en kinosal med tre-fire andre filmanmeldere, hvorav samtlige, inkludert meg, forgjeves forsøker å undertrykke latteren fordi ingen tør le høyt. 

Dette er nemlig en film som trenger kollektiv latter. 
Handlingen har sine ujevnheter, og filmen føles ca 20 minutter for lang. 

Men Will Ferrell og co tar amerikansk tv-journalistikk på kornet, og lattertoppene i de mest hysteriske situasjonene er himmelhøye! 

Nyheter som underholdning 

Toeren bryr seg ikke nevneverdig om hvordan figurenes videre liv ble antydet i slutten av eneren, hvilket ingen bryr seg om. 

Året er nå 1979. 
Ron Burgundy (Will Ferrell) blir sparket fra en lokal tv-stasjon i New York, men blir tilbudt jobb i den nye 24-timers nyhetskanalen GNN. 

Han må finne sin gamle redaksjon, bestående av Brian Fantana (Paul Rudd), Champ Kind (David Koechner) og Brick Tamland (Steve Carell) for å ta opp den interne kampen mot GNNs superstjerne Jack Lime (James Marsden). 

Mens den første Anchorman-filmen etablerte persongalleriet og parodierte nyhetsankeres utseende og fremføring av nyheter, setter toeren søkelyset på dreiningen mot nyheter som underholdning. 

«Hvorfor må vi fortelle folk det de må høre? 
Hvorfor ikke fortelle dem det de VIL høre», spør Ron Burgundy. 

Hans fikse ideer om hva de skal servere GNN-publikummet på det traurige nattskiftet fører til noen hysteriske dialoger og situasjoner, som blir dobbelt så morsomme når man innser at denne håpløse nyhetsdekningen faktisk er rådende strategi i Fox News-æraens USA. 

Nesten like morsom 

Ikke alt er like morsomt. 
Noen sekvenser dras ut for langt, som Brick Tamlands famlende kjærlighetsoppvåkning og Ron Burgundys midlertidige tilbakeslag som blind. 

Og det kulminerende storslaget mellom rivaliserende nyhetsredaksjoner er morsommere i oppbyggingen enn gjennomføringen. 

Her skal visstnok Tommy Wirkola være en av nyhetskrigerne, men jaggu om jeg greide å registrere ham. 

Anchorman: The Legend Continues er nesten like morsom som forgjengeren. 
Ferrell, Rudd, Koechner og Carell har et godt grep rundt sine merkverdige figurer, samtidig som regissør Adam McKay fyller opp rundt dem med andre morsomme, og noen ikke fullt så morsomme, bifigurer. 

Hadde filmen vært klippet ned fra 1’59 til ca 1’40, tror jeg humoren hadde holdt jevnere nivå. 

Men når Anchorman nummer 2 er på sitt morsomste, er den fryktelig morsom! 
Denne filmen bør du se i en stappfull og gapskrattende kinosal! 
