Nådeløst om rikdommens forbannelse
Christopher Plummer får Ebenezer Scrooge til å framstå som en sjenerøs fyr i den på mange måter forstyrrende filmen «All the money in the world». 

All the Money in the World 

Sjanger: Krim / Thriller 

Skuespillere: 
Christopher Plummer, Mark Wahlberg, Michelle Williams. 

Regi: 
Ridley Scott 

USA, 2017 

Lengde: 2 t. 12 min. 

Aldersgrense: 
15 år 

Etter å ha sett Christopher Plummers bemerkelsesverdige rolle som J. Paul Getty i «All the money in the world», er det veldig vanskelig å se for seg at den opprinnelig ble spilt av Kevin Spacey. 
Plummer er perfekt som den tilsynelatende iskalde rikingen, og klarer med nesten umerkelige fakter å skape noen små, men sårt tiltrengte sprekker i det harde panseret. 

Filmen er basert på virkelige hendelser, nærmere bestemt da Gettys barnebarn, 16 år gamle John Paul Getty III, ble kidnappet på gata i Roma. 
Charlie Plummer gjør en god rolle som den vettskremte guttungen, men det er Michelle Williams i rollen som hans mor, som blir stående som hjertet i historien. 
Til tross for en til tider ganske stillestående handling og et noe ufokusert manus, gjør hun en imponerende tolkning av en kvinne som opplever sitt verste mareritt og samtidig stålsetter seg for noen enda verre. 

Historien er ubehagelig på mange plan. 
Mest påtakelig i scenen hvor kidnapperne skjærer av øret til sitt offer for å legge press på familien, men det er bakgrunnen for det hele som gnager mest i etterkant. 
Kidnappingssituasjoner er vriene fordi det å gi etter for kidnappernes krav kan skape et utvidet marked for denne typen forbrytelser. 
Det formulerer da også Getty i begynnelsen av filmen, hvor han rasjonelt argumenterer med at han har 14 barnebarn og at hvis han betaler løsepenger for ett av dem, risikerer han at også de andre blir kidnappet. 
Så langt går det an å følge ham. 
Men det er selvsagt ikke så enkelt. 
Getty er nemlig, til tross for at han er verdens rikeste mann, så irrasjonelt gjerrig at han vasker undertøyet sitt i badekaret på hotellrommet for å slippe å bruke penger på vaskeriregninger. 
Når han endelig går med på å betale løsepengene for barnebarnet, er det bare fordi han har funnet en måte å få skattefradrag for beløpet på. 
Gradvis tegnes et bilde av en person som er både visjonær og talentfull, men som mangler noe fundamentalt i forholdet til andre mennesker. 
Sånn sett er historien om den steinrike og grenseløst gjerrige mannen lite annet enn en tragedie. 

Dessverre kan det virke som om regissør Ridley Scott ikke helt har klart å bestemme seg for om filmen egentlig skal være et portrett av Getty eller et spennende kidnappingsdrama. 
Resultatet blir litt av alt, men samtidig for lite av alt. 
Denne retningsløsheten er filmens største svakhet, og skygger for Plummers og Williams’ sterke roller. 
