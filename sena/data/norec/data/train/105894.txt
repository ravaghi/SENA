Laura Marling:«I Speak Because I Can» 

(Virgin/EMI) 

Et enormt, ungt talent. 

Britiske Laura Marling gjør det deprimerende å ha rundet 30. 

Tyveåringen solodebuterte for tre (!) år siden, har spilt med indiehipsterne Noah And The Whale, og er altså ute med sitt andre album. 
Posisjonert mellom angstfri Nick Drake og lykkelig PJ Harvey forteller Marling modent og selvsikkert som om hun var ung da respatex var moderne. 

Døll voksenproduksjon gjør at albumet tidvis føles i overkant Tivoliradiotrygt, men som helhet er dette nær-Cohensk biatlon mellom gledeshopp og tårebekjemping, disponert over en låtrekke som få andre matcher - med unntak av henne selv; i september har talentet varslet nok et album. 

BESTE LÅT: 
«What She Wrote» 
