Psykologisk spill
«Vikaren» vil garantert få hårene til å reise seg, og kanskje kikker du litt annerledes på kvinnen som er inne i barselvikariatet på jobben neste gang. 

«Vikaren» 

(The Replacement) 

PÅSKEKRIM 

Kanal: 
NRK1, BBC-serie i to deler 

Sendetid: 
Begge episodene sendes skjærtorsdag fra kl. 21.10 

Regi: 
Joe Ahearne 

Manus: Joe Ahearne 

Skuespillere: Dougray Scott, Morven Christie, Vicky McClure, Richard Rankin. 

Den suksessfulle arkitekten Ellen (Morven Christie) er midt i et prestisjeprosjekt da hun finner ut at hun er gravid. 
I starten oppleves det mer som en hindring enn en velsignelse. 
Hun tror imidlertid at hun har funnet den perfekte vikaren, men da Paula (Vicky McClure) starter på opplæringen, begynner Ellen å ane at noe ikke stemmer. 

Hun får en snikende følelse at Paula ikke bare er ute etter jobben hennes, men vennene og sjefen som er gift med hennes beste venninne. 
Det er også et eller annet som ikke stemmer med Paulas mann og ti år gamle datter, men hun klarer bare ikke helt å sette fingeren på det. 

Men siden hun er den eneste som synes at noe er galt med Paulas oppførsel, er det da henne det er noe galt med? 

Serien byr på et interessant og nervepirrende scenario, og skuespillerne leverer troverdige prestasjoner med akkurat passe galskap og frustrasjon. 
Innimellom er handlingsforløpet mindre troverdig. 
Serien kunne vært enda mer nervepirrende hadde de droppet noe av det villeste, og heller rendyrket det psykologiske dramaet og spillet som foregår mellom Ellen og Paula. 

Når det er sagt, er det alt i alt en vellaget og spennende produksjon som er absolutt severdig. 
