Friday the 13th
Ikke bra, men ingen katastrofe heller. 

“Friday the 13th”-serien var populær på 1980-tallet. 
I Norge var filmene totalforbudte, men piratkopier sirkulerte, og slik fikk jeg sett dem. 
Nå kommer en helt ny ”Friday the 13th”, og jeg kan konstatere at det som var bra for snart 30 år siden er videreført. 

Det samme gjelder dessverre alt som var dårlig, og det var ganske mye! 
Derfor blir også den nye utgaven en blandet fornøyelse. 
Det er kanskje meningen? 
Dette er ingen god film, men heller ingen katastrofe. 
Skrekkfansen får det de vil ha. 

Jason Voorhees lever 

Dette er ingen remake, men en slags fortsettelse av den første filmen. 
En vennegjeng drar på telttur til Crystal Lake, som var åsted for en fryktelig forbrytelse i 1980. 

Legenden forteller hvordan mora til Jason Voorhees drepte nesten alle lederne på leirskolen etter at sønnen druknet, og ble selv drept av den siste. 
Men Jason lever og er fremdeles ute etter hevn over alle som kommer til Crystal Lake. 

Gørr, blod og sex 

Jeg vet ikke om jeg egentlig kan kalle ”Friday the 13th” en skrekkfilm, for jeg følte verken skrekk eller gru. 
Scenene som er ment å få deg til å skvette, er kjedelig forutsigbare. 
Men de andre filmene i denne serien var også slik. 
Det var ikke spenningen som var i fokus, men gørr, blod og sex. 
Det får du nok av. 

Jeg skulle gjerne sett litt mer oppfinnsomme mordscener. 
Det blir litt ensformig med Jasons machete. 
Men ingen kan klage på mengden av nakenhet. 
Det er 5 jenter med i filmen. 
Tre av dem slenger puppene rundt med beundringsverdig overdrevet iver. 
Guttene slipper å vise så mye som en rumpeball. 
Tør jeg gjette hva som er filmens største målgruppe? 

Irriterende pene, uten sjarm 

Ingen av skuespillerne i ”Friday the 13th” er spesielt flinke. 
Regissør Marcus Nispel har muligens plukket dem ut på grunn av utseende. 
De er irriterende pene, som vår egen Jenny Skavlan i ”Død snø”, men uten samme sjarm og personlighet. 

Jeg gir blaffen i hvem som dør, og hvem som lever. 
Den første filmen hadde i alle fall en debuterende Kevin Bacon. 
Denne filmen har Jared Padalecki og Danielle Panabaker. 
Hvem? 

Smertelig middelmådig 

”Friday the 13th” er produsert av Brad Fuller, som sto bak den nye ”Motorsagmassakren” i 2003, og er nå i gang med en ny versjon av ”A nightmare on Elm Street”. 
Han er ingen elsket mann blant hardcore skrekkfans, for å si det slik. 

”Friday the 13th” er smertelig middelmådig, men kanskje kan mye reddes på Blu-ray og DVD, for der får vi visstnok 10-15 minutter med enda mer sex, vold og story. 
Du kan sikkert vente til den kommer ut med å se filmen 
