Jeff Tweedy:Alene med gitaren 

Frontfiguren i Wilco spiller egne sanger om igjen. 

Jeff Tweedy: 
"Together at last" (Anti/Playground) 

Jeff Tweedy har en katalog som strekker seg tilbake til 1990 og "No depression" med Uncle Tupelo. 
Fire år senere dannet han Wilco, og han har gitt ut plater med sideprosjektene Golden Smog og Loose Fur. 

I 2004 fikk vi et samarbeid mellom Tweedy og sønnen Spencer, men noe rent soloalbum har han ikke gitt ut før nå. 
Til gjengjeld varsler han at dette er det første i en rekke akustiske innspillinger fra The Loft, hans eget studio i hjembyen Chicago. 
Der har han gjort mye bra som produsent for andre, men her strippes alt ned til det grunnleggende: stemmen og gitaren. 

Sangene henter han fra Wilco-platene, pluss mer obskure ting som "Laminated cat" fra Loose Fur og "Lost love" fra Golden Smog. 

Tweedy er ingen Atle Antonsen, men plystrer så godt han kan på "Hummingbird". 
På åpningen "Via Chicago" kan vi høre et munnspill. 
Det er omtrent alt, og mer trenger vi ikke. 

Denne keiseren klarer seg godt uten klær. 

Beste spor: 
"Via Chicago", "Dawned on me", "Sky blue sky". 
