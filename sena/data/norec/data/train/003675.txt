Keeper'n til Liverpool
Frisk humor og smarte fortellergrep. 

Keeper'n til Liverpool er filmen for alle som er 13 og forelsket, har vært det, eller skal bli det. 

Dette er en sjarmerende historie, som innimellom fikk meg til å ønske at jeg kunne hoppe inn i bildet, gi hovedpersonen en god klem og si at alt vil ordne seg! 

Filmen imponerer med en rekke gode prestasjoner fra de unge skuespillerne, og gjør dette til en søt og underholdende opplevelse. 

Jo blir forelsket 

Jo Idstad (Ask van der Hagen) er en smart 13-åring med flere utfordringer. 
Klassens bølle bøller med ham, moren er overbeskyttende og han er redd for å spille fotball. 

Så får klassen en ny elev, Mari (Susanne Boucher). 
Jo blir forelsket, men har store problemer med å finne ut hva han skal gjøre med det, også. 

Samtidig er guttegjengen på jakt etter det forgjettede og sjeldne fotballkortet med keeper'n til Liverpool. 

Deilig naturlighet 

Filmens store gullfunn er Ask van der Hagen, som gjør en god rolle som Jo. 
Han spiller med stor overbevisning, og er rett og slett morsom som usikker og tankefull 13-åring. 

Susanne Boucher som Mari matcher også van der Hagen med en deilig naturlighet foran kamera. 

Persongalleriet rundt er solid, og det er tydelig at regissør Arild Andresen har jobbet like godt med de unge skuespillerne i denne filmen, som han gjorde i tv-serien Gutta Boys. 

Kloke observasjoner 

Det er mye frisk humor og smarte fortellergrep i filmen. 
Noe har jeg nok sett før, som for eksempel det å visualisere Jos fantasi om hva som kan skje i en gitt situasjon, for så å spole tilbake og se hva som virkelig skjer. 
Det kan ikke kalles originalt, men det virker! 

Det samme gjør de mange underfundige detaljene i dialogen. 
Manusforfatter Lars Gudmestad har skrevet et smart manus basert på Lars Mæhles bok Keeper'n til Tunisia. 

Her ligger det mange kloke observasjoner omkring universet en 13-åring beveger seg i. 

Varm og god film 

Keeper'n til Liverpool bør gå rett hjem hos de som befinner seg i samme aldersgruppe som filmens hovedfigurer. 

Men også jeg, som er voksen mann, hadde en hyggelig stund på kino med Jo & Co. 

Den bryter kanskje ikke ny mark, men er en varm og god film om en ung gutts opplevelser i kjærlighet og ballspill 
