Gjensyn med Brideshead
”Gjensyn med Brideshead” er et solid drama for anglofile, og alle andre som liker en dose britisk overklassedrama. 

Den klassiske romanen ”Gjensyn med Brideshead” av Evelyn Waugh ble en stor serie fra Granada Television i 1981. 
Men nå er det klart for en ny filmversjon. 
Den forteller en historie om stormfull kjærlighet i et behersket overklassemiljø, og det hindrer kanskje filmen fra storhet. 
Romansen tar aldri av, og dramaet blir litt tannløst. 
Men rammene rundt historien er i alle fall makeløst vakre, og stilfulle. 

Charles Ryder (Matthew Goode) drar til Oxford på 1930-tallet for å studere, og blir kompis med Sebastian Flyte (Ben Whishaw). 
Han blir med til Sebastians hjemsted Brideshead, et enormt og imponerende slott ute på landet. 
Der møter han søsteren Julia (Hayley Atwell), som han føler en attraksjon for. 
Men det ligger an til forviklinger, for Sebastian har også et godt øye til Charles. 
Og over dem alle våker den strengt religiøse moren, Lady Marchmain (Emma Thompson). 

Tynn kjærlighet 

Dette foregår altså i et overklassemiljø i England på 1930-tallet, og den ekstreme dannelsen og beherskelsen alle utviser blir en hemsko for filmens temperatur. 
Det er så vidt jeg tror på kjærligheten mellom Charles og Julia, for den virker temmelig kald til å skulle være så sterk. 
Fortrengte følelser kan ha en god effekt på film, men her er de vanskelig å spore. 
Vi forstår kanskje mer av dette når historien nærmer seg slutten, og de forskjellige figurenes ulike motiver trer klarere frem. 

Førsteklasses fotografering 

”Gjensyn med Brideshead” virker som en stor film, med Brideshead-slottet som en slags majestetisk hovedfigur. 
Fotograferingen er førsteklasses, og skuespillerne solide nok, selv om sterkere navn kanskje kunne forbedret filmen (Paul Bettany, Jennifer Connelly og Jude Law var en gang aktuelle i rollene). 
Men Matthew Goode gjør en god hovedrolle, selv om spøkelset etter Jeremy Irons prestasjon i samme rolle fra den gamle tv-serien henger over ham. 

Talentfull regissør 

Regissør Julian Jarrold trives åpenbart med periodedramafilmer (hans forrige, ”Becoming Jane”, handlet om den unge Jane Austen), og han har et klart talent for å skape de nødvendige omgivelsene for historien. 
”Gjensyn med Brideshead” er et solid drama for anglofile, og alle andre som liker en dose britisk overklassedrama. 
Det er sannsynlig at historien vil bedømme tv-serien til være den beste adapsjonen av romanen, men filmen fortjener også sin plass 
