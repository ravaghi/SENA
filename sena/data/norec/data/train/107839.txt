Alexander uten seier
Han erobret omtrent hele den kjente kloden, men klarer slettes ikke å gjøre det samme i spillenes verden. 

Men så er data- og videospill basert på filmlisenser allerede dårlig stilt fra starten av. 

Sannsynlighetsberegning blir lekende lett når det er snakk om filmer tolket til PC- eller TV-skjermen, og som regel ender det i total fiasko med et forskyndet og derfor elendig produkt. 
Unntakene er ytterst få. 

«Alexander» er dessverre ikke et av disse unntakene. 

Dette er faktisk et lærebokeksempel på hvordan det forsøkes å tjene en rask penge ved å kapitalisere på Hollywoods suksesser. 
Det føles halvferdig og halvhjertet - ja, rett og slett rimelig unødvendig. 

Erfarne strategitilhengere kommer ikke til å finne noe nytt her. 
Du bygger og går til krig - det er det samme du har gjort hundrevis av ganger før, og spillet gjør ingen forsøk på å presse sjangeren videre. 
Heller tvert i mot - «Alexander» tar ofte et par steg tilbake. 

Et kontrollsystem som hele veien gjennom føles ødelagt, med knapper og taster som tilsynelatende ikke gjør noen verdens ting, er med på å gi en dårlig start for spillet. 

Deretter bærer det ut på en historie som muligens er engasjerende nok i en bok eller på film, men som utviklerne har gjort en gjennomført dårlig jobb med å bringe inn i en digital tolkning. 
Mystikken forsvinner, og du sitter igjen med et tomt skall av et strategispill. 

Hovedproblemet ligger i at «Alexander» blir for typisk. 
Du blir satt til å bygge et bysenter og en bygning som kan presse ut soldater, for deretter å måtte finne den relevante fienden du har blitt satt til å meie ned med hestehovene dine. 

Det hele er kliss likt det du har sett før - all egenart og sjel mangler. 

I tillegg er «Alexander» gjennomsyret av dårlig dialog og kjedelige oppdrag. 
Det reddes bare midlertidig av en grafisk representasjon som heldigvis er rimelig solid blant denne typen spill. 

Egentlig er det overhodet ingen god grunn til å velge «Alexander», spesielt fordi sjangeren allerede er oversvømt av langt bedre alternativer slik som «Rome: Total War». 
Har du noe som helst forhold til strategispill, gjør du deg en god juletjeneste ved å holde deg langt unna. 

Det er for øvrig ganske ironisk, at en mann som var så opptatt av å bli husket for all fremtid, blir tilegnet et spill som antakeligvis kommer til å gli snarlig inn i glemmeboken. 

Beklager Alexander - dette slaget har du tapt. 
