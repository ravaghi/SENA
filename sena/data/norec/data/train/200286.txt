Geneva XS testet
Liten, søt og god. 
Dette kan være gaven du har lett etter. 

Geneva har fått mye skryt for sine produkter, og det er ikke ufortjent heller. 
Kombinasjonen av både god lyd og godt design er nemlig ikke dagligdags. 

Se blant annet: 
Test av Geneva Sound System Model S, en modell som nå også fås kjøpt i DAB-versjon. 

Og i disse dager er altså den siste nyvinningen på vei ut i butikkene. 

Geneva Model XS 

Designinspirasjonen er hentet fra det klassiske reiseuret, og modellen kommer derfor i en robust lærlignende kamskjellboks, som altså skjuler og beskytter det som virkelig teller: 

Høyttalere, forsterker, radio og vekkeklokke, som her ligger trygt på innsiden av boksen. 

I lukket tilstand er XS altså godt beskyttet for transport, og den er også liten nok til å passe oppi PC-vesken eller håndvesken din når du skal ut på reise. 
Skal du høre på radio eller musikk er det bare å åpne lokket, vippe høyttaleren fram og sette den i sporet. 
Enheten går forøvrig autamatisk i dvale når du tar igjen lokket. 

Førsteinntrykk 

Vårt testeksemplar var i rød utførelse, men den fås også i sort og hvitt. 
Selv liker jeg designet og byggekvaliteten oppleves også som god. 
Målt etter tilbakemeldingene blant mine kollegaer er jeg heller ikke alene om denne reaksjonen. 
Dette var definitivt et produkt som pirret nysgjerrigheten i våre lokaler. 
Ekstra morsomt da, at det også lydmessig er en hyggelig opplevelse. 

På innsiden har Geneva skviset inn to diskanthøyttalere (1") og en basshøyttaler ( 2¼"), og selv om det selvsagt er grenser for hvor stor den audiofile opplevelsen blir fra et så lite produkt får dette tomlene opp hos oss. 

XS låter rett og slett langt bedre enn vi hadde forventet, og når vi sammenligner med vår vanlige kjøkkenradio Squeezebox 
Radio er det tydelig at XS har langt mer å by på rent lydmessig. 

Model XS har en uttrekkbar antenne og innebygd FM-radio. 
Vi synes likevel det er et minus at den ikke leveres med DAB, spesielt nå som slukkedatoen for FM-nettet har blitt fastsatt til 2017. 
Dette bør du altså være klar over. 

Heldigvis er Bluetooth på plass, og du kan dermed spille av trådløs musikk fra din mobil eller fra nettbrett. 
Tilkoblingen av vår iPhone gikk forøvrig raskt og uten problemer, og du kan dermed høre på musikk fra WiMP eller Spotify direkte fra mobilen. 
For meg er det også dette XS vil bli brukt til, og via mobilen har jeg også tilgang til nettradiostasjoner. 

I følge Geneva skal det innebygde lithiumbatteriet holde koken i 5 timers sammengende bruk. 
Lader følger selvsagt med. 

De fysiske målene er forøvrig: 
Bredde 15,7 cm × høyde 10,2 cm × 11,5 cm dybde, når i bruk. 
Vekten er på 0,5 kg. 

Andre lydkilder må kobles til via Line-in-inngangen, og en medfølgende kabel på 3,5 mm følger med. 

XS fungerer også som klokkeradio. 

Konklusjon 

Designet på Geneva XS gjør at den automatisk får en høy må-ha-faktor, og jeg innbiller meg at dette kan bli en populær julegave. 
Den passer rett og slett fint på nattbordet, kontoret og når du skal ut og reise. 

I følge importør Neby skal prisen ligge på 1.595, og den er på vei ut til butikkene allerede. 
