Next
Flau action 

”Next” med Nicolas Cage i hovedrollen er basert på novellen ”The Golden Man”. 
Men filmen er ikke særlig gyllen. 

Noveller og romaner av den avdøde forfatteren Philip K. Dick har resultert i flere gode filmer, som ”Blade Runner”, ”Total Recall” og ”Minority Report”. 

Dette har blitt en dum actionfilm, regissert av Lee Tamahori på autopilot. 
En A4-film med noen ålreite actionsekvenser, men som aldri makter å engasjere meg. 

Dette funker kanskje greit på DVD, men er for tynt for en kinosal. 

Terrorangrep 

Cage spiller Chris Johnson, en mann som har evnen til å se to minutter inn i sin egen fremtid. 

FBI-etterforsker Ferris (Julianne Moore) vil bruke hans evner til å forhindre et stort terrorangrep på USAs vestkyst, men Johnson velger å rømme med drømmejenta Liz (Jessica Biel) i stedet for å redde 8 millioner mennesker. 

Både FBI og terroristene er etter dem og snart har ikke Johnson noe valg. 

Samlebåndsprodukt 

Filmen bygger på en interessant ide, men manuset er et samlebåndsprodukt uten originalitet. 
Det virker heller ikke som de dyktige skuespillerne i filmen tror på figurene de spiller. 

De er nødt til å si replikker som jeg mistenker de må ha glist flaut av innvendig. 
Jeg greier ikke å ta dem særlig alvorlig, heller. 

Filmens skurker er også komiske karikaturer, blant annet spilt av tyske Thomas Kretschmann. 
Jeg tror ikke tyskere vil stå bak neste terrorangrep i USA, og jeg tror i hvert fall ikke at California er mål nummer 1! 

Snål romanse 

Nicolas Cage vil åpenbart fremstå som kul helt i alle filmer han er med i for tiden. 
Han virker ikke mye kul når han velger å rømme med ei berte i stedet for å redde 8 millioner mennesker. 
Og når han går med på det, er det bare for å redde berta. 

Men han er kald, beregnende og har alltid en kul kommentar på lur, selv i de farligste situasjoner. 
I denne filmen synes jeg han burde spille en litt mer kompleks figur. 

Og er det bare jeg som synes det er litt snålt at 43 år gamle Nicolas Cage innleder en romanse med nesten 20 år yngre Jessica Biel? 

Fort glemt 

”Next” er fort sett og fort glemt. 
Et lite komma i Nicolas Cage’s karriere. 

Jeg skulle ønske han og de andre ansvarlige bak ”Next” hadde brukt Philip K. Dicks idé på en mer oppfinnsom måte. 
Det hadde den avdøde sci-fi-forfatteren fortjent. 

Cage på sin side vil gjerne være kul helt litt til. 
Akkurat nå filmes ”National Treasure: 
Book of secrets”. 
