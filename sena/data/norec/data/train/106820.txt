Tonje Unstad «Sett»
(Kirkelig Kulturverksted) 

Legger lista høyt, og river. 

Evenes-jenta Tonje Unstad åpner sin debutplate med fanfare, i form av den blåserdrevne, soulinspirerte «Uoppnåelig». 
En forseggjort sang som bærer bud om et stort talent og et friskt tilskudd til den kvinnelige, nordnorske visepopen. 
Dessverre viser det seg at tittelen er profetisk. 

For det er ingen andre låter av samme kaliber på «Sett». 
Unstad tafler rundt med tekster som til tider er så jordnære at man får lyst til å ta i bruk et begrep som «hverdagstyranni», selv om hun også treffer godt innimellom. 
De erfarne musikerne dytter inn alt fra reggae til bossanova, men det høres aldri ut som lek. 
Det låter høflig, profesjonelt og kjedelig. 
Da er det egentlig bedre å høre hovedpersonen kun akkompagnert av piano, gitar og trompet, som på «Søv du i natt». 

Men har Unstad flere gullkorn av typen «Uoppnåelig» i ermet, kan fremtiden hennes se lys ut. 
