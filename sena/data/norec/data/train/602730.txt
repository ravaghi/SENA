Framtida er bitte liten
"Downsizing" er filmen som får deg til å fundere på følgende problemstilling: 
Hvis du var garantert å leve resten av dine dager i trygghet og luksus, kunne du da ha latt deg forminske til en størrelse på rundt 13 centimeter? 

DRAMA/KOMEDIE 

"Downsizing" 

USA 2017 

Regi: 
Alexander Payne 

Manus: 
Alexander Payne, Jim Taylor 

Skuespillere: 
Matt Damon, Kristen Wiig, Christoph Waltz, Jason Sudeikis, Neil Patrick Harris, Hong Chau, Ingjerd Egeberg, Rolf Lassgård, Alec Baldwin 

Aldersgrense: 
Tillatt for alle 

Det amerikanske middelklasseparet Audrey og Paul (Kristen Wiig og en Matt Damon med real middelklassemave) er blant dem som i en ikke alt for fjern framtid slår til på tilbudet. 

Regissør Alexander Payne ("Sideways") har tenkt nøye gjennom hva dette ville innebære. 
Miljøgevinsten er åpenbar – små folk forbruker selvsagt mye mindre enn store – men hva med de sosiale og mellommenneskelige forholdene? 
Ville ikke dating fortsatt være like vanskelig og ville ikke de sterke fortsatt utnytte de svake? 

"Downsizing" er full av denne typen fiffig tankegods. 
Sant å si blir det etter hvert vel mye av det gode. 
Omtrent der vi passerer totimersmerket – og vi befinner oss i et mini-hippiekollektiv innerst i en norsk fjord – er Payne nær ved å rote seg bort i vidløftigheter og moralisme. 

En baktung siste halvtime kan likevel ikke ta luven fra en film som inntil da er veldig mye smartere, morsommere og mer relevant enn det aller meste som passerer for science fiction nå til dags. 
