En sympatisk juleforestilling for barn
«Juleønske» er et varmt og velmenende møte med Aurora og Stella som ikke får det de ønsker seg mest til jul. 

Ljudmil Nikolov og Hordaland teater har flere ganger skapt fine figurteaterforestillinger der barns fantasi og forestillingsevne utfordres. 
Forestillinger der tempoet tas ned. 
Og med enkle, men effektive virkemidler, formidler de originale fortellinger. 
Det samme er det unge publikumet vitne til under årets førjulsforestilling «Juleønske». 

Sammen med skuespiller Oda Alisøy tegner og forteller Nikolov frem en kjærlig fortelling om de to bestevennene Aurora og Stella. 
Energisk spretter Alisøy rundt og levendegjør barnas drømmer og forventninger til julen. 

Med en enkel svart skillevegg har de skapt en ny liten teaterscene inne på gulvet på Logen. 
Små stoler er satt frem til barna og på scenen sitter skuespillerne og klipper snøhjerter. 
Over bordet henger et kamera, og alt som filmes vises på et lerret bak på scenen. 
De zoomer inn på en snøkrystall før de begynner å tromme med fingrene på bordet. 
Velkommen til regnbyen. 
Her er det ikke snø, og Aurora kjeder seg inne. 

Hun har maur i bena, det er rot på rommet og hun må hele tiden være stille for hun har en lillebror som enten sover eller skal til å sove. 
Mens Alisøy fungerer som en forteller som glir inn og ut av roller, tegner Nikolov frem fortellingen på ark. 
Han tegner leiligheten og har enkle pappdukker av både Aurora og mammaen inne i huset. 

Dette er historien om Aurora som er altfor mye på altfor liten plass. 
Og om å ha en bestevenn og om å ikke kunne få alt en ønsker seg til jul. 

Juleønske er en enkel, men likevel forseggjort forestilling. 
Ved hjelp av den enkle filmingen og blandingen av spill og dukker formidler de en kort, men viktig historie opp mot jul. 
Etter forestillingen får ungene også være med på å klippe snøkrystaller som de kan henge opp på juletreet der de kan sende noen en kjærlig tanke. 

Juleønske tilbyr med andre ord en rolig stund og et sympatisk budskap nå i desember. 
Tegningene og dukkene og hele den estetiske presentasjonen er ikke så lekker og imponerende som man er vant til i Nikolov sitt univers. 
Det er lite wow-faktor og teknisk finesse å spore, men kanskje en desto større kjærlighet til hverdagen og det helt enkle. 
