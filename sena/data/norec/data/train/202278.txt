Mizuno Wave Creation 4
Stor og solid mengdesko med spesielle løsninger fra Mizuno. 
Denne skoen er en Alfa Romeo 166. 

LES OGSÅ: 

Få av Mizunos modeller er svære og tunge sko. 
Selskapet er mest kjent for raske fartssko som Mizuno Wave Rider. 

Wave Creation er blant de største i sortimentet. 

Likevel er de lette og medgjørlige til mengdesko å være, og har mange av de særegne Mizuno-kvalitetene. 

Spesielt gjelder det wave-plata, som gir en helt annen demping enn andre sko. 
DinSide liker teknologien, men er en smule bekymret for holdbarheten. 

Skoens hoveddeler: 

Mellomsåle av varmekomprimert EVA. 

Støtdempingen er Mizunos wave-plate både i hælen og forfoten. 

Overdel av mesh/kunststoff. 

Støtdemping bak/foran: 
Mizunos fartssko har en enkel wave-plate, mens denne skoen har en dobbelt utgave av den bølgeformede plata. 

Wave Creation har derfor solid demping i forhold til vekta på drøyt 340 gram. 
Skoene gir en relativt myk løpsopplevelse for sko som ikke veier mer enn dette. 

Mellomsålen har likevel ikke den samme mykheten som Nikes Air-modeller. 
Konsekvensen av dette? 
Skoene gir brukbar kontakt med underlag og akseptabelt fraspark. 
Du kan i prinsippet løpe raskt med skoene. 
Det er vanskelig med enkelte av tungvekterne, for eksempel Nike Air Pegasus og Reebok Premier Road. 

Testerne bemerket enkelte unoter, spesielt det at skoene lager en liten klonkelyd hver gang de treffer asfalten. 
- De høres tunge ut, sa testløper A. 

Foten ruller ikke helt naturlig med Wave Creation. 

Lest og mellomsåle er altså ikke fullt så fleksible og medgjørlige som på andre sko, noe som ikke taler for rask løping. 
I praktisk bruk føles ikke skoene så tunge som lyden tilsier. 

Et alvorligere ankepunkt er holdbarheten til wave-dempingen. 
Allerede etter to timers løping meldte testløper C at noe hadde skjedd med en av skoene. 
Den føltes ikke som den andre. 

En nærmere kikk på den avslørte at wave-plata var blitt betydelig mykere enn plata på den andre skoen. 
- Den har mistet noe av spensten, sa testløperen. 

Dette kan selvsagt være en tilfeldighet, men det har likevel skjedd. 
Vi forventer bedre holdbarhet enn dette. 

Effektivitet/fartsfølelse: 
Som sagt gir skoene brukbart fraspark. 
Det skyldes i første rekke moderat demping, spesielt under forfoten. 

De er likevel langt fra fartssko. 
Og det er da heller ikke meningen. 

Tungvektere vil få mer fartseffekt av skoene enn lettvektere, som kun bør bruke dem til rolige langturer. 

Til ulikt bruk kan alle typer løpere, unntatt bulldoserne over 100 kilo, løpe med disse skoene. 

Stabilitet/passform: 
Skoene er ikke like smale som Mizuno Wave Rider. 
De er middels brede, og har relativt god plass til tærne. 
Hælgrepet er godt. 

Lesten er ikke fullt så myk som på andre sko, noe som går utover løpsfølelsen. 
Ikke alle testløperne mente dette var et problem. 
- Jeg får bedre fraspark med disse enn med mange andre støtdempingssko, sa testløper B. 

Dette er rendyrkede støtdempingssko uten stabiliserende elementer. 
Overpronerere vil derfor ikke trives ikke disse skoene. 
Testløperen med lav fotbue merket dette godt. 
- De presser mot undersiden av foten, sa han. 

Sålegrep asfalt/grus: 
De satt svært godt på asfalt, og litt under middels på grus. 
Sålegrepet er derfor ganske godt. 

Vekt: 
Skoene er lettere enn andre mengdesko, når man hiver dem på vekta. 
De føltes likevel ikke så lette som man kanskje skulle tro. 

Utseende: 
Mizuno tør å bruke litt farger på skoene, og unngår dermed Blenda-effekten. 

Konklusjon/løpsfølelse: 
Som mengdetreningssko er skoene lette og effektive, men fotens rullebevegelse lider litt. 
Støtdempingen fikk seg raskt en knekk, noe som ikke lover godt for holdbarheten. 
