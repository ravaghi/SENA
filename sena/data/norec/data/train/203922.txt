Denne gir nytt liv til gamle PC-er
Vi har tatt en titt på Samsungs nye SSD-serie, som hever ytelsen enda et hakk i forhold til forgjengeren. 

Har du en PC som begynner å dra litt på årene og som hadde hatt godt av en liten oppgradering? 
Å bytte ut harddisken med en SSD kan vise seg å være den smarteste oppgraderingen du kan gjøre, og vil mest sannsynlig gjøre PC-en din mye, mye raskere. 
Nå er også prisene og kapasitetene kommet på akseptable nivåer. 

Har erstattet harddisken på de fleste PC-er 

Og hvis du lurer på hva en SSD er for noe, så er det ganske enkelt en lagringsenhet som allerede har rukket å erstatte harddisken i nesten alle nye PC-er. 
Den er flashminnebasert, har ingen bevegelige deler, bruker mindre strøm, veier mindre, støyer ikke, blir ikke varm og er som regel mye raskere enn harddisken. 

SSD-en kommer i mange forskjellige utforminger, fra de aller minste M.2 og mSATA-variantene på størrelse med et frimerke, til de 2,5 tommer store SSD-ene som har samme utforming og kontaktene som en harddisk. 
Disse er laget for å erstatte harddisken i (litt eldre) stasjonære og bærbare PC-er, og varter opp med lese- og skrivehastigheter som gjerne er fem-seks ganger høyere enn hva den gamle harddisken klarte da den var ny. 

Dette gir seg utslag i raskere oppstart av Windows, raskere lasting av programmer, veksling mellom programmer og til dels mye raskere håndtering av svære filer. 
Kombinerer du en slik oppgradering med en nyinstallasjon av Windows, får du nesten følelsen av å sitte med en helt ny PC. 

Inntil 4 TB kapasitet og inntil åtte ganger flere overskrivninger 

Samsung er en av de aller største produsentene av SSD-er, og har nettopp lansert en ny serie som har fått navnet SSD EVO 860. 
Denne kommer i alle de nevnte formfaktorene, M.2, mSATA og 2,5 tommer SATA - og med kapasiteter mellom 250 GB og hele 4 TB. 
Det betyr at helt vanlige SSD-er nå har tatt igjen forspranget harddiskene har hatt vedrørende kapasitet, men de største SSD-ene er fortsatt vesentlig dyrere enn tilsvarende harddisker. 

Den største forskjellen fra forrige generasjon, EVO 850, er faktisk knyttet til levetiden, nærmere bestemt antall overskrivninger av data SSD-en tåler. 
Samsung garanterer at de minste kapasitetene skal tåle minst dobbelt så mange overskrivinger som forgjengeren, og inntil åtte ganger flere overskrivninger på de største kapasitetene. 
I tillegg lover de at lese- og skrivehastigheter også skal være hevet et hakk, samt at SSD-ene nå skal være 100 prosent kompatible med Linux-baserte operativsystemer. 

Vår test 

De siste dagene har vi benyttet en 2,5 tommer SSD EVO 860 på 500 GB som systemdisk i vår stasjonære PC, en selvbygd maskin med Intel Core i5-6500K-prosessor. 

Vi benyttet samtidig anledningen til å installere Windows 10 fra bunnen av, noe som har blitt langt enklere - selv for deg som ikke har installasjonsmedier fra før. 
Det kan du lese mer om her. 

For å måle lese og skrivehastigheten, benyttet vi programmet ATTO Disk Benchmark, og i skjermbildene under ser du hvordan ytelsen er sett i forhold til EVO 850 som vi har testet tidligere: 

Som du ser, har ytelsen økt noe, og lesehastigheten ligger nå på rundt 550 MB i sekundet på det raskeste (litt større filer) og 520 MB i sekundet på skriving. 
Dette er helt i tråd med det Samsung lover i markedsføringen sin. 

Når det gjelder EVO 850, ligger hastigheten stort sett rundt 20 MB i sekundet lavere både på lese- og skrivehastigheten. 
Om denne forskjellen vil være særlig merkbar i praksis, er vi usikre på - her er det nok levetiden som er den viktigste forbedringen i forhold til forgjengeren. 

Flaskehalsen som ikke nødvendigvis merkes i praksis 

Det er samtidig viktig å påpeke at en hastighet på 550 MB i sekundet er omtrent det maksimale av hva som er mulig å tyne ut av SATA-grensesnittet i dag (grensen er teoretisk 600 MB i sekundet). 

Nye PC-er har i stedet SSD-er som kommuniserer via PCIe-grensesnittet, og vi har der målt lesehastigheter på rundt 2,5 GB i sekundet i flere PC-tester den siste tiden. 
SATA kan i så måte ses på som en flaskehals, men det er slett ikke sikkert du vil oppleve den som særlig begrensende i praksis - det avhenger helt av hva du bruker PC-en til. 
Forskjellen i forhold til en harddisk vil i alle tilfeller være langt, langt mer merkbar. 

Konklusjon 

Samsung SSD EVO 860 er en ypperlig SSD som byr på høy ytelse og levetid, som kan anbefales til deg som ønsker å gi den gamle PC-en din nytt liv. 

SSD-ene er på vei til butikkene i skrivende stund, og prisene starter på 1090 kroner for 250 GB-utgaven i SATA-utgaven vi testet, men prisene vil variere fra forhandler til forhandler. 
Til sammenligning fås forgjengeren 850 EVO for 929 kroner hos billigste forhandler ifølge Prisjakt.no 

Sjekk ut denne oversikten hos Prisjakt for alternativer fra konkurrentene. 
