Morsomt og vakkert om død og kjærlighet
Livgivende og gledesspredende japansk Oscar-vinner. 

HANDLER OM: 
En ung cellist i Tokyo blir arbeidsløs når hans orkester legges ned. 
Derfor drar han med sin kone tilbake til sin hjemby, på desperat jobbjakt. 
Alt synes å legge seg til rette; er det ikke et reisebyrå, mon tro, når han skal hjelpe til ved «avganger»...? 

Dessverre - for ham (han tørr ikke engang røpe det for sin kone) - det dreier seg om en jobb som «kistelegger», altså et byrå som sørger for at døde mennesker, i enhver forfatning og av enhver tro, legges ærbødig og skikelig ned i en kiste. 
Så et begravelsesbyrå kan overta... 

DOM: 
«Departures» er en usedvanlig film: 
Morsom og (bokstavlig talt) gravalvorlig på samme tid. 
Med sitt lett makabre bakteppe av død, blir det en livsbejaende hyllest til livet og skjønnheten og kjærligheten og trofastheten, tvers gjennom sosiale konvensjoner og dystre forutsigelser. 
Det viser seg også at mannen - og kona - finner dype verdier i den vesle byen, verdier de tidligere ikke har funnet i Tokyos myldrende hovedstadliv. 

Anbefales sterkt til tilhengere av den litt annerledes og overraskende voksenfilm-opplevelse! 
