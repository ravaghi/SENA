Alf Kjellmann:«June 1999» 

GENRE: 
JAZZ (Reflect/Musikklosen) 

En umiddelbar og ujålete musisering som gjør sterkt inntrykk. 

I ferd med å fylle 70 år gir saksofonisten Alf Kjellmann ut sin første plate under eget navn. 
Han har siden femtitallet vært en viktig utøver i norsk jazzliv, blant annet i miljøet rundt Club 7. 
Denne utgivelsen er et liveopptak fra nettopp juni 1999, med blant andre Jan Gunnar Hoff ved pianoet og Øistein Blix på trombone. 

Utgivelsen som helhet er noe ujevn, men du verden hvor fint Alf Kjellmann spiller, en nydelig tone med sterk melodiføring. 
Kjellmann gjør også inntrykk gjennom låtene han skriver, og her har han signert alle kuttene. 
Åpningssporet «It's Been so long» er en klassiker. 
Jeg håper neste utgivelse blir en studioinnspilling, som kan legge enda mer til rette for kvalitetene i Kjellmanns musisering. 
