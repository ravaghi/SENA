Orket ikke å jobbe for Oslo
Young Thug ble utklasset av kollegene i Migos på egen scene. 

Som en kjønnslekende persona kompromissløst plassert i sørstatenes macho hiphop-landskap, har Young Thug blitt et deilig frisinnet unntak fra regelen. 
Av den grunn - i tillegg til å være en av 10-tallets mest interessante artister uansett sjanger - er han derfor også et av de mest etterlengtede rapnavnene på årets Øyafestival, og fylte raskt opp Sirkus med Migos-publikummet som strømmet over fra Amfiet. 

Med sitt relativt nye album, «Beautiful Thugger Girls» i bagasjen, bare det rett inn i spor som «Family Don’t Matter» og «She Wanna Party» med hjelp fra London-sangeren Millie Go Lightly. 
Likevel var det åpenbart at Oslo-publikummet først og fremst ventet på «eldre» materiale da «Wyclef Jean» og «With That» satt teltet i et nytt gir. 

Uten andre medbrakte triks for scene-energien enn sin populære setliste og evinnelige oppfordringer om å rope «Hell Yeah!», ble det derimot fort klart at Thuggers besøk ikke kom til å bli blant de mest minneverdige opplevelsene undertegnede har hatt i Tøyenparken. 

Til tross for et åpenbart hypet publikum som sørget for dyp og sterk allsang til godlåter som «RiRi», «Digits» og «Stoner», kunne hovedpersonen selv nemlig ikke anklages for å jobbe overtid der oppe på scenen. 

Tidvis virket Young Thug egentlig bare småsliten og klar for backstagen. 
Typ nok en dag på jobb i Europa. 

Og da han til slutt hentet inn Quavo på «Pick Up The Phone», før resten av Migos dukket opp for å heve taket med «Bad and Boujee», ble kontrasten mellom de respektive Georgia-kollegenes scenetekke udiskutabel. 
