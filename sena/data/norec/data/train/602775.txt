Vakkert fra vest
Ekteparet Mari og Tor Egil Kreken er snart flinkere og bedre til å lage americana enn amerikanerne selv. 

Thomas Gallatin sitt tommespill er viktig i lydbildet, og han er med på å skape god takt og tone på Darling West sitt tredje album. 
De fikk en fortjent Spellemannpris for det forrige, og her er de enda bedre. 
Det skyldes først og fremst at de våger å lete etter nye løsninger. 
Denne musikkformen der det både er bluesgrass, country, folk og litt rock, har lett for å blitt forutsigbar med låter der du vet hva som skjer i neste sekund. 

Slik er det ikke med Darling West. 
I tillegg har de funnet sitt eget sound, sitt eget særpreg. 
Det gjør at "While I Was Asleep" er god å lytte lenge til. 
Musikken har gjerne et dempet bluegrasspreg som utgangspunkt. 
Fra der blomstrer det virkelig. 
Her er flust med spennende og flotte overganger, og ingen av låtene er egentlig kjedelige. 
Dette er helstøpt, og musikken viser hvor dedikerte Darling West er innenfor musikksjangeren. 

Den beste låten er kanskje "Ballad Of an Outlaw", men det er mange godbiter som følger hakk i hæl. 
Til tross for at Mari og Tor Egil Kreken spiller sammen med et lass med andre artister, er det dette som er deres musikalske hjem. 
Og jammen er det godt å besøke dem der. 
