Med vidåpne øyne
Fjorden Baby! foredler den balstyrige energien fra debutalbumet på storslagen klubbpop-oppfølger. 

Jeg må vel innrømme at da Loddefjordingene albumdebuterte i 2009, tenkte jeg at dét kom til å være første og siste livstegn fra denne banden. 
John Olav Nilsen kapret publikum, også det Fjorden Baby! syntes å ville nå med sin Urørtfinalistlåt "Karoline", og albumet var såpass sprikende at man fikk følelsen av at de ikke helt visste hvor de ville. 
Én låt stakk seg imidlertid ut: 
"Anorektisk Utopi", som med stikkende synthlinjer, syredryppende tekst og pumpende klubbrytmer skulle vise seg å skape presedens for hvordan bandet kom til å høres ut i fremtiden. 
Og det er nettopp der vi finner Se Deg Rundt I Rommet, som et eksentrisk, dampende dansegulvfrieri det er vanskelig å motstå. 

Som på debuten er dette spilt inn og produsert med Jørgen Træen og Yngve Sætre, men der det tidligere kunne høres ut som band og produsenter snakket forbi hverandre, låter samarbeidet denne gangen spot-on: 
Over den boblende basslyden er et rikt orkestrert og tilsynelatende ekstremt velspilt band med fullt fokus. 
Denne vellyden er hovedgrunnen til at Se Deg Rundt I Rommet har blitt så bra, og i særdeleshet høres dette på albumets nøkkellåt, den seigt suggererende "Deigen" - en slags norskspråklig, hyperaktiv blanding av Underworld og Happy Mondays. 

Det er dog tett mellom høydepunktene også utenom denne. 
Frenetiske "Anarki & Virvar" er en tidlig favoritt med trance-sagsynthlyd og ordentlig mye tromming, "Tunnelene" er et dubduftende mesterverk, og nyeste singel og avslutningsspor "Himmelen" bør bli deres største hit til dags dato, og en selvfølge på bestelåtlister når det norske musikkåret skal summeres opp. 

Den eneste låten som skurrer er i mine ører "Som På TV"; en ballade som kun fungerer som en unødvendig festbrems midtveis i albumet, og som dessuten blir veldig likt i uttrykket som et visst annet Loddefjordsorkester. 
Heldigvis er denne omkranset av låter som nesten utelukkende holder skyhøy kvalitet idet bandet leker seg gjennom ulike inspirasjonskilder, fra de mest depresjonsbelastede strøkene av Nordvest-England ("I Løp Av En By") til langt mer solfylte og nærmest muntre "Rendezvous". 

Se Deg Rundt 
I Rommet skyter Fjorden Baby! ut av øvingslokalet og inn i den ionosfæren av band som både lykkes med å foredle et særegent uttrykk og beholde poptalentet intakt. 
Sånt blir det musikalske hyggestunder av, og dermed har Bergen for alvor fått enda et band andre byer i Norge kan misunne dem. 
