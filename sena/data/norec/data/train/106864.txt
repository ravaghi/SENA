Christer Knutsen:«Grand Hotel» 

(Frode Records/C+C) 

Christer Knutsen og bandet hans, Sacred Hearts, følger på andreplaten «Grand Hotel» den samme slentrende americana-linjen som på fjorårets debutalbum «Would You Please Welcome». 
Og også i likhet med det er låtmaterialet her noe variert - med noen skikkelige høydepunkter («Could Have Been The One» og «Right This Time»), men dessverre også med enkelte dødpunkter. 
Stavangerfyren har nok denne gangen gjort lurt i å i større grad fremheve korist/medvokalist Hilde Marie Kjersems lyse stemme som et supplement til hans mørke og noe begrensede rasperøst. 
Hun bidrar på de fleste av låtene og er betraktelig med på å bedre helheltsinntrykket av platen. 
Alt i alt et ganske så flott album, altså, men i et marked som ikke akkurat er sultefôret på vellaget countryrock for tiden, skiller det seg heller ikke nevneverdig ut. 
