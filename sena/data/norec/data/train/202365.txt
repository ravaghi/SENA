TEST:Pop DAB+/FM-radio 

Importøren håper dette skal bli den nye folke-DAB-en. 
Det er godt mulig han har rett. 

Radioer får du nå kjøpt i alle størrelser og prisklasser, og i det landskapet er dagens testprodukt enkel å plassere: 

Den koster nemlig under 400 kroner, og er dermed innen rekkevidde for alle. 

Førsteinntrykk 

Vårt testeksemplar var knall gul, men Pop-radioen kommer også i sort, hvitt, oransje og rosa. 
Noe for enhver smak altså. 

Men poenget med Pop er ikke bare å gi deg digitale radiokanaler. 
Den skal også være enkel i bruk. 

Og det stemmer. 
Dette er ganske enkelt en radio hvor du kan glemme bruksanvisningen. 

Se bilder av radioen her: 

Fem knapper er nok 

For der mange av dagens radioer har så mange små knapper at du må ta på deg lupe for å betjene dem, er Pop befriende enkel. 

På toppen har du ganske enkelt bare fem knapper å forholde deg tli: 
Av/på, reset, FM/DAB, kanalskifte og volum. 

Første gang du skrur på radioen, får du beskjed om du vil søke gjennom DAB-nettet, og lagre de tilgjengelige kanalene. 
Deretter hopper du fra kanal til kanel ved å vri på kanalskifte-knappen, det er altså ikke mulig å endre rekkefølgen på kanalene. 

Når displayet, som for øvrig er på norsk, viser den kanalen du har lyst til å høre på, må du bare slippe knappen, og Pop skifter i løpet av et par sekunder. 

Også resten av pakken følger samme stil: 
På høyre side har du hodetelefoninngang og micro-USB-inngangen som brukes til strømforsyningen. 
En praktisk detalj er at ladekabelen er en ren USB-ledning, slik at du også kan bruke den til å lade mobilen din. 
På baksiden er batteridekselet, hvor du kan sette inn 4 x AA-batterier hvis du skal ta den med ut av huset. 

Fantastisk lyd? 

Nei, det har den selvfølgelig ikke. 
Dette er tross alt en radio som koster 400 kroner, og sammenligner du med langt dyrere alternativer vil den selvsagt tape. 

Poenget er at den låter helt greit i forhold til prisen, og er du av typen som trenger en ekstra radio på kjøkkenbenken, badet eller soverommet kan den være akkurat det du trenger. 

Testeksemplar levert av importør. 
