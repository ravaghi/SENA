Tom McRae:«King Of Cards» 

(V2 / Bonnier Amigo) 

Fremdeles mørk i budskapet, men lysere i uttrykket. 

«We're so tired of walking blind, growing fat in hungry times», synger McRae i «Keep Your Picture Clear» og avslører at poesien hans fremdeles inneholder rause porsjoner av resignasjon. 

På flere av låtene stiller han også sterke spørsmålstegn ved Guds eksistens, en problemstilling som må antas å sitte sterkt i Tom McRae, ettersom han er sønn av to prester. 

Musikalsk viser han imidlertid lysere og tidvis mer bråkete takter enn tidligere, selv om det er lyrikken som er absolutt skarpest på «King Of Cards». 

Ironisk nok kan denne platen faktisk bli hans største suksess, etter det tilgjengelige uttrykket å dømme - ironisk fordi Tom McRae nå er borte fra de store plateselskapene. 
Hans intense stemme forsvinner likevel heldigvis ikke fra vår bevissthet med det første. 

ANBEFALTE KJØP: 
«Set The Story Straight», «Got A Suitcase, Got Regrets», «Deliever Me» og «Sound Of The City». 
