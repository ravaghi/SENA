Dustete demonutdrivelse
Ung kvinne lurer på hva som skjedde med moren, som ble internert i vatikanet etter å ha drept to eksorsister. 

The devil inside 

Thriller/skrekk. 
USA 2011. 
Regi: William Brent Bell. 
Med: 
Fernanda Andrade, Simon Quarterman, Evan Helmuth, Iondut Grama, Suzan Crowley, Bonnie Morgan, Brian Johnson m. fl. Lengde: 
1 time 23 minutter. 
Aldersgrense: 15 år. 

Når du skal se skrekkfilm, er jo forventningene om sjokk og grusomheter halve skrekken. 
Med klassikeren «Eksorsisten» i minne gikk jeg inn i kinosalen i helspenn. 
Og hoderystende og småflirende ut igjen. 
For ingenting er skremmende og alt er teit med denne lavbudsjettsfilmen, som utrolig nok har funnet veien til norske kinosaler. 

For over 20 år, et sted i USA: 
Maria Rossi dreper to prester og en nonne, altså eksorsister, som prøvde å drive demoner ut av henne. 
Etterpå ble hun erklært utilregnelig og flyttet til et asyl i Vatikanstaten. 
I nåtid lurer den nå voksne datteren Isabella (Fernanda Andrade) på hva som egentlig skjedde den gangen. 
Og hvorfor ble moren egentlig sendt til Italia? 

Med en dokumentarfilmskaper på slep drar Isabella til Italia, følger forelesninger på en eksorsismeskole i Vatikanet og kommer i kontakt med et par prester som er mer enn villige til å omgå Vatikanets nye, strenge regler for eksorsisme. 
Det finnes nemlig mange personer i distriktet som noen mener er mentalt syke eller har epilepsi, men som disse prestene er sikre på er demonbesatte. 

Mens vi lurer på hvorfor de onde demonene vil ta bolig i kropper som er innesperret, og dermed er avsondret fra muligheten til å finne på noe skikkelig dævelskap, vifter eksorsistene med kors og leser bibelvers for å jage dem ut i frihet. 
Og til tross for at de har gått på eksorsismeskolen, har de tydeligvis ikke ofret en tanke på hvor demonene gjør av seg når de blir drevet ut. 
Selv om målet er å skremme oss, trenger de ikke ta oss for tullinger. 

Jeg vet ikke hva som er minst elegant gjennomført: den patetiske kopieringen av det oppbrukte Blair Witch Project-plottet med gravalvorlig liksomdokumentar . 
Eller den lite kreative kopieringen av vridde ledd og demontale fra «Eksorsisten». 
Eller kvasiforsøket på å gi historien en slags vitenskapelig tyngde. 
Bortkastet tid er den uansett. 
