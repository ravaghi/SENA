Action av den gamle skolen
"Predator" byr på et hyggelig gjensyn med et av filmhistoriens mest uhyggelige monstre. 

"Predator" (1987) er en liten klassiker for alle som vokste opp i VHS-æraen. 
At man i løpet av de siste 31 årene årene ikke har klart å stable en skikkelig "Predator"-serie på bena – de to oppfølgerne og de to "Alien vs. Predator"-filmene var ikke gode nok til å holde interessen ved like – er i grunnen noe av et mysterium. 
Men nå er det håp. 

Denne filmen kan kanskje ikke skilte med Arnold Schwarzenegger, men den har en evolusjonsbiolog (Olivia Munn), en guttunge med Asperger og en hel gjeng PTSD-skadde krigsveteraner som til sammen utgjør en passe blanding av hjerne, hjerte og muskler. 
Når de tar opp kampen mot det tilbakevendte rommonsteret – det som jakter på mennesker for sportens skyld og som i en av filmens mest minneverdige replikker blir beskrevet som "en utenomjordisk Whoopi Goldberg" – bryr vi oss nok om dem til å faktisk bli følelsesmessig involvert i blodsutgytelsene. 

Selv om finalen blir unødig rotete – for mange aktører, for mange lokasjoner, for lite Predator – lykkes 2018-utgaven av "Predator" likevel langt på vei i å gjenskape den gode, gamle "videokveld-i-kjellerstua"-følelsen. 
