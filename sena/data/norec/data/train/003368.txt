Death Sentence
”Death Sentence” er ingen hyggelig film. 
Den er kald, kynisk, rå og voldsom. 
Og det er akkurat det regissør James Wan (”Saw”) har forsøkt å få til, og lykkes! 

Kevin Bacon greier å gi hovedpersonen den nødvendige menneskelige ballasten til at vi godtar voldsspiralen han setter i gang. 

Og om du ikke liker historiens moralske valg, så tvinges du i alle fall til å tenke. 
Hvor mange voldsfilmer kan du si det om? 

Morder går fri 

Familiefar Nick Hume (Kevin Bacon) mister tilliten til rettssystemet når sønnens morder går fri. 

Han bestemmer seg for å gjøre opp på egen hånd, men gjør samtidig seg og resten av familien til mål for en voldelig gjeng ledet av ustabile Billy Darley (Garret Hedlund). 

Svært brutal 

Dette er altså en ren hevnefilm, og den er flott filmet. 
John R. Leonettis filming understreker historiens stemning med utstrakt bruk av kalde farger og høye kontraster. 
James Wan står for noen kløktig regisserte sekvenser, blant annet en jakt i et parkeringshus som imponerer. 

Og volden i filmen er svært brutal og in-your-face. 
Jeg har sagt det før, og sier det igjen: jeg liker filmer som ikke legger noe i mellom. 
Ei kule fra en ’357 Magnum gjør mer enn å lage et pent lite hull i panna. 

Hvit skurk 

Det er smart å la en mann som Kevin Bacon spille hovedrollen, og ikke en macho muskelfyr. 
Bacons hverdagslige utseende øker filmens troverdighet og relevanse til vanlige menneskers liv. 

Gjengen han kjemper mot er en politisk korrekt blanding av flere etnisiteter, og hovedskurken er selvsagt hvit. 
Garret Hedlund gjør en passe psycho innsats som Billy Darley. 

Men John Goodman overspiller fryktelig som våpenhandler og dopdealer. 

Hva ville du gjort? 

”Death Sentence” får meg også til å tenke på hva jeg ville gjort. 
Jeg er selv familiefar. 
Og hvordan ville jeg reagert på et voldelig anslag mot min egen familie? 

Jeg hadde sikkert latt det norske rettssystemet ta på voldsutøverne med silkehansker, slik de pleier. 
Men inni meg ville jeg drømt om å gjøre nettopp det Nick Hume gjør i denne filmen. 

Selv om det ville kostet! 
