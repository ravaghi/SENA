Sie Gubba:«Alt du vil ha» 

(MBN) 

Sørtrøndersk heimstaddiktning. 

Sie Gubba har fremdeles en sistesjanse i Grand Prix, og her får de enda et plaster på såret for ikke å ha gått direkte til finalen - resten av platen inneholder nemlig flere sterkere låter enn Grand Prix-bidraget «Alt du vil ha». 

Bandet plasserer seg komfortabelt i et landskap mellom Ole Ivars og Hellbillies, med den største vekten mot sistnevnte, ikke minst i harmoniene. 

Lydbildet er rikt og organisk, med fela langt fremme, og tekstene er ikke like påtrengende artig som mange av deres likelydende norske artistbrødre på død og liv må ha det. 

Riktignok synges det også her friskt om hesjer og utedass, kaffesup og fenalår, akevitt og hjemmeproduksjon, men Sie Gubba har samtidig en oppriktig jordnærhet som gjør at tekstene blir gjenkjennelige og aldri bikker over i det krampaktige. 

Det kreves også mot i denne festglade sjangeren å komme med ballader som varer i over syv minutter, men «Så kom du» - en duett med svenske Emma Karlsson - fungerer faktisk som et ypperlig bindeledd mellom de mer forglemmelige party-countrysporene og avslører at Sie Gubba så absolutt har mye å fare med. 

Også utover Grand Prix-deltagelsen. 

BESTE LÅT: 
«De e læng sea no» STEIN ØSTBØ 
