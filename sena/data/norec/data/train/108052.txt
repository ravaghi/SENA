Kirsti Huke:«Kirsti Huke Kvartett» 

(Fairplay Entertainment/Playground) 

Original norsk jazzvokalist. 

Kirsti Huke er en sterk stemme i norsk jazz, med prosjekter som Trondheim Voices Grand Telemark og sin egen kvartett. 
På sin første utgivelse, «Deloo», dykket hun ned i jazzens standardrepertoar med avstikkere til Pink Floyd. 
Her er det meste av låtene nyskrevet, mye signert henne selv. 

Det er melodiøs musikk, med referanser til pop og country og kan minne om 1970-åras melodikere som Gary Burton og Ketil Bjørnstad. 

Åpningskuttet «Me! Come! My Dazzled Face», bygger på dikt av Emily Dickinson og har en spennende forsiret melodilinje. 
«Boarders of Canada» har en groovy blueskarakter. 
Også denne gangen viser hun bredden i sin musikalske horisont med en fortolkning av Led Zeppelins «Poor Tom». 

En trio bestående av pianist Vigleik Storaas, bassist Steinar Raknes og trommeslager Per Nylander sørger for høy temperatur og jazzpuls. 

Ola Kvernberg setter fyr på «Guardian And Tramp» med intenst felespill. 

ANBEFALTE KJØP: 
«Me! 
Come! My Dazzled Face», «Boarders Of Canada», «Song Of Gold», «Poor Tom», «Guardian And Tramp», 

CARL PETTER OPSAHL 
