Clap Your Hands Say Yeah:: 
Og så var det bare én 

Alec Ounsworth har sitt å streve med og en stemme som passer til lidelse. 

Clap Your Hands Say Yeah: 
"The tourist" (CYHSY Inc./Border) 

De tre siste årene har Clap Your Hands Say Yeah vært drevet av Alec Ounsworth alene, etter at tre medlemmer takket for seg i 2012 og trommisen sluttet i 2014. 
Dette er første album siden den gang, og Ounsworth klarer seg bra. 

Faktisk er dette noe av det bedre han har levert siden debuten i 2005, og litt hjelp har han tross alt hatt. 
Miksingen er gjort av Dave Fridman, en viktig studiobrikke for band som Mercury Rev, Flaming Lips, OK Go og Tame Impala. 
Ounsworth trekker trådene tilbake til sine egne helter som John Cale, Robert Wyatt, Tom Waits og Nick Cave. 
Legg gjerne til Brian Eno og ikke minst Talking Heads. 

Resultatet er en spennende samling på ti sanger, der Ounsworth skjøre vokal stadig bringer oss ut på kanten av stupet. 
Det virker ikke som han har det så godt med seg selv eller resten av verden, men det stopper ham ikke fra å skape vakre bruddstykker. 

Beste spor: 
"Unfolding above celibate moon (Los Angeles nursery rhyme)", "Fireproof", "The vanity of trying", "Ambulance chaser". 
