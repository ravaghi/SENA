En spennende historietime
ARKEOLOGENE: 
I første episode er Arne Hjeltnes og arkeolog Frode Iversen fra Stavanger ved utgravingene på Avaldsnes. 

Arkeologer er herlige, fascinerende mennesker. 
Den inderlige entusiasmen de roper ut "historiebøkene må skrives om!" på når de har funnet noe nytt etter nitid graving med skje i sorpå, kan være vanskelig å leve seg inn i. 
For en tålmodighet! 
Det må være noe ytterst interessant som driver dem og som gir dette enestående lyset i arkeologenes øyne. 

Gikk i baret 

Dokumentarserien "Arkeologene" gir oss noen svar. 
I den første episoden får vi i det minste et innblikk i at arkeologi er mye mer enn graving med skje, og hvor mye kunnskap og fantastiske skatter som har kommet historiebøker og museer til gode gjennom arkeologisk arbeid. 
Samtidig får vi også presentert flere episoder da arkeologer har gått skikkelig i baret, for eksempel er Per Inge Torkelsen med og forteller historien om de kinesiske myntene i en utgraving i Stavanger. 
Og den om gullmynten som ble funnet på Karmøy, som senere viste seg å være kjøpt på auksjon i København. 
Morsomt! 
Sjølironi er det ingen som skal si at ikke arkeologene har. 

I første episode er programleder Arne Hjeltnes og arkeolog Frode Iversen fra Stavanger blant annet ved utgravingene på Avaldsnes, på jakt etter informasjon om småkongenes tid, da blant andre Harald Hårfagre og Harald Blåtann hersket. 
Det blir en svært så interessant historietime med disse to entusiastiske og gode formidlerne. 

Ikke skattejakt 

Jeg kan likevel ikke for at jeg fortsatt sitter igjen med en del spørsmål som ikke blir besvart i den første episoden: 
Hvor mye er det egentlig igjen som vi ikke vet om hvordan folk levde og spiste i steinalderen, jernalderen og vikingtiden? 
Utover det at det er interessant, hva er relevansen av nye funn i dag? 
Hvorfor og hvordan havner alle "skattene" i jordhauger? 

Når alle de åtte episodene er vist, er vi lekfolk forhåpentlig avkledd våre arkeologi-fordommer en gang for alle. 
