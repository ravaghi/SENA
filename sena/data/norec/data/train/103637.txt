Svart humor på svenskegrensen
Regi: 
Ulf Malmros. 
Med: 
Tuva Novotny, Jonas Rimeika, Kjell Bergqvist, Mikael Nyqvist m.fl. Svensk, svart krimkomedie. 
15 år. 

Svenskegrensens svar på «Twin Peaks»; kvikk, svart komedie om forsvinninger og narkomord i en liten värmlandsbygd på grensen til Norge. 

Kjør forsiktig gjennom de bitte små värmlandsbygder rett over svenskegrensen. 
Aller helst rett forbi. 
Du har ikke den fjerneste idé om hva som kan gå for seg bak de tafatte fjes, i kjedelige lavblokker, på bensinstasjonen, i pizzakafeen eller - oooops: videobutikken! 

Svenske Ulf Malmros har tatt i bruk en blandet samling amatører og skuespillere i et spøkefullt formeksperiment. 
Håndholdt stil, raske tidssprang - en slags upretensiøs forflytning av US films over i den utåndende, svenske landsbygd. 
På rollelisten: 
En søt ungpike, småbyens subb, en hjerneskadd alenepappa, en nyfønet sykepleier og en videohandler. 
Samt unggutten som tror han har unnsluppet til Stockholm, men tvinges til retur når lillesøster er forsvunnet. 

100 prosent bra er det ikke. 
Men et sjarmerende, småmørkt forsøk, som fint fanger komikken i tristessen. 
Og absolutt vice versa. 

ELLEN MARGRETHE SAND 
