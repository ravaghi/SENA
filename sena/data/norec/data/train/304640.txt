Forførende miks av dystre tekster og oppløftende melodier
Dum Dum Girls blander barsk indie og feminin tyggegummipop. 

ALBUM: 
Da indiepop-kvartetten fra California slapp debuten «I Will Be» i fjor, styrte låtskriver og frontfigur Kristin «Dee Dee» Gundred skuta gjennom en kritikerrost adrenalinbølge. 

Nå har Dee Dee saknet farten og latt Jules, Bambie og Sandy (som de resterende medlemmene så sukkersøtt kaller seg) ta plass ved roret, og det med gode. 

«The california girls» framstår nå som et helhetlig band, og leverer med «Only In Dreams» en forførende miks av dystre tekster og oppløftende melodier. 

Fra maksimum knop på fengende «Always Looking» og «Wasted Away» til den seks minutter lange balladen «Coming Down», holder jentene stø kurs. 

Sett bort ifra at et par spor oppleves som utfyll, mester de også låtene som ligger i midt imellom ytterpunktene, noe «Bedroom Eyes» er et godt eksempel på. 

Dee Dees kraftige røst akkompagnert av korets flytende vokal gjør «Only In Dreams» til er en rus for øret. 
Feminin tyggegummipop og barsk indie i skjønn forening. 
