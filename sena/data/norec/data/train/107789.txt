Christiania 12:«Happy Feet» 

(Herman Records) 

Norske Christiania 12 har spesialisert seg på klassisk storbandjazz fra 1920- og 30-årene, og gjør det godt. 
Først og fremst i kraft av å være et samspilt ensemble, men også ved noen virkelig glitrende solister. 

Saksofonisten Totti Bergh er i særklasse, som i tone og frasering gjør denne musikken tidløst engasjerende. 
Et pluss ved denne utgivelsen er også at bandet har hentet frem sjeldent spilte låter, deriblant norske swingklassikere som «Sigarettstomp» og «Bobs vuggesang» fra Syv Muntres repertoar. 

Bandet virker mer tilbakeholdent enn sine forbilder, og særlig blåserrekken kunne vært hottere i raske låter som «Happy Feet». 
Samtidig er det en kvalitet som henter frem nye lyriske dimensjoner i for eksempel Sidney Bechets «Premier Bal» og «Shades of Jade», kjenningsmelodien til «Swing and Sweet». 
