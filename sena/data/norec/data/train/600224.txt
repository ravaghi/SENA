Ofrer alt for jazzen
USA2014 

Drama 

Regi: 
Damien Chazelle 

Manus:Damien Chazelle 

Skuespillere: 
Miles Teller, J.K. Simmons, Melissa Benoist, Paul Reiser 

Aldersgrense:11 år 

Egnethet:Ungdom/voksen 

Andrew Neyman (Miles Teller) er en ung trommeslager som har et brennende ønske om å bli en av tidenes virkelig store jazzmusikere. 
Han ofrer alt for å oppnå det målet, og det koster ham nesten livet og hans mentale helse. 
I tillegg til presset han legger på seg selv, settes han også under umenneskelig press fra skolens fryktede jazzlærer Fletcher (J. 
K. Simmons). 

Samspillet dem imellom er absolutt spennende, og det ligger an til Oscar-nominasjon til i alle fall en av dem. 
Men det er deler av filmen som er mindre bra, som for eksempel at det som formidles om jazzhistorien og ekte jazzstjerner ikke er helt korrekt, og at læreren ikke bare er hard og streng, men direkte sadistisk. 
Studentene utvikler depresjoner og drives til selvmord, men det rettferdiggjøres ved at han prøver å sikre at verden ikke går glipp av en ny Charlie Parker. 
Han får sparken fra skolen, men filmen ender med en følelse at det var greit likevel. 

På grunn av fantastiske skuespillerpresentasjoner, som virkelig treffer og kryper under huden på deg, er filmen likevel verdt å se. 
Men er du en stor jazzfantast og venter deg en film med smektende toner i hver scene, blir du nok skuffet. 
Her handler det mer om å sitte alene i en mørk kjeller og slå på trommesettet til fingrene blør. 
