The Margarets:«Surf Alone» (single) 

(Universal) 

I serien The Margarets-nostalgi har turen kommet til Brian Wilson og Phil Spector. 

«Surf Alone» er første låt ute fra den kommende oppfølgeren til kritikerroste «What Kept You?» og røper at The Margarets ikke er i ferd med å ta noe kvantesprang vekk fra den nostalgiske popfølelsen som debuten strømmet over av. 
«Surf Alone» er en pen og pyntelig, nesten for kontrollert popkomposisjon med en svært forseggjort produksjon (Spector) av Rune Berg, der vokalharmoniene (Wilson) er sterkt fremtredende. 
Den vekker velbehaget tilstrekkelig - slik en god Margarets-låt alltid har gjort, selv om gutta ikke lenger har det samme overraskelsesmomentet på sin side som forrige gang. 
