The Waterboys: «Room To Roam - Collector's Edition»
The Waterboys: «Room To Roam - Collector's Edition» (Chrysalis/EMI) 

Kaleidoskopiske «Room To Roam» (1990) satte en effektiv stopper for det anselige momentet The Waterboys hadde opparbeidet seg i løpet av 1980-tallet. 

Det er ikke vanskelig å høre hvorfor. 
Der forgjengeren «Fisherman's Blues» hadde et rock'n'roll-fundament i bunnen for flørten med irsk folkemusikk og amerikansk country, var «Room To Roam» et postkort fra en håpløst bergtatt turist på musikksafari. 

Bandsjef Mike Scotts affekterte aksent på slitsomme «fiddelidi, fiddelidum»-ubetydeligheter som «The Raggle Taggle Gypsy», «Spring Comes To Spiddal» og «The Kings Of Kerry» er nært innpå uutholdelige. 
Bare ett kutt, «A Life Of Sundays», er i nærheten av gammel intensitet. 

«Room To Roam» mangler simpelthen tyngde. 
De 17 kuttene på ekstra-CD-en som nå er føyd til albumet, bare bekrefter inntrykket. 
Det beste innslaget er talende nok en coverversjon av Rodney Crowells «A Song For The Life». 

MORTEN STÅLE NILSEN 
