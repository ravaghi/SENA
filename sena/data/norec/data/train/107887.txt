Dykker-marerittet
Regi: 
Chris Kentis. 
Med: 
Blanchard Ryan, Daniel Travis, Saul Stein, Estelle Lau. 
USA. 
Drama - 11 år, egnet ungdom/voksne. 

Det ultimate marerittet for dykkere. 

Jo da: 
Tenk å være på avslappende ferie og bli med dykkerbåten ut på åpne havet sammen med mange andre. 
Og så: bli glemt igjen! 

Er det mulig? 

Selvfølgelig er det mulig. 
Og denne historien skal visstnok være basert på en sann historie. 

Det ubeskrivelige blir da, i all enkelhet: 
Å vite at man skal dø, er én ting. 
Å ha time etter time etter time til å tenke over det først, synes ikke å være noen trøst. 
I det hele tatt. 

«Open Water» er blitt beskrevet både som et «Blair Witch Project» til havs og som en minimalistisk lavbudsjettgjenopplivning av «Haisommer» - av entusiaster. 
Andre forstår ikke bæret, og synes at så kjedelig kan uavhengig amerikansk lavbudsjettfilm være. 

Denne anmelder havner et sted midt imellom. 
Og må berømme filmens siste kvarter for kvalmefrembringende ikke-effekteri. 
