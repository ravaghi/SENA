Knut Nystedt «Immortal Nystedt»
Ensemble 96, Øystein Fevang, dir2L/Musikkoperatørene 

Knut Nystedt er en ruvende skikkelse internasjonalt i samtidens kirkemusikk. 

Særlig kommer dette til uttrykk innen kormusikk, der han har skrevet flere grensesprengende verk. 
Ett, «Immortal Bach» fra 1987, avslutter denne platen gitt ut i forbindelse med komponistens 90-årsdag. 
Fem korgrupper plassert rundt i rommet synger samme strofer med små tidsmessige forskyvninger og skaper spennende klangvirkninger. 
Andre av verkene, skrevet i løpet av de siste 6 årene, virker ikke fullt så overveldende, i krysningspunktet mellom mild dissonans og melodikk. 

Av de nyeste komposisjonene er det særlig «Prayers of Kierkegaard» fra 1999 som griper. 
Ensemble 96, forøket med sangere fra Bærum Vokalensemble har lagt seg på en tiltalende, lett heterogen korklang, der de enkelte sangernes individuelle særpreg i ny og ne setter en ekstra spiss, men i enkelte av de mest smertefulle partiene mangler noe på overbevisning. 

CARL PETTER OPSAHL 
