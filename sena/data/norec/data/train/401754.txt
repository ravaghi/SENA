Teateranmeldelse:Kunsten å reise uten å forstå 

Oppsetningen av «Kunsten å spørre» på Nationaltheatret gjør den kontroversielle dramatikeren Peter Handke lettere å svelge, men vanskeligere å forstå. 

Du skjønner det allerede i tittelen på stykket, Kunsten å spørre, eller reisen til det sonore landet, dette er teater for de spesielt innviet. 
Men i Melanie Mederlinds regi er det også en teaterlek med popkulturelle referanser, presist skuespill og aktualiserende regigrep. 

Likevel er det vanskelig å finne en logikk i det hele, uten å nærlese Handkes originaltekst før du går inn i teaterbygningen. 

Poesiens påskelabyrint 

Peter Handke er vår tids mest kontroversielle dramatiker. 
Mye er skrevet om hans tale i Slobodan Milosevics begravelse, hans formuleringer om folkemordet i Srebenica og protestene etter at han fikk Ibsenprisen i 2014. 

Talen ble publisert i Aftenposten, og er et lite stykke dramatikk i seg selv. 
Kunsten å spørre, eller reisen til det sonore landet fra 1989 er imidlertid blant dramatikerens mindre oppførte stykker. 
Syv karakterer er på reise til et klangfullt land, mens de er en del av et spørrespill. 

Om dette spørrespillet er en intellektuell lek, en idømt skjebne eller mer en slags reise inn i seg selv, er åpent både i teksten og oppsetningen. 

For hvor er disse menneskene egentlig på vei? 
Det er enkelt å tenke at de er i et slags landskap mellom død og liv, slik Jon Fosse har plassert sine karakterer i de seneste stykkene. 
Men der Fosse kutter i språket og lar publikum selv tolke mellomrommene, er Handke raus med referanser og detaljer. 

Teksten er full av små gåter, som en slags poesiens svar på påskelabyrinten. 

Alle jobber i teateret 

Reisefølget består av et operettesyngende ektepar, to skuespillere, en utkikkspost, en gledesdreper og den mytiske ridderen Parzival. 
Mens utkikksposten og gledesdreperen representerer hver sin livsfilosofi, blir selve spørrespillet testet ut av skuespillerne. 

De går inn i forskjellige roller, kostelig kostymert av Katrin Nottrodt, og kommer nærmere en slags sannhet gjennom spillet. 

I Handkes originaltekst, som ble gitt ut på Pelikanen forlag i høst, er dette teateret-i-teateret sentralt. 
Utkikksposten er også en scenearbeider, mens gledesdreperen opptrer som en slags regissør. 
Den fastboende, i starten en truende bygdeoriginal, ender som parafraser fra Tsjekhovs Kirsebærhagen og Onkel Vanja. 

Fra teater til Instagram 

Men i Melanie Mederlinds bearbeidelse er mye av dette kuttet, og hun har isteden erstattet det med andre lag. 
Skuespillerne er blitt videobloggere. 
Karakterene tar hyppige selfies. 
Om ikke hele verden er en scene, så har de hvert fall Instagram. 

Som tolkning er det litt banalt, synes jeg, men videobloggene er likevel noe av det vakreste ved denne oppsetningen. 
Mari Strand Ferstad og Olav Waastad går inn i scenene med stor ironi, men avkler seg selv midt i spillet. 
Det samme kan sies om de andre skuespillerne, som alle treffer teksten med perfekt komisk timing. 

Det er en munterhet som både skaper en avstand til teksten og som gjør situasjonene lettere å spille ut. 

Petronella Barker spiller ikke bare en gledesdreper, hun er også flørtende interessert i den mer positive utkikksposten. 
Hennes pessimisme er rett og slett et livsvalg. 

Mange høydepunkt 

Mederlind har også lagt til Serbia-kontroversen, gjennom å inkludere passasjer fra essaysamlingen Jugoslavia, fremført som en dialog av reisefølgets skuespillere mens de toger gjennom Balkan. 

En scene som fortsetter samtalen på teaterets premisser, istedenfor å være politisk plakatteater. 
Det er svært godt løst. 

Kunsten å spørre har mange slike høydepunkt, men som helhet er det vanskelig å forstå meningen med det hele. 
Det kan være jeg som ikke tok mange nok referanser, eller kanskje forsvant for mye av Handkes dobbelthet på veien fra tekst til scene. 

Eller kanskje skulle vi aldri forstå, vi skulle bare spørre, og det er også helt greit. 

Kunsten å spørre – eller reisen til det sonore landet spilles på Nationaltheatret frem til 28. november. 
