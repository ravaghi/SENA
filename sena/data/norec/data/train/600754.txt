Herlig magisk stol
Regi og manus: 
Andrzej Maleszka 

Norsk tale: 
Engelsk tekst 

Anbefales fra 6 år 

Mange husker nok den prisbelønnede serien «Det magiske treet» fra norske tv-skjermer (NRK). 
Her er spillefilmutgaven fra Polen, lett anmassende presentert med underliggende polske stemmer, engelsk tekst og en norsk stemmegiver i salen (!). 
Men faktisk: etter en kort stund glemmer en denne tredelte fonetikken. 

For hør: 
Åpningsfilmen under den 13. 
Barnefilmfestivalen på Fønix i går er ikke bare om magi, filmen er også et stykke sprudlende filmmagi. 

En ørliten bakgrunnsskissering: 
Et lyn slår ned i et stort, gammelt eiketre. 
Det blir, av uforklarlige grunner, dermed magisk. 
Ingen kjenner til denne hemmeligheten og treet sendes til en fabrikk som kutter det opp og lager møbler av det. 
Et av møblene er en høyst alminnelig utseende stol. 
En rød stol. 
Den havner hos tre søsken, barn av et kjærlig musikerpar. 
Da barna oppdager stolens helt spesielle evner, oppstår det stor fryd – og store problemer. 

Det er en herlig film. 
Herlig fordi den, som Roald Dahl i sine bøker, våger å utfordre vår virkelighetsoppfatning og dermed forlenge og utvide den såkalte virkeligheten. 
Og som i alle ekte barnefilmer, er mennesketypene forstørret, her er det momentet gjennomført med poeng og vidd. 
Regien er meget bevegelig og alle skuespillerne er ledige, med et spill som er presist i henhold til skikkelsenes egenart. 

Om denne filmen ikke er importert for visning i Norge, bør en distributør snarest mulig gjøre det. 
