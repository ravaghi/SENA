Slayer i Spektrum:Hellig krig 

Det finnes mange måter å fremføre et fredsbudskap på. 

Konsert: 
Slayer (The Unholy Alliance Tour III) Sted: 
Oslo Spektrum Publikum: 
Ca. 4000 

Slayer gjør det ved å bombardere like hissig som verdens krigsherrer, men med lyd og bilder istedenfor raketter og geværer. 
Overtydeligheten er nær med tanke på at Slayer fra storskjermen på denne turneen blander danske Muhammed-karikaturer naturlig med illusoriske kristuser, sjelsforvrengte nazister, al-Quaida-ledere og regulære henrettelser - sistnevnte med USA som både utøvere og ofre, henholdsvis via nakkeskudd av politisjefer i Vietnam og halshugging av en journalist (Daniel Pearl) i Pakistan. 

Jo da, Slayer vet fremdeles å slakte sanseorganene, over 25 år etter starten. 
Og jihad - hellig krig - er tross alt ett av de nye kontroversielle begrepene rundt Slayer, også på grunn av låten ved samme navn. 
I Spektrum i går maktet de ikke å holde kontroversen gjennomført under hele konserten, men da kompenserte de i stedet med uhyre tettspilt thrash-metal, der gitarist og busemann Kerry King imponerte med glassklare gitarsoli i Petter Solberg-tempo. 

«Ghosts Of War» ga oss det visuelle sjokket - «South Of Heaven» sto for den største musikalske adrenalininnsprøytningen. 
Vi er svært spent på hva Slayer varter opp med fra sine ferske studiobesøk på neste plate. 
Anonymt og likegyldig blir det neppe på noen som helst måte. 
