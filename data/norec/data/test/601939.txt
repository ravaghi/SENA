Råskapen er tilbake
Det har nærmest blitt en tradisjon å få servert et nytt album fra The Dogs mens man fortsatt er i bakrus fra jul og nyttårsfeiringen. 
Bandet med Kristopher Schau i spissen jobber hardt og har nå gitt ut fire album på fire år. 
Men kan det bli kvalitet av slikt hastverk? 

Plata starter hardt med singelen «Oslo» hvor Torgny Amdam er gjestevokalist, og dundrer deretter inn i den fengende «All of Us Kids Were Accidents». 
Energien og råskapen er på topp og man kan tydelig høre at innspillingen er gjort live i studio. 
Det er høyt, rufsete og ikke alltid helt samspilt. 

Upolert garasjerock ligger i bunnen her, men bandet viser også at de har flere sider. 
Dynamikken får et noe lavere hakk under låten «Why Is the Flesh so Strong» og Schau viser seg som en habil melodiskribent, selv om han sliter litt med å holde tonene selv. 
Under låten «It Still Hurts» hører du en helt særegen ærlighet i stemmen til Schau. 

The Dogs er ikke et band hvor man skal forvente nyskapning og perfekte låter. 
Her er det ærlighet, råskap og det å ha det gøy med musikk som gjelder. 
Det skal være en befrielse å høre på The Dogs, og det har de klart å få til atter en gang. 
