Et musikalsk mirakel
Med Mahan Esfahani på reise gjennom Bachs Goldberg-variasjoner. 

Det er fredag kveld. 
Troldsalen er fullsatt. 
Det vanlige Steinway-flygelet er kjørt ut til siden og erstattet av en vakker cembalo. 
Iranske Mahan Esfahani kommer inn, setter seg ved de to manualene, og går i gang med Goldberg-variasjonene, Bachs monumentale «Arie med forskjellige forandringer» (BWV 988). 

For en reise dette blir! 
En reise der hver av de tretti variasjonene åpner nye landskap, nye utsyn, en musikalsk ekspedisjon der det ligger overraskelser på lur bak hver eneste taktstrek. 

Vi trodde vi kjente denne «arien», dette langsomme, todelte hovedtemaet. 
Men slik Esfahani spiller den, klinger alt plutselig merkelig og fremmed. 
For i motsetning til de fleste moderne Goldberg-fortolkere spiller han hver enkelt del helt strippet for ornamentikk og gjentar den så med blomstrende forsiringer. 

Slik fortsetter det gjennom alle de tretti variasjonene: 
Alt er med, alle Bachs gjentakelser blir spilt. 
Og det er spesielt i gjentakelsene at Esfahani drysser sine frodige forsiringer ut over notene. 

Han spiller seg gjennom verket med en nesten improviserende frihet. 
Og med en helt formidabel teknikk. 
De raske, hårreisende virtuose variasjonene som krever kryssende hender, fremstår i hans versjon med enestående klarhet. 

Pianister som tar for seg slike passasjer på et vanlig flygel, får dem ofte til å høres matte og klossete ut. 
Når Esfahani spiller dem på cembaloens to manualer, klinger de slik de opprinnelig var tenkt: som to selvstendige linjer, to melodier som ubekymret vever seg inn og ut mellom hverandre. 

Teknikken, fingerferdigheten, den klare linjeføringen – alt dette er imponerende. 
Men det mest fantastiske ved Esfahanis tolkning av Goldberg-variasjonene er egentlig arbeidet hans med cembaloens egen lyd. 
Han bruker selve instrumentets klang til å karakterisere og skille de enkelte variasjonene fra hverandre. 

Og hvis du trodde du visste hvordan en cembalo høres ut, må du tro om igjen. 
For Esfahani utnytter alle instrumentets innebygde mekanismer til å forme klangen. 
Han skaper en palett med uendelig mange farger. 
Han bruker oktavfordoblinger og luttregistre og alle mulige andre dempere og får instrumentet sitt til vekselvis å klinge som et orgel, som en harpe eller som et klokkespill. 

Halvannen time etter reisen startet, kommer vi tilbake til utgangspunktet. 
Etter de tretti variasjonene kommer temaet, den langsomme arien, igjen – nå som en oppsummering av alt vi har opplevd underveis. 
Musikken stanser, det blir en lang ettertenksom pause – og så spiller Esfahani den aller siste 

Tonen. 
Reisen er forbi. 
Vi har vært vitne til et musikalsk mirakel. 
