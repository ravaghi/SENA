Forsvinner i mengden
Fifth Harmony ble til da X 
Factor-dommerne valgte å sette fem kvinnelige soloartister sammen til en gruppe. 
Siden da har de vokst til å bli Amerikas mest populære jentegruppe og sklir med sitt nye album rett inn i dagens pop-sound.Singelen «Work from Home» har allerede blitt en monster-hit og representerer albumet som en klar sommerfavoritt. 
Her er det god stemning som gjelder. 

Gruppen tar turen innom flere av popens subsjangre. 
Låtene «Write On Me» og «Squeeze» er helnorske og tar gruppen med inn i tropical house-sjangeren. 
Her er det Stargate og Kygo som står for produksjonen, og det oser av sistnevnte sin signatur-sound. 
Dette er for øvrig første gang Kygo er kreditert som produsent og låtskriver for en annen artist. 

Hva er vel en jentegruppe uten litt girl power? 
«That´s My Girl» tar opp fakkelen fra forrige albums beste spor «Bo$$» med teksten «Destiny said it, you got to get up and get it/Get mad independent, don't you ever forget it.». 
Dessverre blir det ikke så veldig overbevisende da hele uttrykket deres er såpass lite innovativt og selvstendig. 
«7/27» glir inn på dagens hittlister, men kommer til å forsvinne fort i mengden. 
