En småsjarmerende bagatell
«Britt-Marie var her» er et melankolsk og forglemmelig lite hverdagsdrama. 

Britt-Marie har viet sitt liv til «ordning och reda». 
Hos henne og ektemannen er alt rigid og systematisk sortert og gullende rent. 
Det finnes angivelig ikke den flekk som ikke kan fikses med bikarbonat. 

Så skjer noe som ikke kan vaskes bort, og Britt-Marie forlater mannen. 
Men hva skal en 63 år gammel dame som har vært husmor hele sitt voksne liv ta seg til? 

Løsningen blir en midlertidig jobb som fritidsleder i Borg, et knøttlite tettsted som er omtrent like nede for telling som Britt-Marie. 

Problemet er at jobben også innebærer å være fotballtrener for juniorfotballaget. 
Men kan Britt-Marie noe om fotball? 
Nei, hun kan jo ikke det. 
Ikke liker hun fotball, heller. 

Filmen baserer seg på en roman av Fredrik Backman, som også skrev «En mann ved navn Ove». 

Med Pernilla August i hovedrollen gir den til beste et ganske fint portrett av en voksen kvinne som må slå om på mangt og meget i livet sitt. 

Skikkelsen balanserer hårfint mellom å være en litt avleggs klisje og et menneske fastnet i rigide mønstre. 
Med dette i ryggen og den evige håndvesken over armen kunne hun lett blitt både latterlig og latterliggjort. 

Men Pernilla August balanserer det hele fint, med et alvor som gjør at man blir glad i damen. 

Samtidig får jeg lyst til å riste litt mer liv i henne. 
Med Tuva Novotny i registolen hadde jeg også håpet på større trøkk. 

Novotnys regidebut «Blindsone» fikk nettopp Norsk filmkritikerpris som årets beste film i 2018. 

I tematikk, temperatur og filmatisk utførelse er den ganske annerledes, og sikkert et større hjertebarn for Novotny enn filmen om Britt-Marie, som virker mer som en «brødjobb». 

Det betyr ikke at «Britt-Marie var her» er noen dårlig film, den har flere sjarmerende sider. 

Som miljøet og enkelte av typene i Borg, med Mahnmut Suvakci som pizzabaker og altmuligmann, Lancelot Ncube som omsorgsfull storebror og Anders Mossling som smått amorøs politimann. 

Og – ikke minst – ungene i fotballklubben, særlig Vega (Stella Oyoko Bengtsson), en ambisiøs jente som har ett og annet å lære sin nye og uerfarne trener. 
Alle skildres med stor varme og fine doser humor. 

Det er noe tilforlatelig og hverdagslig over filmen, og en melankoli som rimer fint med Britt-Maries livshistorie. 

Samtidig er den skrudd sammen etter et så velkjent formular at den blir omtrent som Britt-Marie selv, ryddig og ordentlig, men forutsigbar og blottet for overraskelser. 
