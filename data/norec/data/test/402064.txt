Restaurantanmeldelse:Noen sprekker i Festningen 

Festningen restaurant forsvarer ikke femmeren. 

– 
Jeg liker veldig godt denne restaurantbygningen. 
Det er stas å gå veien ut hit langs festningsvollen og se den flotte utsikten til Oslofjorden, sier spisefølget. 
Vi har gått inn i det gamle fengslet fra 1836 ved Akershus festning og opp trappen til spisestedet i andre etasje. 

Fyller 6 år 

I andre etasje er det hvite murvegger, et stort vinskap, og restauranten som åpnet dørene i 2013, har plass til hele 150 gjester. 
Utsikten til Oslofjorden er fantastisk fra de små vinduene, men er ikke noe vi ser fra bordet der vi sitter. 

Menyen byr på en tre til femretter eller à la carte med mange av de samme rettene. 
Vinkartet er imponerende med et stort utvalg franske viner, men mange dyre dråper. 
De rimeligste vinene er også ganget med rundt 3,1–3,5 av polpris. 
Da blir det fort dyrt. 

California Love 

Vi får etter hvert en skål med godt brød og servitørens vinanbefaling, gode Sandhi Santa Barbara Chardonnay 2016 til 750 kroner, mot 240 kroner på polet. 
Den californiske vinen har en meget frisk syre, moden frukt, en god lengde og passer godt til forrettene som er kommet på bordet. 

– 
Dette er deilig, selv om jeg synes risottoen er hakket for bløt. 
Litt mer tyggemotstand hadde gjort seg, sier spisefølget. 
Kokken har hatt i litt pecorinoost og rødvin i blandingen, og smaken er meget god. 
For å gi retten ulike teksturer, er det med både jordskokkchips og større biter stekt jordskokk som tilfører sødme. 
En mettende og fint priset forrett til 175 kroner. 

En bukett for mye 

Den andre forretten er bra, men vi har spist bedre kamskjell på samme sted tidligere. 
De tre litt små kamskjellene ligger oppå en anonym curryolje, søtlig blomkålpuré, rosiner, rogn og store smørstekte biter blomkål. 
Bukettene med blomkål stjeler dessverre altfor mye av smaksbildet, og da hjelper det lite at kamskjellene er fint stekt. 

Mye lyd 

Det er god stemning i det lune og hyggelige lokalet, men servitørene surrer litt med hvem som går til hvilke bord. 
Den hyggelige servitøren vi hadde i starten blir borte, og inn kommer en mer pågående person som har det for travelt. 
Festningen restaurant har også noen utfordringer når det er mange folk i lokalet. 
Det blir fort veldig mye lyd i spisestedet. 

Nydelig skrei 

Hovedrettene både skuffer og imponerer. 
Lofotskreien går enkelt av med seieren med et perfekt varmebehandlet fiskestykke. 
Det hvite muskuløse stykket flaker seg flott, og store biter saftig og sødmefull torskefisk forsvinner ned i gapet. 
Til dette serverer Festningen luftig og sødmerik sellerirotpuré, sellerirotbiter, dill, små kapers og deilig nøttesmør. 
I en skål ved siden av byr spisestedet på varm og fløyelsmyk potetpuré med en god dose smør. 
En meget vellykket rett. 

Lite og tørt 

– 
Dette var en skuffende hovedrett til 315 kroner. 
For det første er det konfiterte andelåret veldig lite. 
Det er nokså tørt, mangler fett, og tilbehøret med konfiterte svisker og rødkål er ikke spesielt spennende, sier spisefølget. 
Den samme gode potetpureen følger også denne hovedretten, der vi liker best den grillede appelsinen. 

To dager senere spiser vi konfitert andelår på Grilleriet restaurant i Folketeaterpassasjen, som også er en del av Fursetgruppen. 
Der smaker låret fantastisk. 

Servitøren har anbefalt en sørafrikansk vin, Natte Valleij Cinsault 2017, til rettene, en meget fruktig vin med god syre og beskjedne tanniner. 
Det funker greit til både andelåret og fiskestykket. 

Nydelig sjokoladeavslutning 

Heldigvis byr avslutningen på to gode desserter. 
Aller best er sjokoladedesserten. 
Et stort stykke med stablet Valrhônasjokolade med nøttebunn og sjokoladekrem er utrolig mektig og godt. 
For å tilføre retten friskhet har kokkene lagt på en is laget på blodappelsin og en blodappelsinpuré. 
Er du glad i sjokoladedesserter, bør du teste ut denne! 

Osten er den velkjente Brie de Meaux, en kumelksost produsert øst for Paris. 
Den kremaktige osten kunne godt vært hakket mer moden, men er smaksrik og velduftende. 
Kjøkkenet har lagt på en bit knekkebrød med sesamfrø, en bit med honning og en meget frisk og god eplepuré. 

– 
Det er knallhard konkurranse mellom spisestedene i Oslo, med utrolig mange gode nykommere. 
Da må Festningen levere hakket bedre enn dette for å få tilbake femmeren, mener spisefølget. 
