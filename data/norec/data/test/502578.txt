Elton John i leken og overfladisk utgave
Klisjeene kaster skygge over det som ellers er gøyalt og glitrende. 

Jeg klarer ikke helt å bestemme meg for om jeg egentlig likte «Rocketman» eller ikke. 

Som musikal er den herlig leken, fargesprakende, passelig pompøs. 
Eltons hitparade, fremført av sjarmbomben Taron Egerton, er lett å la seg rive med av. 

Det er som innblikk i personen Elton John, at filmen kommer så fryktelig til kort. 

Selv om «Bohemian Rhapsody» ligger friskt i minnet, og regissør Dexter Fletcher var involvert i den også, er det liten vits i å sammenligne filmene. 

«Rocketman» er blitt kalt en musikalfantasi, som er en dekkende beskrivelse. 
Det er en reinspikka musikal, som flere ganger går ut av det realistiske, og over i det magiske. 

Det første vi ser av Egerton i Elton Johns skikkelse, er i et voldsomt, oransje, bevinget djevelkostyme. 

Han ankommer et møte i Anonyme alkoholikere slik, og forteller om barndommen sin, da han ennå het Reginald Dwight, om sitt vonde forhold til faren, og om sine formative år som artist. 

Gruppeterapien blir filmens ramme, og Eltons livshistorie glir så over i en flytende, glorete, dopinfusert hallusinasjon. 

For Elton Johns overdådige, flamboyante kostymer passer perfekt i musikalverdenen. 

De er i seg selv latterlige og sprø, og kommer til sin rett når det brytes ut i sang og store koreograferte dansenumre, både på bassengbunnen og den lokale puben. 

Det er lekent og fargesprakende, selv når Eltons liv er på sitt verste. 

Egerton synger faktisk selv i filmen, og høres tidvis imponerende lik ut som originalen. 

Han er en storsjarmør, selv i dvask, kokainsniffende, og sinna utgave. 
Egerton har den rette energien som showmannen, performeren på scenen. 

Samspillet med Eltons låtskriverpartner Bernie Taupin (Jamie Bell) er også godt. 

Filmen kan sees som en hyllest til Taupin, og vennskapet, og er det som vekker mest følelser underveis. 
Her får vi et glimt av hvordan flere av de legendariske låtene ble til, om enn i vel forenklet utgave. 

Musikalformen kan også være en ulempe, og er det virkelig, når filmen forsøker å kikke nærmere på mannen bak artisten Elton John. 

Sangtekstene passer ikke alltid situasjonen, tillegger sjelden karakterene mer dybde, følelsene blir ikke nødvendigvis like troverdige. 

Flere replikkvekslinger fastslår at Elton føler seg ensom og uelsket. 
Dette skyldes delvis at han ikke fikk nok kjærlighet i barndommen, hverken fra mor eller far. 
Men dette blir for enkelt forklart. 

Det sies også at han «rømmer fra seg selv», og sliter noe med å forholde seg til legningen sin. 

Dette illustreres i korte trekk med en typisk «suksess og avisoverskrifter»-montasje, satt opp mot Eltons store dopinntak, selvmordsforsøk, stadig nye elskere, og resten av klisjeene som følger med i fortellingene om frynsete superstjerner. 

Jeg er rimelig ambivalent til «Rocketman» som helhet. 
Jeg lar meg rive med av musikalnumrene, og glemmer alt som skurrer. 

Så vokser skurringen og klisjeene seg så store, at det kaster skygge over det som ellers er gøyalt og glitrende. 

Elton John spiller på Koengen i Bergen tirsdag 4. juni. 
