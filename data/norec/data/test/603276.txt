Lykken ved å få fint besøk
Oslo-filharmonien er i ferd med å feire sine første hundre år og la innledningen til Kilden i Kristiansand nå på søndag. 
For en lykke at vi har hus å ta imot dem i. 

De åpnet med Frederick Delius’ romantiske «The walk to the paradise garden» - et mellomspill fra operaen A Village Romeo and Juliet fra 1907. 
En anekdotisk kommentar her: 
Jeg hadde invitert med meg en venn som ved denne anledning hørte et symfoniorkester for første gang i sitt liv. 
Da vi kom ut i foajeen i pausen, sa han uoppfordret: 
Det første stykket, det før pianoet kom inn, opplevde jeg som om jeg var på vei til paradis. 
Han hadde ikke sett i programheftet, og jeg viste ham tittelen. 
Det ble faktisk ganske sterkt, selv om Paradise Garden i Delius’ opera er navnet på et vertshus! 
For meg ble det et eksempel på hva intuitiv musikkopplevelse er og kan være for den som har ører og vil høre. 

Griegs a-moll-konsert er nok velkjent stoff for de aller fleste som nær fylte konsertsalen denne dagen. 
Dirigent Petrenko og solist Lugansky leverte en minneverdig tolkning. 
Et så mye spilt verk kan fort oppleves som at – nå ble det spilt en gang til. 
Her ble det spilt så det berørte. 
Første og andre sats holdt tilbake i tempo. 
Hver tone hos solisten fikk fokus og vekt, små kommaer og dvelinger i orkestersatsen gjorde den ekstra fargerik, og i tredjesatsen fikk et spenstig tempo utgjøre rammen rundt den langsomme delen midt i slik at dette partiet fikk stråle mer enn vanlig. 
Det var høytid og lekenhet på samme tid, og teknisk briljans hos en solist av første rang. 

Konsertens andre del var Rachmaninoffs første symfoni fra 1897, en ubetinget skandale ved uroppførelsen. 
En stor opplevelse med OFO og Petrenko i Kristiansand på søndag. 
Trolig hadde flertallet det som jeg, at det var første gang man hørte denne symfonien «live». 
Jeg hadde forberedt meg ved å spille den flere ganger hjemme i et par uker. 
Men likesom «Film er best på kino» er «Symfonier best i konsertsalen». 

Jeg ble ført bort, eller henført, av dette mektige verket, så stort utpenslet av dirigent og orkester, med så sterke referanser til det urgamle dommedagsmotivet fra den katolske dødsmessen, det hele bygd opp som en kommentar til menneskenes skjebne på vår vesle jord der vi famler oss frem gjennom streif av lys og mengder av skygge. 

Det er ellers en fryd å konstatere at OFO’s enorme strykergruppe gjør konsertopplevelsen ekstraordinær i Kildens konsertsal. 
Dessuten var det fint at lyset var rigget med litt stemningslys i tillegg til ledlyset, og at konserten åpnet med musikernes innmarsj til applaus fra et forventningsfullt publikum. 
Til slutt ble det langvarig stående applaus og ekstranummer. 
