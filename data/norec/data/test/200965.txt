En lommekino du kan putte mobiltelefonen i
MovieMask ser ut som en VR-brille, men der stopper også likheten. 

VR-briller er hett om dagen. 
Elektronikkbransjen kåret PlayStation VR til årets julegave, Google har nettopp lansert en VR-utgave av Google Earth for HTC Vive, Facebook jobber iherdig med VR etter å ha kjøpt opp Oculus – i det hele tatt er det mye som tyder på at det å ha et par VR-briller på hodet vil bli mer og mer vanlig fremover. 

Men MovieMask er ingen VR-brille. 
Der VR-briller er laget på en måte der hvert øye får servert hvert sitt bilde (og sporer bevegelser du gjør med hodet), har de norske skaperne valgt en annen vri – her er nemlig optikken laget slik at begge øynene ser hele skjermen. 
Mobilskjermen, for å presisere det. 

Dermed er det ikke snakk om en 3D-opplevelse, men rett og slett en innretning som forstørrer bildet, og som derfor gjør at du kan bruke mobiltelefonen som en slags lommekino, der primærbruken er å se film. 

Produktet har ingen knapper og ingen elektronikk – du starter filmen, putter telefonen i holderen på innsiden av brillen, drar igjen glidelåsen og trer MovieMask på hodet. 
Tanken er da at dette skal bli litt som å sitte på kino i mørket. 

Norskutviklet 

MovieMask er laget i Norge; nærmere bestemt av NTNU-studentene Harald Manheim fra Oslo og Eirik Wahlstrøm fra Stabekk. 
De fikk ideen etter å ha vært på kino i San Francisco og lanserte prosjektet på folkefinansieringstjenesten Kickstarter, der de samlet inn nesten 300.000 kroner. 

Skaperne har fått hjelp av Krogh optikk til å lage linsene og har mottatt ytteligere finansiering blant annet fra Innovasjon Norge. 
De har også vært intervjuet av Kapital, Teknisk ukeblad, Aftenposten, Budstikka og flere til. 

Derfor er det litt ekstra kjedelig å være surpompen som ikke er så begeistret. 
For det er mye annet jeg heller hadde brukt tusen kroner på enn MovieMask. 

Ikke for alle telefoner og alles øyne 

Det er en del kompromisser som er gjort i utformingen av MovieMask. 
En av dem er at maksimal bredde på telefonen er oppgitt til 71mm. 
Det var plass til en Honor 8-telefon (71,2mm, 5,2 tommers skjerm), men da er det ikke mye mer å gå på. 

Har du en større telefon enn det (og det har ganske mange), får du ikke brukt den med MovieMask. 

Utformingen gjør at du heller ikke får brukt briller, som ekskluderer enda flere, og det finnes ingen justeringsmuligheter for dioptri slik du kan på for eksempel Samsung Gear VR. 
Skaperne oppgir at du må ha mellom -1 og +5 i synsfeil og at du ikke kan ha skjeve hornhinner. 

Krever anstrengelse 

Men selv med undertegnedes (og flere andre i redaksjonens) utmerkede syn er det ikke rett-frem å ta på seg brillene og sette i gang en film. 

Det kan være at det skyldes noe så enkelt som avstanden mellom øynene eller fra dem, men jeg er hele tiden nødt til å gjøre en liten anstrengelse for ikke å se dobbelt; et problem jeg ikke har opplevd på noen VR-briller. 

Flere i redaksjonen hadde tilsvarende utfordring, der enkelte måtte gi seg etter noen sekunder. 

Da blir det slitsomt å se en hel spillefilm. 

Bare én, som til vanlig bruker briller på grunn av nærsynthet, syntes dette var helt ålreit å se på. 

I markedsføringen av produktet heter det seg at MovieMask blir som å sitte tre meter fra en 100 tommers TV, men det krever ikke den samme anstrengelsen, spør du oss, og følelsen blir mer som å ha telefonen 30 centimeter fra øynene. 

Litt bedre blir det når vi presser brillene mot hodet, så dette kunne sannsynligvis ha vært bedre om MovieMask hadde hatt noen justeringsmuligheter. 

Det kan selvsagt være at din erfaring er bedre enn vår, så om du synes konseptet virker snedig, anbefaler vi deg å prøve i butikk først. 

Da vi testet PlayStation VR tidligere i høst, var ett av minuspunktene vi noterte oss at det var noe lyslekkasje å spore ved nesa, men på MovieMask er lyslekkasjen fra nesa langt større og nærmere synsfeltet, som gjør at kino-illusjonen ikke helt sitter som den skal. 

God komfort 

På den positive siden synes vi MovieMask er relativt komfortable å ha på; særlig om du også setter på stroppen som går over hodet (følger med i esken) – uten den har stroppen som går rundt hodet en tendens til å skli litt ned i ny og ne. 

Med i pakken får du for øvrig også en liten pusseklut og en tøypose du kan ha dem i når de ikke er i bruk. 

På innsiden av brillene er det god polstring som gjør at de føles behagelige mot pannen. 
Enkelte i redaksjonen har klaget over at de får vondt på nesa, så om din er over middels stor kan det være en utfordring for deg også – der er det nemlig ingen polstring; kun en skarp plastkant. 

Ellers liker vi godt designen – en «hjemmestrikka» følelse med tøystoff og dobbel glidelås føles litt befriende i en verden der lignende produkter gjerne har glatte overflater og futuristisk design. 
Glidelåsen gjør også at du kan bruke kablede hodetelefoner. 

Har du et par med betjening på, kan du i mange video-apper også bruke denne til å pause filmavspillingen og justere volumet uten å måtte ta av deg «masken», dra opp glidelåsen og betjene telefonen manuelt, som du da ellers er nødt til. 

Konklusjon 

Vi vil så gjerne like MovieMask når den er laget av unge norske gründere, men dette er et produkt vi dessverre ikke klarer å anbefale. 

For selv om du har en liten nok mobiltelefon og godt nok syn, er ikke opplevelsen allverden; først og fremst fordi det krever en viss anstrengelse for ikke å se dobbelt, i hvert fall for de fleste i vår redaksjon. 
Konstruksjonen rundt nesa burde ha vært gjort bedre, med mye lyslekkasje og potensielt ubehag dersom nesa di er stor. 

Vårt største ankepunkt mot MovieMask er imidlertid prisen, som ligger på rundt tusenlappen i butikkene. 

Det er mye penger for et såpass enkelt produkt, spør du oss. 

Men om det kommer en 2.0-versjon med støtte for større telefoner, polstring rundt nesen og muligheten til å justere optikken, skal vi slett ikke se bort i fra at dette kan være en morsom sak å ha med seg på flytur. 
