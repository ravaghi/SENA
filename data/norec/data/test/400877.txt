Taverna'n er en folkelig oase
Taverna’n på Youngstorget holder nivået oppe. 

– Området begynner å bli fantastisk, skrytet spisefølget. 
Vi sitter på Taverna’n på Youngstorget hvor restaurantene og barene ligger tett i tett i nærheten. 
Denne hverdagen er det mye folk innom spisestedet, med gjester hovedsakelig mellom 20 og 30 år. 

Ikke legg igjen skorpe 

Lokalet er stort, lunt og fint inndelt i ulike avdelinger, runde bord, sofaer og den store vedfyrte ovnen i midten. 

– 
En fyldig og innholdsrik meny med både klassikere og flere spennende retter, sier spisefølget. 
Taverna’n har blant annet noen fiskeretter, grillretter fra Robatagrillen, salater, pasta og spesialiteten skorpe – deres tolkning av den nye norske pizzaen. 

Ja, hva er det? 

– Servitørene er hyggelige, men fint om de hadde sagt noe om maten, sier spisefølget. 
Det er greit at det er uformelt, men når de har fjøler med ulike typer oster og skinker, vil mange gjerne vite hva de får. 

Vi har startet med brød og god aioli, oliven og pesto og en fjøl med ulike typer skinke. 
Taverna’n satser her mer på kvantitet enn kvalitet, for hverken parmaskinken og landpølsen byr på noen høydare, men salamien er god. 

Snille vinpriser 

Vinkartet har et brukbart menge flaskeøl og noen få øl på kranen. 
Drinkene er kjente og i tillegg har Taverna’n ti hvitviner og 18 rødviner i listen. 
Vi har bestilt en Scarpa Barbaresco Tettineive 2008 til 830 kroner. 
Et dyrt valg, men denne vinen kostet 500 kroner på polet, så her har Taverna’n kun priset opp 1,6 ganger polpris. 
Det er et meget godt kjøp. 

Mer fyll! 

– Kult navn – skorpe! 
Spisefølget tar seg nok en bit av den norske varianten av pizza og er rimelig fornøyd. 

– Skorpen er god på smak, den har flott rustikt utseende, men bunnen mangler litt crisp og litt luftighet som jeg normalt ville forventet når den er stekt i vedovn. 

Skorpen ikke større enn en standard pizza, så prisene rundt 190 kroner er ikke spesielt rimelige. 
Skorpe filleto har også for lite indrefilet av okse, for flere av bitene mangler kjøtt. 
Her kan man godt bli mer raus. 
Ellers er tomatsausen, bakt cherrytomat og squash og løken god. 

Svingodt 

– 
Dette har ikke mange restauranter på menyen, sier spisefølget og ser misunnelig på tallerkenen min. 
Der ligger en gigantisk villsvinskank og breier seg. 
Det er nesten ikke plass til den gode og sødmefulle sellerirotpureen det burde vært mer av og de deilige rødbetene som bader i en smaksrike rødvinssaus. 

Kjøttet er mer kraftig på smak enn gris, og skanken er utrolig mør og saftig etter en del timers varmebehandling. 
Kvaliteten på kjøttet er bra, det er godt krydret og man kunne minst ha delt retten på to personer. 
Det må være nærmere et halvt kilo kjøtt på benet. 

Kjedelig ost 

Dessertene frister ikke noe spesielt, men etter en laaang pause, bestiller vi en ostefjøl på deling. 
Også denne gangen er det veldig mye mat, men en merkelig tam gruyere og kjedelig brie skuffer. 
Da er det sprø knekkebrødet og de ristede nøttene bedre. 

– 
Et utrolig koselig sted å spise lunsj eller middag. 
Her har man lyst til å sitte lenge. 
Maten er god, med forbedringspotensial, så vi kommer gjerne igjen. 

Adresse: 
Youngstorget 1. Tlf. 
40017437. tavernan.no 

Hva vi spiste: 
Oster, brød og aioli, skorpe (pizza) og villsvin. 

Hva det koster: 
Salater 168 kr. Fjøler 190 kr. Skorpe 136–196 kr. Pasta 195 kr. Fisk: 169–285 kr. Grill 296–325 kr. 

Hvem passer det for: Par, små og store grupper 

Vegetarretter: 
Flere pizzavarianter 

Rullestolvennlig: 
Ja, god plass og handicaptoalett innerst i lokalet. 

Lydnivå: 
Nokså høyt når det er fullt, men ikke for sjenerende. 

Innsidetips: 
Gå hit etter jobb – og bli sittende 

Miljø: 5 

Meny: 5 

Mat: 
4 

Service: 4 

Verdi for pengene: 
4 

22 av 30 poeng 

Uformelt og trivelig 

Bra spredning i menyen 

Hyggelig service 

Andre gode spisesteder i nærheten: 
