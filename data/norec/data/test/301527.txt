Albumdebutantene Hajk er selvskrevne på sommerkassetten
Topp vestkystpop! 

ALBUM: 
Hajks debutalbum låter som en million dollars. 

Derfor er ikke merkelappen «indiepop» – en sjanger som bærer sitt rusk og rask med stolthet – spesielt treffende. 
«Hajk» minner kanskje mest av alt om yacht rock, blåøyd soulmusikk som får beinmargen til å smelte i selv ti minus. 

Når den oslobaserte kvintetten likevel rister av seg alle mistanker om kynisme, handler det ikke så mye om de vidunderlige arrangementene som den høye tettheten av bunnsolide melodier. 

Høydepunktene «My Enemy» og «Nothing Left to Say» får for alvor frem det sensuelle i Preben Sælid Andersens røst, mens virkelig briljante «Magazine» – hvor Andersens makker Sigrid Aase står ved roret – er selvskreven på årets sommerkassetter. 
For å nevne noe. 

Mindre interessant er imidlertid landlige «Medicine», den ene låten der Hajk mister mye av særpreget sitt. 

Hvorfor stikke inn i skauen når man har det helt topp langs kystlinja? 
