Restaurantanmeldelse:Smart gatemat 

Hitchhiker i Mathallen har fremdeles lekenheten i behold. 

Hitchhiker var blant de første som lanserte trenden med gatemat i Oslo. 
Nå har spisestedet i Mathallen fått konkurranse, ikke bare fra gourmetsteder som Plah med avleggeren Ahaan, uformelle indiske spisesteder som Holy Cow og Listen to Baljit, men også Punjab Tandoori og burritosjappa Freddy Fuego i Hausmanns gate og en hel mathall dedikert til streetfood i Torggata. 

Aftenpostens har tre faste matanmeldere som anmelder tre restauranter i uken. 
Alle anmeldelsene kan du lese på restaurantguiden.osloby.no hvor du også finner over 60 matguider til alt fra beste pizza og burgere til thailandske godbiter og søndagsåpne restauranter. 

– Herregud, hva er dette for noe? 
Bordvenninnen sitter forundret etter å ha tatt den første skjeen iskrem. 

– 
Det er space dust, et slags bruspulver vi kjøpte da jeg var yngre, sier en lattermild Spisevenn. 

Hitchhiker har brukt denne gimmicken før. 
Jeg mener å huske at vi opplevde det samme sist vi spiste oppe i annenetasjen på Mathallen. 

Den spreke desserten har satt et minneverdig punktum på et langt på vei vellykket måltid. 

Nok øl å få 

Menyen på Hitchhiker er lettlest, men fristende: 
Syv retter inkludert dessert. 
Hver rett koster 145 kroner, men man kan ta fem- eller syvretters meny til en rimeligere pris. 
Vi bestemmer oss for «the full monty» og slår til på syvretteren. 

Ølkartet kan by på rundt 40 ulike sorter fra ulike mikrobryggerier på boks eller flaske. 

– 
Og med litt av et prisnivå, sier Spisevennen, som velger en flaske Dronning fra St. Hallvards bryggeri. 
Bordvenninnen og jeg tar en pils isteden. 

Passe tempo 

Maten kommer med passe mellomrom, slik at man rekker å nyte hver enkelt rett. 

– 
Og kjøpe mer øl, sier Spisevennen, som har bedt om å beholde menyen så han kan sjekke utvalget nærmere. 

Først får vi kimchisvele – trinne, små «pannekaker» toppet med en spiss laksetartar, dråper med urteemulsjon og sprøtt knas strødd over det hele. 
Tilsammen blir dette en fin start på måltidet. 

Neste rett er indiskinspirert: 
Pani puri. 
De ligner på dem vi har fått på Der pepper'n gror, men er såpass store at man ikke klarer å ta dem i én bit. 
Dermed risikerer man at sausen renner utover fingre og klær hvis man ikke tar forbehold. 
Inne i det tynne skallet er en puré på sopp og potet, som har godt av en spicy saus til. 

Påfyll og chili 

Nå blir det en liten pause for påfyll av øl før dumplings og tom yam-suppe kommer på bordet. 
Den syrlige suppen serveres fra en tekanne over sopp og soya i suppeskålen. 
Dumplingene har fin tyggemotstand. 

Så følger kyllingkrokett med en spiss dipp, dampende hete kålruletter surret i sprø, krisp kålblad overstrødd med sprø løk. 

– 
Denne har sting, sier Bordvenninnen og tar en slurk av ølet. 

Det skal bli hetere: 
Dampet bun – dampet asiatisk melbolle – med BBQ-svin kommer med en coleslaw som har et skikkelig chilisting. 
Selve bollen er litt for deigete, men innholdet smaker fortreffelig. 

Da er det godt å runde av måltidet med softisen med churros som er toppet med «smuler» som popper i munnen. 

Ingen upris 

Folkene bak Hitchhiker, Lava, driver også bl.a. Brutus, Hrimnir Ramen, Katla, Sentralen, Smalhans, The Golden Chimp og Strand Restaurant. 

Felles for disse stedene er at man fusjonerer ulike kjøkken med lekenhet og har stort sett hyggelige priser. 
Prisnivået på Hitchhikers syvretter har holdt seg bra siden forrige besøk for tre år siden: 

– 565 kroner for hele måltidet er innafor, mener Bordvenninnen, – selv om steder som Smalhans og Arakataka kan tilby enda mer mat for omtrent samme pris – eller lavere. 

– 
Få med at ølet er dyrt her, fremhever Spisevennen. 
– Men de har mye godt. 
