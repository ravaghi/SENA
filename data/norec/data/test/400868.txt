Restaurantanmeldelsen:Gode pucker hos Burger Joint 

Burger Joint er ikke blant byens burgermestere, men holder bra nivå. 

– Skål! 
Vi klinker sammen en par Amundsen Pale Ale og en Kona Longboard Island Lager og venter spent på maten. 
Etter at Dagfinn Lyngbø har trimmet lattermusklene på Latter, er vi sultne på skikkelig burgermat i nærheten. 
Aker brygge byr på både mange gode alternativer som Beach Club og spesielt Døgnvill, men vi tre har havnet i en kjeller foran en campingvogn. 

Gudenes konge på menyen 

– 
En imponerende meny, skryter spisefølget. 
Burger Joint har et lite lokale, men byr på mange ulike burgervarianter. 
Kjøttet blir levert av slakter Strøm Larsen på Torshov, og her er alt fra klassisk cheeseburger, Chili Bomb og Bacon Supreme til Spicy Inferno, Holy Smoke med pulled pork og The Crispy Chicken. 

Burger Joint byr også på månedens burger og i mars var det Zeus Finest med både tzatziki, tomater, løk og fetaost. 

Blir ikke sittende her 

– 
De har gjort maksimalt ut av lokalet med rundt 30 sitteplasser, mener spisefølget. 
Ned noen trinn fra gateplan befinner det seg en sølvgrå foodtruckaktig bil hvor man bestiller mat og drikke i luken. 
Ved siden av luken er det et vindu hvor du kan se på kokkene som steker og danderer burgere. 
Du kan godt ta en øl eller to her, men dette er ikke et sted man blir sittende. 
Da er det bedre å ta trappen opp til Beer Palace og fortsette kvelden der. 

Din gris 

Burger Joint tar seg godt tid til å lage burgerne, så er du ute etter kjapp mat i hånden, er ikke dette rett sted. 
Selv på stille dager til lunsj må du vente 15–20 minutter på at hamburgeren skal bli ferdig. 

– Nydelig søtpotetfries, mener spisefølget. 
Vi har endelig fått maten og den ser innbydende ut. 
Burgerne her er ikke like nette som hos Munchies og Illegal, så her er det lurt med kniv og gaffel til enkelte varianter. 
Det blir både grisete og vanskelig å spise uten. 

Småtørt 

Zeus Finest byr på en 200 grams glovarm puck med masse smak. 
Det saftige kjøttet blander seg med en fyldig tzatziki med masse hvitløk, tomater, løk, salat og fetaost blandet med brød rett under topplokket. 

– Brødene er grillet, men er litt tørre, synes spisefølget. 
Det gjelder for alle tre variantene. 
Søtpotetfriesene er passe stekt og smaker meget godt, men fries royal er ikke like vellykket. 
Det både lukter og smaker godt av dressingen med trøffel og parmesan, men friesene er ulikt stekt. 
Det virker som vi har kommet mellom to porsjoner og fått både noe fra den første og den siste frityrrunden. 
Noen av frittene er i hvert fall for mye stekt. 

Blåmuggen avslutning 

– 
Denne er skikkelig god, skryter det andre spisefølget om sin chilibomb. 
Her er også kjøttet stekt fint, er saftig og velsmakende med deilig chili, løk, fint smeltet cheddar, rømme og knasende tortillachips. 

Black and Blue har også bra kjøtt, men her burde man gjort som Munchies og hatt blåmuggostdressing i stedet for biter. 
Da blir det jevnt fordelt. 
Nå er det for store, kalde osteklumper som gjør at man bare får med noen få biter med mye blåmuggost av gangen 

– Burger Joint har bra burgere, men snubler litt på tilbehør og fries. 
I tillegg er det nokså dyrt med 250 kroner for en Black & Blue med søtpotetfries. 
Her er det rom for forbedring! 

Adresse: Holmens gate 3. 
Tlf. 21082275. 
burgerjoint.no 

Hva vi spiste: Zeus burger, Chili bomb og Black & Blue. 
Med to typer fries. 

Hva det koster: 125–195 kr for burgerne. 
Fries koster 38–68 kr. 

Hvem passer det for: 
Lunsjkunder i området, mat etter Latter eller en burger på vei hjem. 

Vegetarretter: 
To ulike burgervarianter – Smokey Porto og The Spicey Purest. 

Lydnivå: 
Rocka musikk på samtalenivå. 

Miljø: 
4 

Meny: 5 

Mat: 
4 

Service: 3 

Verdi for pengene: 
4 

20 av 30 poeng 

Stort burgerutvalg 

Saftige burgere 

Gode søtpotetfries 

Andre gode burgersteder i byen: 
