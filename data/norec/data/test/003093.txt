Larssons banale verden
Svensk popfenomen mangler musikalsk personlighet. 

Blant de etter hvert mange skandinaviske artistene som fosser fram på det globale popmarkedet, er 19 år gamle Zara Larsson kanskje den som har potensial til å nå aller høyest. 
Svensken er en salgbar, fargesterk og frittalende personlighet med et stort og drevent apparat i ryggen – forutsetningene for verdensherredømme er med andre ord tilstede. 

Dermed er det synd at musikken hun gir ut gjennomgående oppleves så generisk og uinteressant. 
Andrealbumet So Good høres – som så mye annet – mest av alt ut som alle de siste fem årenes pophits knadd sammen til en liten ball, med alt det innebærer av forutsigbarhet og minste-felles-multiplumsmentalitet. 
Det låter dyrt, proft og skinnende, ja visst, men nærmest kirurgisk renset for nerve og overraskelser. 

Larssons fremste musikalske våpen er den klare og kraftfulle stemmen, som i en årrekke har blitt sammenlignet med Rihanna – ikke uten grunn. 
Vokallikheten peker imidlertid også på nivåforskjellen mellom de to artistene – der den barbadiske verdensstjernen i tiltagende grad kaster seg ut på dypt vann, trives Zara Larsson best med tærne dyppet i lunken temperatur, trygt inne på den tropiske grunna. 

Det er i tillegg et annet problem knyttet til So Good: 
Flere av øyeblikkene som fungerer best har allerede levd et langt og godt liv på radio og hitlister – en singel som "Lush Life" er allerede tett på to år gammel. 
Blant de nye låtene stikker den Stargate-produserte og Wizkid-gjestede småfrekkasen "Sundown" seg ut positivt, mens Stavanger-produsenten Kid Joki er inne på noe med svale "TG4M". 

Likevel er det vanskelig å forestille seg at dette produktet virkelig trengs i verden. 
I neste omgang må det være lov å håpe at artisten Zara Larsson i større grad viser at hun har noe på hjertet. 
