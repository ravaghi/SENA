God elsykkel til 15.000 kroner
Krankmotor og hydrauliske skivebremser ser vi ikke ofte i denne prisklassen. 

Mange av de mest interessante elsyklene vi har testet så langt kommer fra mindre importører som driver kanskje én eller to butikker i de store byene. 

Mer interessant for folk flest rundt i landet er nok tilbudet til kjedebutikkene. 
Også disse satser nå på elsykkel, og den største av dem - XXL - forteller oss til og med at dette er ett av de viktigste områdene for dem nå. 

Sportskjedene har den fordelen at de kan bestille i store volum. 
Slik får de gode rabatter fra leverandørene, som i det store og det hele befinner seg i Kina eller på Taiwan. 

Vilt varierende priser 

Det er lett å gå seg vill i prisjungelen, der elsyklene koster alt fra ei ukelønn til flere månedslønner. 

Biltema selger elsykler til under 6.000 kroner, og Europris har sin E-sykkel Universal til like under 9.000, som Dinside testet i fjor. 

Clas Ohlson har solgt sin Off Course til rundt 9.000 i noen år, men i vår er bare en sammenleggbar variant å se i nettbutikken deres. 
Fra kjeden får vi opplyst at de ikke vil selge elsykler denne sesongen på grunn av leveranseproblemer. 

I tillegg kan man jo bygge om sin gamle sykkel, og komme unna langt mindre enn det de fleste ferdige elsykler koster. 

Ellers er ikke ordet «billig» det man forbinder med elsykler. 
De virkelig gode modellene koster fort 25.000 kroner. 
Treningsmodeller for de kresne, som vel å merke hadde vært dyre selv uten elmotor, kan koste 40.000 og langt mer. 
Og selvsagt finnes det nerde- og machosykler for de som bare vil vise seg fram. 

Kunsten er derfor å finne punktet der økonomi og behov møtes. 

Motoren skiller den fra de andre 

Velo City Energy Boost Usx er utstyrt med såkalt krankmotor, altså en motor som er montert ved pedalene, og ikke på for- eller bakhjulet. 
Dette ser vi helst på sykler som koster 25.000 kroner eller mer. 

Fordelen ved en krankmotor er at du får «superkreftene» rett i beina, altså på pedalene. 
For- og bakhjulsmonterte motorer gir en «dra» og «skyv»-effekt som gir deg en følelse av å kjøre moped. 

I dette tilfellet dreier det seg om en kinesisk Bafang-motor. 
Dette selskapet er kjent for sine rimelige hjulmonterte motorer, men også for byggesett for oppgradering av tradisjonelle tråsykler til elsykler. 

Nå har de altså meldt seg på et marked der tyske Bosch og japanske Yamaha har rådet grunnen lenge, med økende konkurranse fra Brose, Panasonic og Shimano. 

Motor: Bafang MM G330.250, krankmontert Motorstyrke: 250W Dreiemoment: 
Trolig 50-56Nm (80 oppgitt) Batteri: 36V, 360Wh, 10Ah Bremser: 
Tektro HD-M285 Gir: 
Shimano Acera Hjulstørrelse: 28" Lys: 
Integrert front, bak via bagasjebrett (ekstrautstyr) Vekt: 
23 kg (målt av oss) 

Ikke så sprek som de sier 

Bafang oppgir selv et dreiemoment for motoren på 80 Newtonmeter (Nm). 
Det samme sto inntil nylig på XXLs informasjonsside om sykkelen. 

Om dette hadde vært riktig, ville Bafang befunnet seg helt i toppen sammen med Yamahas PW-serie, noe som skulle borge for en ekte villhingst av en elsykkel. 
Eventuelt en seig arbeidshest, slik som motorene i Bosch CX-serie. 

Dessverre er det nok ikke slik. 

XXLs innkjøpssjef Eystein Thue Stokstad opplyser til Dinside at han mener verdien må være oppgitt feil. 
Kjeden har derfor vagt å fjerne dreiemoment-tallet fra XXLs nettside og vil også gå opp løpet med den kinesiske produsenten. 

Stokstad mener det er sannsynlig at dreiemomentet i stedet ligger et sted mellom 50 og 56 Nm. 

Dette stemmer godt med det vi selv opplevde da vi prøvde sykkelen på tur. 

Ingen «gammelmannsmoro» 

Motoren slet en god del i de lange, bratte strekkene på vår vanlige testtur til Grefsenkollen høyt over Oslo. 

Vi gjorde unna turen på 22 minutter. 
Til sammenligning har vi vært nede i 18 minutter med de sprekeste elsyklene. 

Men da måtte vi bruke av egne krefter, og ble både svett og andpusten da vi nådde toppen selv om vi kjørte på trinn fem (høyest motoreffekt) hele veien. 
Slikt er sikkert bra for helsa, men kanskje ikke akkurat det man kjøper elsykkel for. 

Den beskjedne motorstyrken gjorde at vi heller ikke fikk den moroa det innebærer å for en eldre mann å vise unge treningssyklister ryggen i steil oppoverbakke. 

Motoren ga for øvrig fra seg en konstant hvine-lyd som vi rent subjektiv syntes var litt plagsom. 
Men alle elsykkelmotorer bråker litt, og vi har ikke målt om denne støyer mer enn andre. 

Imponerende utstyrt 

Velo City er, som navnet tilsier, bygd som en bysykkel, ikke ulik de som kan leies for en rimelig penge i mange norske byer. 
Og fra lyskryss til lyskryss i lett kupert terreng greier den seg utvilsomt bra. 

Den har ikke demping, så vi fikk godt med juling på dårlig vedlikeholdte Oslo-veier. 
Vi testet vel å merke sykkelen med relativt høyt trykk i dekkene. 
Å gå ned litt her er nok en fordel. 

Utstyret for øvrig er det ingen ting å si på. 
Hurtiglåser på hjulene gjør det lett å bytte slanger og dekk, for eksempel ved punktering. 
Og faktisk har de kostet på seg hydrauliske skivebremser også. 
Det er heller ikke hverdagskost i denne prisklassen. 

Etter én dags bruk begynte de likevel å hyle slik rimelige skivebremser (her Tektro) ofte gjør. 
Men vi vil tro at litt rensemiddel og bytte av bremseklosser kan gjøre underverker her. 

Shimanos Acera-gir er også av den rimelige sorten, men det er solide saker som du neppe vil få trøbbel med. 
Det fungerte prikkfritt i testperioden. 

Ingen pris-sensasjon 

Denne sykkelen er utvilsomt godt utstyrt til prisen. 
Men noe vidunder som rydder alle annen konkurranse av veien er den dessverre ikke. 

Motoren vi hadde slik tro på, viste seg jo å være nokså blodfattig når vi satte den på prøve, og vi føler oss ikke sikre på om en såpass lavt spesifisert krankmotor er et godt alternativ til en rimeligere hjulmontert motor med mer kraft. 

Batterikapasiteten er heller ikke all verden. 
10 amperetimer (Ah) (se forklaring på batteriverdiene) gir grovt anslått en rekkevidde på rundt 3-4 mil, avhengig av terreng, vekt og bruk. 
Dette er litt i underkant av det vi finner på andre billigsykler. 

Men alt i alt er dette et godt kjøp for den som vil ha ha en problemfri bysykkel med motorhjelp. 

White Velo City Energy Boost USX 2017 
