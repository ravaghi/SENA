Vanvittig skarp skjerm, rå ytelse og super-sakte-film
Sony har ikke spart på kruttet i sin nye toppmodell. 

Mens Sony lanserte Xperia XZ som ny toppmodell i høst og en oppgradert variant i Xperia XZs for noen uker siden, er det XZ Premium som er årets Sony-toppmodell – og dagens testprodukt. 

Ekstremt skarp skjerm 

Og den drar det meste til det ekstreme. 
Skjermen, på 5,5 tommer, har 4K-oppløsning (3940x2160), som Z5 Premium også hadde i sine dager. 
Det gir en punkttetthet på over 800 per tomme, og denne gangen brukes det i hele operativsystemet, og ikke bare når du ser på bilder og video. 

Det blir selvsagt vanvittig skarpt – sammenligner vi for eksempel med iPhone 7 Plus, har Sony-telefonen nøyaktig fire ganger så mange punkter på samme flate. 

Men – som sist: 
Du må nesten ha forstørrelsesglass skal du klare å se at denne skjermen er skarpere enn QHD-skjermene fra konkurrentene. 

Til VR-bruk, derimot, vil vi anta at de små pikslene kan ha mye for seg, men her har Sony fortsatt til gode å lansere noe eget, så foreløpig blir det til bruk med Cardboard eller lignende. 

Og i motsetning til Z5 Premium, er skjermen HDR-sertifisert denne gangen, selv om 4K HDR-innhold for mobiltelefoner stort sett begrenser seg til utvalgte YouTube-filmer. 
Netflix-appen har fortsatt ikke HDR-støtte på XZ Premium, men skal ha fått det på LG G6. 

Blank som speil 

Konstruksjonsmessig har Sony valgt å gå for glass på baksiden (Gorilla Glass 5), og baksiden er særdeles blank, slik at du fint kan bruke den som speil om du har glemt det. 

Veldig blank flate pleier å være synonymt med «fingeravtrykksmagnet», og det er det også i Xperia XZ Premiums tilfelle, så her må det tørkes og tørkes skal den holdes ren. 

Og mens topp- og bunnsidene er av metall, har Sony valgt å gå for plast på de avrundede sidekantene, som kanskje svekker kvalitetsinntrykket for noen. 

Som seg hør og bør i 2017, er det imidlertid USB-C-kontakt i bunnen, og som tidligere toppmodeller fra Sony er også XZ Premium vanntett med IP68-sertifisering. 

Det betyr i utgangspunktet at den kan senkes i vann over lenger tid, men i likhet med øvrige produsenter begrenser Sony seg til at den tåler regn og søl i markedsføringen. 

Fingeravtrykksleseren er som før plassert midt på høyre side av telefonen, men den virker å ha blitt mer presis enn tidligere. 
Selv holder jeg alltid telefonen i venstre hånd og har derfor klagd litt på denne plasseringen oppigjennom, men venstre langfinger har fungert utmerket den siste uka med XZ Premium, der det er ytterst sjelden at jeg må gjøre flere forsøk, noe som har vært erfaringen tidligere. 

Dette kan også skyldes at rammen har et søkk rundt knappen som gjør at man lettere kommer til med fingeren. 

Tykke kanter 

Mens både Samsung Galaxy S8, LG G6 og Xiaomi Mi Mix byr på særdeles tynne rammer rundt skjermen, ser ikke det ut til å vært noe tema for Sony denne gangen heller. 

Både på sidene, over og under skjermen er det relativt tykke rammer, og det selv om telefonen altså ikke har noen hjemknapp på fremsiden. 

Faktisk er den både høyere, bredere og tykkere enn Z5 Premium fra i fjor, samt at vekten har økt. 
Og det altså med samme skjermstørrelse. 
Og faktisk noe mindre batteri (3230 mAh vs 3430 mAh). 

Om vi regner ut, ser vi at 69,42 prosent av flaten er skjerm. 
Noe bedre enn Plus-modellene fra Apple (men de har en hjemknapp under skjermen), men langt bak 84,2 prosent hos Samsung Galaxy S8, som nesten er en hel centimeter smalere enn XZ Premium, selv om skjermen er større (5,8"). 

Til gjengjeld har XZ Premium høyttaler både over og under skjermen. 
For øvrig har også Sony bevart 3,5mm-utgangen, som sitter på toppen av telefonen. 
Akkurat den skulle vi gjerne ha ønsket oss litt høyere volum ut fra, der vi den siste tiden har blitt bortskjemte av Samsung og Huawei. 

Super ytelse 

Sony Xperia XZ Premium er den første telefonen på det norske markedet som bruker Qualcomms nye toppmodell, Snapdragon 835. 
Den sitter for øvrig også i de amerikanske utgavene av Samsungs S8-modeller, men i resten av verden bruker Samsung sin egen Exynos-prosessor. 

Paret med prosessoren er 4 GB arbeidsminne, og telefonen har 64 GB lagringsplass, med støtte for minnekort opptil 256 GB. 

Og det går, som forventet, unna. 
Side om side med Exynos-prosessoren fra Samsung er det lite som skiller de to. 
Under ser du noen av tallene vi fikk, med Samsungs tilsvarende poeng i parentes (beklageligvis ville ikke XZ Premium kjøre noen av 3D mark-testene): 

Geekbench, én kjerne: 1928 (2018) Geekbench, flere kjerner: 6514 (6582) Geekbench, compute: 7856 (8784) 

AnTuTu: 170.588 (169.878) 

PCMark Work 2.0: 6420 (5153) 

Med andre ord - dette er en av de aller raskeste telefonene på markedet, og den opplevde ytelsen er også svært god. 
Her går alt som smurt enten du blar i hjemskjermer, surfer på nettet eller bytter raskt mellom apper (ved å trykke to ganger på programbytteknappen). 

Hva gjelder batteriet er dette på 3230 mAh, og det har vi vært meget godt fornøyde med i testperioden. 
Dager med litt bildeknipsing, musikkstrømming og to timers aktiv skjermtid har stort sett gitt oss rundt 40 prosent igjen ved leggetid. 

Og denne gangen har Sony endelig lagt ved en skikkelig lader i esken, som kan levere opptil 16,2 watt, der tidligere ladere kun har levert 7,5 watt. 
Da går det raskt å lade. 

Android 7.1.1 

Dette er en av de få telefonene som faktisk kjører den absolutt nyeste Android-utgaven; versjon 7.1.1, og ikke bare 7.0 som mange andre. 

Ved siden av å inneholde forbedringer bak sceneteppet, skal denne versjonen i utgangspunktet kunne by på snarveier inn i apper ved å holde fingeren litt nede på dem på hjemskjermen; litt som med Apples 3D Touch. 
Imidlertid ser det ut til at Sony har droppet å implementere dette på sin hjemskjerm, så den funksjonen er fortsatt ikke å finne. 

Ellers er det kjent og kjær Sony-stil på grensesnittet i XZ Premium. 
Mange ikoner, både på Sonys egne apper og Googles apper, har blitt helt runde, men ikke alle. 
Er du opptatt av slikt, kan det være greit å vite at Sonys hjemskjerm støtter ikonpakker fra tredjepart. 
I skjermbildet over har vi for eksempel brukt Darkmatter-pakken. 

Under ser du en annen variant, der vi bruker Whicons-ikonpakken: 

Og som med de siste generasjoenene Xperia-toppmodeller: 
Har du en PlayStation 4 i hus, kan du spille spillene på telefonene dersom TV-en er opptatt – med Dualshock-håndkontrollen. 

Kamera med super-sakte-film 

XZ premium har det samme kameraet som i XZs, som vi testet for noen uker siden, altså med oppløsning på 19 megapiksler fordelt på en 1/2,3" sensor. 
Lysstyrken er f/2,0 og brennvidden tilsvarer 25 mm om man regner om til 35 mm-format. 

Som med XZs finner vi altså Sonys «Motion eye»-teknologi i dette kameraet, som lar deg filme saktefilm med opptil 960 bilder per sekund. 
Dette er riktignok noe kameraet kun klarer i cirka 0,2 sekunder, som da strekkes ut over rundt seks sekunder når du spiller av filmen. 
Med andre ord må du være svært treffsikker i det du trykker på knappen for å aktivere saktefilm. 

Og med 960 bilder per sekund betyr det at hvert enkelt bilde må ha en lukkertid på maksimalt 1/960s. 
I XZs-testen hadde vi med et klipp tatt utendørs – under ser du ett der vi har flyttet oss innendørs, som gjør at kameraet må bruke høyere følsomhet med dertil mer støy i videoen: 

På stillbildene synes vi Sony-kameraet stort sett eksponerer meget godt, og bildene har god fargemetning og kontrast. 

Men, som på mange andre Sony-modeller synes vi ikke prosesseringen er helt på par med de beste, der det hele ser litt «malt» ut når vi finstuderer detaljene. 
XZ Premium er heller ikke alltid så treffsikker på hvitbalansen. 

Som vanlig har vi lagt et knippe bilder tatt med telefonen i full oppløsning i et Google Foto-album for den som vil inspisere nærmere. 

Konklusjon 

Sony har ikke spart på mye i sin nye toppmodell, Xperia XZ Premium. 
Her får du fra øverste hylle med tanke på maskinvaren, med toppmodellen fra Qualcomm (Snapdragon 835) og en flott skjerm med 4K-oppløsning. 

Med andre ord er det snakk om en råtass med tanke på ytelse, og et pluss i boka er også at telefonen er vanntett. 

Saktefilmfunksjonen i kameraet kan være morsom når du treffer, men du har altså bare et lite rom på 0,2 sekunder som blir til sakte film. 
Det blir litt for lite til at du kan regne med å få resultatet du ønsker hver gang. 
På stillbilder ligger Sony fremdeles noe bak de beste, spesielt med tanke på detaljnivå og hvitbalanse, men den gode vidvinkelen kan være kjekk å ha for å få med alle på bildet. 

Og i en verden der den ene modellen etter den andre kommer med svært tynne rammer rundt skjermen, er det ikke til å stikke under stol at Sony ikke helt henger med her, der telefonen faktisk er både større i alle retninger og tyngre enn sin forgjenger, på tross av et noe mindre batteri. 

PS! 
Salgsstart for Xperia XZ Premium er 9. juni 

Sony Xperia XZ Premium G8141 
