Allsang på tomgang
Bastilles overivrige pop nytes best i ørsmå doser. 

Den britiske kvartetten Bastille, som siden starten i 2010 har vokst seg uhyrlig populære, må vel kunne utropes til et av vår tids ultimate radioband. 
Låtene deres kleber seg ikke bare effektivt og nådeløst til hjernebarken – de er i tillegg generelle nok til ikke å støte fra seg så altfor mange underveis. 
På godt og vondt. 

Wild World, bandets lenge varslede andrealbum, starter kurant med den lettbeinte førstesingelen "Good Grief" og politiske "The Currents", der budskapet balanseres mot en tverr synthbass og et euforisk refreng. 
"An Act Of Kindness" er enda bedre, mens nakne "Two Evils" og forsøksvis truende "Blame" viser at gruppen nokså ubesværet er i stand til å bevege seg over et bredt popspekter. 

Complete Edition-utgaven av Wild World (som er den du finner i Spotify) består imidlertid av nitten(!) låter, og det bør være unødvendig å påpeke at langt fra alle er like essensielle. 
Vokalist og kreativ motor Dan Smith, som også i denne omgang har skrevet sangene, har for lengst funnet vinneroppskriften – refrengene er høyreiste fjell som skal bestiges, helst med en dæsj selvhjelpsgospel pumpende i tinningen. 
Men det blir noe masete og overtent ved hele fremtoningen hans, tatt i betraktning hvor lite han og de tre kumpanene hans faktisk uttrykker bak den myldrende fasaden. 

Tross prosjektets hørbare energi og vilje: 
Tålmodighetsprøven inntreffer allerede før første gjennomspilling er over. 
Og det er fint lite ved disse melodiene som vinner noe som helst på å spilles om igjen. 
Bastille lar seg best fordøye i hendige munnfuller - som nittenretter blir dette både for smaksfattig og overdådig. 
