«Rocketman»:Gnistrende feiring av fenomenet Elton John 

Filmen om artistlegenden trykker på de riktige knappene. 

En dør åpner seg, og sterkt dagslys flommer inn. 
Nedover gangen kommer en mann kledd som en djevel med englevinger, lekkert utført i ekstravagant oransje og rødt. 
Det later til å være Elton Hercules John på vei til nok en konsert. 

Sekunder senere sitter mannen på en stol i en ring av ukjente mennesker. 
Det er Elton John, men scenen er ukjent. 
Han har troppet opp på rehab og erklærer seg som alkoholiker. 
Og narkoavhengig. 
Og shoppingavhenging. 
Og som bulimiker. 
Og litt til. 

Alt er som vanlig litt «larger than life». 

Dels film, dels musikal 

Scenen over er starten på Rocketman, den biografiske filmen om Elton Johns liv og virke frem til slutten av 1980-tallet. 
Fra rehab-stolen fortelles hans historie for det meste kronologisk fra barndom til stjernestatus. 
Med de svingningene fra bunn til topp til bunn til topp som karrieren – og ikke minst slike filmer – naturligvis følger. 

Alle som har sett Bohemian Rhapsody, fjorårets storsuksess om den avdøde Queen-frontmannen Freddie Mercury, vil kjenne igjen mønsteret. 
Sånn sett er sjangeren blitt litt kjedelig. 

Men det er en ikke ubetydelig forskjell mellom de to filmene og mellom de to superstjernene: 
I Rocketman tas det meste minst ett, gjerne to eller tre, skritt ekstra opp og ut. 
For eksempel krydres det med partier der biografisk film sklir over til fiksjonalisert musikal. 

Resultatet er litt vondt, tidvis vel overfladisk og sjablongmessig, men mest av alt svært underholdende. 

– 
Ikke alt er sant, men sannheten 

Denne filmen har vært planlagt lenge, og hovedpersonen selv har vært tett på. 
Hans ektemann David Furnish er for eksempel en av produsentene. 
Dette kunne gitt noe sensur eller utelatelse, men det oppleves ikke helt slik. 
Her blottlegges både gode og råtne sider. 

Om alt er korrekt, sant og fortalt i riktig rekkefølge? 
Nei, det er det neppe. 
Men i et lengre essay i The Guardian parerer Elton John selv dette aspektet i spørsmålet om hva som var poenget med denne filmen: 

«(It) was to make something that was like my life: chaotic, funny, mad, horrible, brilliant and dark. 
It’s obviously not all true, but it’s the truth.» 

Traumene er med 

Unge Reginald Dwight var et plaget barn med en fraværende, streng far og en vrang mor. 
En gutt som flyktet i musikken og etter hvert viste et stortalent som pianist. 
Traumene fra barndommen er tydelige i Rocketman, og de legger grunnlaget for eskapismen som preget Elton John de neste 30 årene. 

«Folk betaler ikke for se Reggie Dwight, de kommer for Elton «fucking» John», som han skriker til sin musikalske parter Bernie Taupin når stjernejaget, dopbruken og galskapen herjer som verst noen år før alvor og rehab slår inn. 

Storheten høres 

Mye er bra med Rocketman, selv om den så klart ikke borer så hardt og dypt som en helt uavhengig dokumentar ville gjort. 
For eksempel gjør den engelske skuespilleren Taron Egerton en formidabel innsats i rollen som Elton John, ikke minst når han på legendens oppfordring synger seg gjennom de mange musikalske innslagene. 

Uansett hvor mange ekstravagante klesdrakter som ble vist frem i virkeligheten, og brukt i filmen, er det fortsatt musikken som står mest fjellstøtt igjen. 
Tekstene til Bernie Taupin og den melodiske teften til Sir Elton John. 

Det snakkes ikke så veldig mye om disse evnene i filmen, men de høres. 
