Tenåringslivets skyggeside
Unge Adam Ezzaris ferske låt "Ikke noe press" er et fullverdig bidrag til den nye generasjonen norske rappere med mye meningsfullt på hjertet. 

18 år gamle Adam Ezzari fra Oslo går sisteåret på videregående, men har allerede rukket å bli signert med Universal Music etter å ha imponert med sine to uoffisielle remixer av "Blå lapper" og "Engler" på tampen av fjoråret. 
Den unge rapperen ble også plukket ut som en av de beste konsertopplevelsene på årets by:Larm av P3. 

Med sine personlige og treffende tekster fra hjertet viser Ezzari et åpenbart lyrisk talent som kan symbolisere et skifte i lyden av ny, norsk hip hop. 

Låta "Ikke noe press" er intet unntak og handler om tenåringslivets tøffe tilværelse med forventninger om å prestere på alle arenaer. 
Dette fører med seg en rekke valg en må ta i forhold til venner, uvenner, skole, foreldre og ikke minst hva man vil bruke livet sitt på. 
Relaterbar tematikk for de fleste med andre ord. 

Et deilig, lekent gitarriff durer i bakgrunnen det melankolske refrenget der det kores: 

"For jeg har alt for mye jeg må tenke på, men de sier det er ikke noe press. 
Jeg går på skole, det er for mange tester nå, men de sier det er ikke noe press. 
Jeg vet at de folka her venter på neste låt, men de sier det er ikke noe press." 

Tematisk er låta dyster, der den skildrer hverdagen som muslimsk tenåring preget av rasisme, kulturelle forskjeller, frykt, urettferdighet og mangel på forståelse fra de voksne. 
Dette forsterkes av den svært direkte, ektefølte og rørende teksten som tydelig fremstår som det unge stjerneskuddets beste egenskap. 

Man kan trekke paralleller til Karpe Diems tidligere utgivelser her, men Ezzari klarer likevel skape noe unikt. 
Rapperen er dessuten aktuell i den nyeste sesongen av SKAM i rollen som Adam Malik, og det hadde ikke overrasket meg om nettopp denne låta skulle dukke opp der. 

Se musikkvideoen til låta her: 
