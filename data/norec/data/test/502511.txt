For en begivenhetsrik tidsreise!
Her finnes det ikke et eneste kjedelig sekund, skriver BTs anmelder. 

Den skrangler litt, den kjerra vi blir bedt om å hoppe opp i når elevene ved Amalie Skram inviterer oss med på en reise i tid. 

Ikke fungerer lyset som planlagt. 
Heller ikke lydanlegget leverer optimalt underveis. 

Men det gjør ikke noe. 
For på denne reisen finnes det ikke et eneste kjedelig sekund. 

Årets revy på Amalie Skram videregående skole er begivenhetsrik og full av energi. 
I tillegg er den velskrevet og svært godt spilt. 

Revyen har en rammefortelling som fungerer meget godt. 
I første scene møter vi en godmodig Vårherre. 

Han sitter der med sitt lange hvite skjegg i en sofa, sammen med sin djevelske venninne. 

Av ren kjedsommelighet overtaler hun Vårherre til å utsette menneskene nede på jorden for ulike prøvelser. 

Hormoner. 
Kroppsfunksjoner. 
Lengsler. 
Lyster. 
Bare for underholdningens skyld. 

Deretter får vi øyeblikk etter øyeblikk. 
I første akt er det fortiden som gjelder. 

I andre akt er det scener fra fremtiden. 
Gjennom revyen møter vi en aldeles herlig Tut-ankh-Amon i Martin Mæles skikkelse. 

I en annen scene er det Sylvia Ojiaku som erobrer gulvet som selveste frihetsgudinnen. 
Emil Areklett Norebø er skjønn som Erna Solberg med skillingsbolle. 

Og slik kan de ramses opp, en etter en, skuespillerne. 
For alle de åtte skuespillerne fremstår som solide i rollene de tar på seg. 

Det gode samspillet mellom Jakub Jan Gall, Martin Mæle, Sarah Engan, Emil Areklett Norebø, Sylvia Ojiaku, Yvonne Veka, Ingrid Kvamme og Ioana Alexandra Bica vitner om at her har man jobbet mye, og tett. 

Det er spesielt kjekt å se skuespillere som våger å holde på spenningen gjennom bruk av pauser og som ikke er redde for å bruke kroppsspråk og mimikk. 

Tekstene sitter. 
Etter sigende er det skuespillerne som har tatt ansvar som tekstforfattere. 
Det er i så fall vellykket. 

En gjennomgående kvalitet er at det alltid kommer en uventet vri. 
Det gjør at den ene scenen tar den andre. 

Et spesielt løft får vi i scenen der to personer bestiller mat via Foodora. 
Ikke bare tas scenen ut i det absurde. 
Her fanger man i tillegg publikum ved hjelp av fremragende kroppsspråk og mimikk. 

I akkurat dette øyeblikket var det helt klart at dette er ungdom som mestrer kunsten å skape magiske møter mellom sal og scene. 

Det hjelper selvsagt at revyen kan skilte med et band det svinger av. 
Luise Nitter Røssland utmerker seg som et multitalent som behersker vokal, saksofon og klarinett. 

Vokalist Alvin Eriksen gjør den aller verste versjonen av Nenas sang om nittini luftballonger jeg noensinne har hørt, men det er bare å elske det, for det er gjort med innlevelse og er ustyrtelig komisk. 

Det er også verdt å rose kostymene. 
I noen scener er det brukt enkle grep. 
I andre scener er de riktig så forseggjorte, som når vi møter romere eller romfarere. 

Honnør skal også scenearbeiderne ha. 
Raskt og effektivt flyttes møbler og rekvisitter slik at vi aldri utsettes for dødtid, og den slags er faktisk en kunst. 

Når vi i tillegg vet at det er 151 medlemmer som har bidratt til å få denne kjerra på veien, er det ikke annet å gjøre enn å la seg imponere. 
