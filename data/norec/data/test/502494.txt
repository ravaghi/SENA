Fransk western med store ambisjoner
«The Sisters Brothers» greier å være både voldelig og rå, intim og øm og morsom – på en og samme tid. 

Fra en kant av Oregon rir Eli og Charlie Sisters ut for å finne Hermann Kermit Warm, kjemikeren bak en oppfinnelse som kan revolusjonere jakten på gull. 

Som leiemordere for den mektige Kommandanten, er oppdraget deres å fravriste Warm den verdifulle hemmeligheten, før han drepes. 

Fra en annen kant nærmer John Morris seg samme mann, også han med fiendtlige hensikter. 
Hva skjer når de fire møtes? 
Om de møtes? 

Dette er spenningsmomentet i Jacques Audiards western, eller snarere drivremmen som kjører i gang det fininnstilte maskineriet filmen viser seg å være. 

For under fasaden av neorealistisk western skjuler seg en film som har noe større fore. 

På ett plan handler det om fedrenes innflytelse på sønnene, sine, om en slags maskulin arvesynd der de fire høyst ulike mennene har en ting felles. 

Alle har gått til drastiske skritt for å unnslippe sin far, selv om de kjenner ulikt på vekten av hva han har etterlatt i dem. 

På et annet plan handler det om grådighetens forferdelige konsekvenser. 
Hvordan jakten på rikdom bokstavelig talt eter opp også den som legger ideelle vyer til grunn for sin leting etter gull. 

I så måte greier filmen å spenne en illevarslende bue fra det preindustrielle 1870-tallets Amerika til dagens miljøødeleggelser, slik de rammer både naturen og oss selv. 

Mellom disse planene serverer Audiard og de fire skuespillerne eksepsjonelt fine karakterstudier, som gjør at filmen, mellom all volden, oppleves intim og øm og rik på så vel subtile som iøynefallende detaljer. 
Og ikke minst, den er morsom. 

Du har for eksempel den ørlille men megetsigende dvelingen ved nyvinningen tannbørsten. 
Du har en edderkopp som svelges i søvne. 
Et vidunderlig navnn som Hermann Kermit Warm. 
Paradokset i brødrenes etternavn. 
Og en perlerad av strålende replikker. 

Noe av det slående er hvor effektivt hver enkel karakter risses opp og gjøres tydelig og samtidig nyansert. 

Joaquin Phoenix kyniske, drikkfeldige og dypt plagede Charles. 
John C. Reillys godslige, ømskinnede Eli, med det røde, parfymestenkte sjalet han legger under hodet hver kveld med en gest som forteller alt om lengselen hans etter et annet liv. 

Jake Gyllenhaal, som lar en litterær stemme strømmer ut av John Morris’ dagbok der han peiler seg inn på Warm. 
Og sistnevntes intelligens og smittende vyer, spilt med fascinerende tilstedeværelse av Riz Ahmed. 

Ingen har erklært westernsjangeren for død, men det er langt mellom drammene nå til dags. 

I så måte er det fascinerende at det er en franskmann som kommer inn og gir den nytt liv og innhold – attpåtil i sin første engelskspråklige film. 
Audiard gjorde seg først bemerket med «Profeten», deretter fulgte «Rust og bein, og Gullpalme-vinneren «Deephan». 

Både i «Rust og ben» og «Deephan» handler det blant annet om nærheten som kan vokse frem mellom mennesker som mer eller mindre frivillig slynges mot hverandre via brutale tilfeldigheter. 
Også det et tema man kan si at Audiard berører i «The Sisters Brothers». 

Ledsaget av eminente Alexandre Desplats distinkte, men diskrete originalmusikk, er «The Sisters Brothers» også en klassisk western, med alle dens kjennetegn. 

Åpne landskap, solnedganger, urolig søvn under åpen himmel med revolveren i hånden. 
Sølete præriebyer, buler og bordeller. 
Skurker og håndlangere. 
Blodige skytescener. 

Forskjellen er at Audiard nærmer seg alle de kjente tropene med lekenhet og originalitet, og avrunder herligheten med en sluttsekvens man knapt har sett maken til i noen western. 
