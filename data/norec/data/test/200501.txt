Lenovo Yoga 900S
Utvilsomt en av de beste hybrid-PC-ene vi har testet. 

Interessen for nettbrett stuper. 
Mobilen er nok den største årsaken, men vi skal heller ikke kimse over stadig bedre hybrider mellom PC og nettbrett. 
I denne klassen foregår det en rivende utvikling nå, og dagens testprodukt er blant de beste hybridene vi har testet, om ikke den aller beste. 

Tynneste på markedet 

Modellen heter Yoga 900S, og produsenten er Lenovo. 
Ifølge produsenten er det den tynneste hybriden på markedet, med sine 1,29 centimeter. 
I tillegg er vekten så lav som 1 kilo - og da begynner vi å snakke om en portabilitet som ikke lenger er skrekkelig langt fra dedikerte nettbrett med tastaturdeksel. 

For selv om skjermtastatur er supert til mye, kommer vi ikke utenom et ordentlig tastatur til den mer seriøse jobbingen. 

Her er en kjapp utlisting av de mest sentrale tekniske egenskapene: 

Skjerm: 
Blank 12,5 tommer full HD IPS berøringsskjerm (1920 x 1080 piksler) Prosessor: 
Intel Core m5-6y54 - passiv kjølt RAM: 
8GB (som også er maks) Grafikkort: 
Intel HD 515 (integrert) Lagring: 256 GB SSD (M.2 PCIe) 
Optisk drev: 
Nei Skjermutganger: 
Mulig via overgang fra USB-C til HDMI 1.4 (ekstrautstyr) USB-porter: 1x USB 3.0, 1x USB 2.0 og 1x USB-C (USB 3.1 gen1) Webkamera: 720P 
Kortleser: 
Nei Trådløst nett: 
802.11a/b/g/n/ac (Broadcom) Kablet nett: 
Nei Annet: 
Bluetooth 4.0 OS: 
Windows 10 Home Størrelse: 305 × 12,8 × 208 mm Vekt: 1002 gram Pris: 
Fra 12.990 kroner (jf Prisjakt 31. mai 2016) 

Merk at én av USB-portene er av C-typen. 
Denne er ventet å erstatte den klassiske USB-porten. 
Les mer om det her. 
Som ekstrautstyr kan du kjøpe en overgang til HDMI (1.4). 
Da kan du koble PC-en til en ekstern skjerm med oppløsning på inntil 4K (3840 x 2160 piksler med 30Hz oppfriskning) 

Minnet er ikke oppgraderbart, men det skal være mulig å bytte SSD-en. 
Mer om det tekniske senere. 

Meget lekker og solid 

Allerede når du ser esken, skjønner du at dette er et produkt utenom det vanlige. 
Produsenten har gjort seg stor flid i å lage en smakfull innpakning - og spesiell utpakking. 
Se denne videoen, så skjønner du hva vi mener: 

Mye av kabinettet består av karbonfiber, som både er sterkt og lett. 
Man får absolutt følelsen av at dette er en solid bygget PC, til tross for den lave vekten. 

Overflaten på tastaturdelen er dekket med noe som kan minne om skinn, og både lokk, taster, lister og skjermhengsel har en lekker champagnefarget overlate. 
Den finnes også i sølv. 

Smakfullt og behagelig 

Skjermhengslet er verdt et eget avsnitt. 
Her har Lenovo benyttet noe som konstruksjonsmessig kan minne om en klokkelenke, bare mye strammere. 
Her er ikke noe dødgang, og du må holde igjen i tastatardelen når du skyver skjermen bakover. 
Den sterke konstruksjonen er en dyd av nødvendighet for at skjermen skal tåle å dyttes helt rundt og dekke baksiden - kanskje tusenvis av ganger i løpet av produktets levetid. 

Det baklyste tastaturet har temmelig lave taster, noe som kan virke litt uvant i starten. 
Men tastene er i full størrelse, bare enkelte taster er krympet litt. 
Mest merkbart er det at enter-tasten er såpass liten, men det tok ikke lang tid før vi var dus med den også. 
Et stort pluss: 
Tastaturet er nesten lydløst under bruk. 
Dette er Lenovo gode på. 

God skjerm 

Skjermen i vår test-PC-en har en oppløsning på (2560 x 1440 piksler), men den som er tilgengelig i Norge har den samme men med lavere oppløsning (full HD - 1920 x 1080 piksler). 
Full HD er uansett tilstrekkelig for de aller fleste av oss - all den tid at skjermen ikke er større enn 12,5 tommer og operativsystemet heter Windows. 
For god lesbarhet bør de fleste med normalsyn uansett skalere opp tekst og grafikk minst 25 prosent, mener vi. 

Kvaliteten opplevde vi som meget bra, hvis du ikke hemmes for mye av at skjermoverflaten er speilblank. 
IPS-panelet sørger uansett for at farger, lys og kontrast holder seg godt, uavhengig av betraktningsvinkel. 
Må du bruke spesielle vinkler for å hindre refleksjoner, er ikke det noe problem. 
Slikt er etter vår mening uansett obligatorisk om man skal få lyst til å bruke PC-en i nettbrettmodus. 

Og det ser vi ikke bort fra at du vil med denne hybriden, den såpass tynn og lett at det kan falle ganske naturlig - til stående arbeid, til videotitting og spilling på fly og lignende. 
Utvalget av attraktive nettbrettapper til Windows-brett kan fortsatt bli mye bedre, så vi antar at de fleste som kjøper en 900S kommer til å bruke den mest i PC-modus. 
Med god grunn, les bare videre. 

Lydløs og passe rask 

Prosessoren er svært strømgjerrig, og trenger ingen vifte for å holde seg kjølig. 
Til tross for dette vil PC-en slett ikke oppleves som noen sinke til «normale» PC-oppgaver. 
Sammenlignet med sjette generasjon Core i-prosessorer, er 3D-grafikkytelsen vesentlig lavere. 
Så noen spill-maskin er dette definitivt ikke (med unntak av de mer enkle variantene). 
Uansett: 
Prosessorytelsen tilsvarer den meget utbredte Core i5-4200U, som satt i mange ultrabooks for et par-tre år siden. 
Den brukte imidlertid mer strøm, og kom som regel med viftekjøling. 
Men den er i høyeste grad kapabel til det meste, også i dag. 

PC-en har faktisk ikke vifter i det hele tatt, og støy er derfor ikke-eksistrerende. 

Vårt testeksemplar var imidlertid utstyrt med en enda litt kjappere prosessor (m7) enn butikkmodellen, men forskjellen mellom den og m5-utgaven er liten. 
Ytelsesforskjellen er i snitt under ti prosent, ifølge gjennomsnittsmålinger fra Passmark PerformanceTest. 

Ifølge våre målinger har SSD-en en gjennomsnittlig rask skrive- og lesehastighet, sammenlignet med andre SSD-baserte PC-er vi har testet i det siste (422 MB/s les og 572 MB/s skriv). 
Sammenlignet med en standard harddisk er det uansett snakk om 4-5 ganger raskere operasjoner, noe som definitivt merkes på totalytelsen. 

Og hva med batteritiden? 
Vi streamet YouTube-filmer i 570 minutter før batteriet var tomt, altså i 9 timer og 30 minutter. 
Det skulle bety at rundt ti timer med lett, variert brukt absolutt bør være oppnåelig. 
På en såpass kvikk PC - med så lav vekt - kan vi ikke annet enn å bli imponert over batteritiden. 

Konklusjon 

Lenovo Yoga 900S er den beste Yoga-en vi har testet så langt, og definitivt blant de aller beste hybrid-PC-ene vi har testet noensinne. 
Prisen er høy, men står i stil med kvalitetsfølelsen og ytelsene. 
Dette er et produkt som føles solid og gjennomarbeidet. 

Vi har aldri før gitt terningkast 6 til en hybrid-PC, men nå er tiden inne. 
Det gir oss store forventninger til fortsettelsen, både fra Lenovo, HP, Acer, Asus og de andre. 

Få uansett med deg plussene og minusene i boksen under, før du bestemmer deg - og se også testene av hybridene Acer R11, HP Spectre X360 og ikke minst Microsoft Surface 4 Pro før du bestemmer deg. 

Lenovo Yoga 900S-12 80ML000RMX 
