Storslått stjernekveld for kidsa
Marcus & Martinus trenger fortsatt assistanse på scenen, men er på vei mot å bli helproffe underholdere. 

Generasjonsforskjellen gjorde seg gjeldende tidlig på Voldsløkka i Oslo, hvor 45.000 barn og voksne hadde samlet seg søndag for å oppleve landets mest populære tvillinger. 

Da de 15 år gamle hovedpersonene inntok scenen foran sitt enorme publikum med både videoshow, fyrverkeri og ei litta high-five, ble det nemlig fort klart at barna kom til å lide i skyggen av de voksne. 

Med streng beskjed til foreldrene om å holde podene nede fra skuldrene, var det nok ikke mange Marcus & Martinus-fans som var fornøyde med utsikten denne solrike sommerkvelden. 

Nedtellingen til «One More Second» tok heldigvis bort mye av skuffelsen, og da fan-favoritten «Hei» gjallet utover sletta, kunne moroa endelig begynne for den herlige blandingen av forelska jenter, starstrucked gutter, oppgitte fedre og mødre med guilty pleasure-smil. 

Med fullt band og en armada av dansere i ryggen, framstår de to brødrene fra Trofors som tenåringsversjonen av Justin Bieber, som selv nylig gjestet Norge foran et omtrent like stort publikum. 

På scenen er de to likevel atskillig mer sjarmerende enn sitt store forbilde. 

«Det er helt fantastisk å være tilbake i Oslo!» melder gutta, før de smeller i gang «Bae» og «Without You» foran sitt trofaste publikum. 
Deretter går det ikke lenge før vi blir minnet om merch-boden. 

«Løp og kjøp!» roper Marcus og Martinus, og ramser opp sine mange produkter, mens nevnte fedre uffer åpenlyst med blikket festet på lommeboka. 

De samme fedrene virker heller ikke spesielt fornøyde når gutta synger om døtrene deres på «Girls», som dessverre ikke inkluderer gjestene i Madcon denne kvelden. 
Et repeterende element som senker noe av konsertopplevelsen, spesielt siden de to godt kunne trengt litt ekstra selskap på scenen utover bandet og danserne. 

Uten auto-tune er spesielt Martinus ikke den største vokalisten live – noe som gjør at duoens to bakgrunnssangere blir essensielle for konsertopplevelsen. 

Det unge publikummet på Voldsløkka bryr seg heldigvis langt mer om god stemning enn sterke stemmer, og tvillingenes show – mer eller mindre det samme man fikk oppleve i Oslo Spektrum i fjor vinter – gjør selvfølgelig jobben med sine innslag av hopping, pyro, hender i været, gitarsoloer og hits. 

Man må bare tilgi de unge superstjernene for det alt annet enn Oscar-verdige skuespillet før balladestunden «Heartbeat», hvor Marcus for alvor viser seg å ligge hakket over broren rent vokalmessig. 

Det hylgrines på første rad, før «Plystre på deg» blir et foreløpig høydepunkt med god kok og gigantisk, fargerikt konfetti som skytes ut til massiv jubel. 
Selv fedrene med sine stadig mer tomme lommebøker klapper i takt. 

Både «Slalom» og «To dråper vann» er også åpenbare publikumsfavoritter, mens framføringen av deres splitter nye singel «First Kiss» sørger for å gjøre en utvalgt jente til Marcus & Martinus-fan for livet. 

Godkjent av både onkel og niese 

«Dette har vært en av våre beste konserter noensinne,» slår heltene fast, og avslutter i kveldssola med «Like It Like It» og «Elektrisk» - igjen uten sine respektive gjesteartister på scenen. 

Neste gang hadde det kanskje vært smart å oppfordre de voksne til å sette seg slik at alle barna kunne se. 
Likevel hindret ikke dette min 9 år gamle niese, Sofia fra å rulle et soleklart terningkast 6 for sin første store konsertopplevelse. 

Det eneste hun ikke likte, var at hun og kompisen Idunn ikke fikk komme opp på scenen. 
Dessuten var det ekstra gøy med «sånne fargestrimler». 

Onkel er selvfølgelig litt mer kritisk, men må innrømme at Marcus & Martinus definitivt vet å underholde sitt unge publikum. 
