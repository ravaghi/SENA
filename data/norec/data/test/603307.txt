Musikk til trøst for tusener
Brahms' tyske rekviem er først og fremst til trøst for de gjenlevende etter et tap, og slik ble det i Kildens konsertsal som var nær fullsatt denne torsdagen. 

Koret har en hovedrolle i Brahms’ tyske rekviem som ble fremført i Kildens konsertsal torsdag kveld. 
I dette verket må koret være stort, ha rikelig med ressurser i alle stemmegrupper, og ikke minst må det ha utholdenhet. 
De står rett opp og ned i fem kvarter og synger nesten hele tiden. 
Det er krevende. 
Koret i Kilden denne torsdagen var satt sammen av Kilden Vokalensemble, Frikirkens kammerkor og Kristiansand operakor. 
I løpet av prøvetiden er dette blitt et kor som var oppgaven verdig. 
Stort, mektig, presist og vakkert klang det. 
Og når dirigenten forlangte det, presterte de noen pianissimo-partier som glødet av varme og intensitet. 

Korsang har stått sterkt i Kristiansand mer enn hundre år, knyttet både til operavirksomhet, domkirken og ikke minst frikirken, og andre kirker. 
Med det som bakgrunn blir denne konserten et vitnesbyrd om hva en sterk og levende tradisjon skaper av muligheter. 

Så kan man naturligvis pirke litt og si at enkelte innsatser ble litt frynsete, for eksempel det voldsomme «Aber des Herrn Wort» i andre satsen, der koret slår fast at Herrens ord varer til evig tid. 
Og at man kunne ønsket flere både av tenorer og basser for å finne større balanse i koret. 
Og at sopranene på noen topp-punkt ikke var helt velpolerte. 
Men det blir pirk som allerede sagt, og som helhet var innsatsen mye mer imponerende enn noe annet. 

To velvalgte solister, sopranen Ann-Helen Moen og barytonsangeren Aleksander Nohr, gjorde sine relativt begrensede partier på nydelig vis. 
Særlig likte jeg måten sopranen svingte seg over både kor og orkester og med utsøkt klang og presisjon mot slutten av femtesatsen – «Ihr habt nun Treurigkeit». 

Og som vanlig var KSO den store, gode klangbunn under og bak det hele, med særlig fokus på mørke strykere og mørke klanger denne gangen. 
Dirigent Marko Letonja hadde valgt ganske langsomme tempi i særlig første og andre sats, men det holdt og det ble ro og verdighet av det. 
Og så må jeg avslutte med sopranenes intonasjon i siste sats: 
«Selig sind die Toten» - det er bare så utrolig godt gjort å synge ut den saligheten, så lyst, så høyt og så vakkert – etter mer enn en times hardt arbeid. 
