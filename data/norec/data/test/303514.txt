Vi trenger mer enn dette, Drake
Superstjernen sliter med å samle et helt liv på én og samme spilleliste. 

I heldigitale 2017 er det vanskelig å si hva som skiller et ordinært album fra en spilleliste. 
Likevel er det altså dette «More Life» beskrives som, sammen med et ønske om å kunne være selve soundtracket til livet ditt. 

Akkurat det kommer disse låtene aldri til å bli for meg, og da spesielt grunnet mangelen på en solid, rød tråd. 

Drake vil mye, og er også flink til det meste, men hopper her litt for ofte av før man virkelig har fått satt seg inn i en stemning. 

Men igjen, det er kanskje det som er poenget med «playlist»-formatet? 

Canadieren er på sitt beste når han sper opp sine stadig mer stadardiserte raplåter med afrobeat og sørafrikansk house-inspirasjon på «Madima Riddim»/«Get It Together», flipper J. Lo i «Teenage Fever», og minner oss om sommeren med solvarme «Passionfruit». 

Til tross for mange fine øyeblikk, savner jeg likevel en Drake-utgivelse som virkelig engasjerer fra start til slutt. 
