Pillars of Eternity
Et storslagent rollespill. 

Spillpublikummet har aldri vært mer mangfoldig. 
I tillegg til hordene av unge mennesker som kaster seg over det de nyeste og mest imponerende spillene, finnes en hel generasjon av dem som vokste opp på 80- og 90-tallet som fortsatt tviholder på gamle storheters fortreffelighet. 

77 000 av disse spyttet i 2012 omkring 30 millioner kroner inn i en av de siste årenes mest suksessrike folkefinansieringskampansjer. 
Med den store pengesekken fikk en stor gruppe veteraner fra spillbransjen en ny sjanse til å gjøre det de kan best: 
Å lage et gammeldags rollespill én gang til. 

Rollespillveteranen Josh Sawyer (Icewind Dale og Neverwinter Nights 2) har ledet arbeidet sammen med spilldesignerne Chris Avellone (Fallout 2 og Planescape: Torment), Tim Cain (Fallout og Arcanum) og Adam Brennecke (Fallout: 
New Vegas). 
Om noe tilsvarende skulle funnet sted i filmbransjen ville Ridley Scott, James Cameron, Steven Spielberg og George Lucas gått sammen om et nytt 80-talls science fiction-eventyr. 

«Old school» på alle måter 

Fra fugleperspektivet og brukergrensesnittet, til kampsystemet og historien – Pillars of Eternity bærer med seg alle kjennemerker fra en spillsjanger som i dag domineres av høyintensistetspill som Diablo 3. 

Og for å begynne med det siste først. 
Historien er omfattende, grundig og svært velskrevet. 
Den åpner på sømløst vis for at den som spiller kan ta moralske veivalg i tråd med sin valgte spillfigur, og har timevis med sidefortellinger som kan utforskes etter eget ønske. 

Alt bidrar til at Pillars of Eternity sin historie holder den aller høyeste kvalitet, både litterært og i struktur. 

Du, med din selvskapte hovedfigur, er på vei til en ny by med lovnad om land og et nytt liv på kontinentet Eora. 
På veien rammes reisefølget av et dødelig angrep, hvor du så vidt unnslipper grusomhetene bare for å bli fanget i en overnaturlig storm som vekker magiske egenskaper gjemt i ditt indre. 
Oppvåkningen gir deg muligheten til å se sjelen til andre skapninger, deres tidligere liv og med det en evne til å manipulere dem. 

I din jakt etter svar på hva som har skjedd, avdukes en større konspirasjon som drar fortellingen i stadig mer dramatiske vendinger. 
På din vei må du kjempe, mot folk og fe og monstre, for å bli sterkere og for å utvikle dine krefter. 
Som i de fleste rollespill betyr det å fullføre oppgaver og samle erfaringspoeng. 
I Pillars of Eternity brukes dette til å låse opp flere egenskaper og for å drive historien videre, for vanskelighetsgraden er markant selv på de lave innstillingene. 

Tungt inspirert av penn-og-papir-rollespill 

Måten de ulike yrkene (kriger, barbar, druide, munk, paladin, bueskytter, tyv, trollmann, chanter og cipher) får egenskaper er i stor grad inspirert av «Dungeons & Dragons», et velkjent rollespillsystem. 
Spesialangrep og magiske trylleformularer kan brukes et begrenset antall ganger, noen basert på hver kamp og noen på hver gang du tar en høneblund. 

Det sistnevnte er viktig å ta med i betraktningen i dine eventyr i Eora. 
Medlemmene i gruppen blir slitne av lange eventyr, og jevnlige overnattinger i en teltleir eller i mer luksuriøse etablissement er nødvendige for å hvile ut og få ekstra styrke til de vanskelige kampene. 
Med raske museklikk kan du bytte mellom å ha kontroll over de ulike medlemmene i gruppen, som vises med opptil seks portretter nede til høyre i skjermbildet. 
Her har designerne likevel gjort noen mindre heldige valg for effektene som rammer gruppemedlemmene er ofte vanskelig å få øye på, spesielt om du spiller på en mindre skjerm. 
Også det at du må klikke på hvert enkelt portrett for å få tilgang til spesialangrepene og trylleformularene er tungvint, selv om det er mulig å legge til hurtigknapper. 

Å velge ut de rette egenskapene for din figur når du går opp i nivå, byr på en annen side på store muligheter for fordypning og spesialisering. 
Erfaringspoengene kommer ikke ramlende inn og Pillars of Eternity legger spillopplevelsen frem i et lavere tempo enn mange andre spill gjør i 2015. 
Et grundig forarbeid for hvordan du vil spille med din figur er ikke å forakte, samtidig forsterkes spillopplevelsen av at du også gjennomgår endringer og uventede vendinger sammen med historien. 

Muligheten til å sette spillet på pause når som helst, for å planlegge dine neste strategiske handlinger, senker også tempoet og gir rom til taktisk planlegging. 
Det er helt nødvendig i møte med spillets kraftigste monstre, spesielt på høyere vanskelighetsnivåer. 

En Kickstarter-suksess 

Pillars of Eternity er en praktfull tilbakekomst for en klassisk type rollespill, som i 2015 fortsatt viser seg å ha betydelig magnetisk kraft. 

Snittalderen på dem som kjøper spillet vil etter all sannsynlighet være høy og nostalgifaktoren tilsvarende. 
Men så er også den suksessrike folkefinanseringskampanjen nok et bevis på at verdens spillpublikum aldri har vært mer mangfoldig. 

Les mer om rollespill her: 
