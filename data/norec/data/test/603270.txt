Midtens rike, maktens rike
En velskrevet og opplysende beretning om dagens Kina. 

Det er ikke lenge siden jeg på denne plass anbefalte Kerry Browns bok «Xi Jinping og det nye Kina». 
Litt skeptisk tok jeg fatt på Sun Heidi Sæbøs bok som i stor grad kretser rundt de samme temaene. 
Men jeg er ikke i tvil. 
Skal du lese bare én av disse, er det Sæbøs bok som gjelder. 

De to bøkene har mye felles i omtalen av Kinas leder Xi Jinping, hans vei til makten og plasseringen av ham i forhold til tidligere kinesiske ledere. 

På to områder skiller Sæbøs bok seg fra Browns. 
Hun anlegger et perspektiv på fredsprisen til Liu Xiaobo og de etterfølgende problemene i relasjonen mellom Norge og Kina. 
Det gir tydelig merverdi for norske lesere. 
Men også for andre lesere vil disse perspektivene være interessante. 
Kinesiske lederes vurderinger her viser hvordan tankesettet er på kollisjonskurs med norsk og vestlig tankegang. 

Det andre som skiller bøkene, er rett og slett språket. 
Brown er en god faglig formidler. 
Sæbø er også det, men hun er i tillegg en god journalist og forteller. 
I boken følger vi hennes reise i fotsporene til Xi Jinping. 
Det er et klassisk og enkelt grep, men det fungerer fortsatt. 
Vi får de skildringene av steder og folk som gjør det lettere å ta til seg tiårene med utvikling i et, for de fleste av oss, fremmed land. 

Innimellom opptrer Sun Heidi Sæbø i jeg-form. 
Hun er seg selv, en norsk journalist (med langt over gjennomsnittet gode kunnskaper om politikk i Kina og regionen) som er nysgjerrig og reiser for å finne svar. 
Som leser blir man med på den jakten og nysgjerrigheten. 
