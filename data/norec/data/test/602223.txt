«Ikke i sitt ess»
Anmeldelse av Band of gold på Punkt-festivalen. 

KRISTIANSAND: 
Punkt-festivalen byr ikke bare på eksperimentell elektronisk musikk og remikser. 
Fredag kveld sto nemlig et band som har hatt en travel sommer med spillejobber på festivaler i hele Norge på scenen. 
Dessverre klaffet det ikke helt i kveld. 

Duoen Band of Gold består av Nina Elisabeth Mortvedt og Bigbang/Elephant9-bassiten Nikolai Hængsle Eilertsen. 
I fjor gav de ut et selvtitulert debutalbum til lovord fra kritikerne. 
De mottok til og med Nordic Music Prize for årets beste nordiske album med sin blanding av pop, elektronika og folk. 
I kveld har de også med Peter Estdahl på gitar, synth og koring og Olaf Olsen fra Bigbang på trommer. 

Lyskasterne settes til å illustrere et gitter fremst på scenen, og i bakgrunnen vises abstrakte bilder på lerret. 
Dyktige musikere står på scenen, og de starter det hele med låten "No Way Around". 
Dessverre ødelegges førsteinntrykket av ujevn lyd og en alt for klangbasert vokal. 
Det skulle ikke klaffe helt før under instrumentalpartiene til låten ”Gush”, hvor de virkelig får vist hva de er gode for. 
Når rytmeseksjonen Eilertsen og Olaf kjører på, så groover det hinsides bra. 
Endelig blir vi som publikummere tatt med inn i musikken og spillegleden fra scenen kommer frem når de får lov til å improvisere. 

Synthbass-grooven på deres mest populære låt "But In The Movie Baby" dundrer gjennom lokalet og vokalharmoniene på den fengende låten smeltes vakkert sammen. 
Men det som skulle være et av konsertens høydepunkt, blir ikke helt som den skal. 
Det er fortsatt noe som ikke stemmer og samspillet er ikke helt på topp. 

Konserten avsluttes med låten "Ready", og her demonstrer de atter en gang at Band Of Gold er best når de får gå litt utenfor grensene. 
Forventningene til denne konserten var nok litt for høye og ja, det er ikke lett å skape et like godt lydbilde live som på plate. 
Dette var nok uansett ikke den beste konserten Band Of Gold har fremført. 
