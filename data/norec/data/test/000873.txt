NHL 16
Tilbake på toppen som klodens beste ishockey-spill, men produktplassering svekker opplevelsen. 

«Velkommen til kamp», utbasunerer Mike Emrick og Eddie Olczyk i det NHL 16 starter opp for første gang. 
De to velkjente ishockey-kommentatorene fra den amerikanske kanalen NBC har stemmelagt dynamiske kommentarer, og videosegmenter, som sammen med sveipende tv-bilder fra utsiden av de faktiske arenaene, på tvers av USA, og en tv-likenende innpakning, tar spillopplevelsen ett hakk nærmere virkeligheten. 

Og så er alt nødvendigvis presentert av Honda, og logoen til NBC vises et titalls ganger i løpet av en eneste kamp. 
De kommersielle kreftene har satt et glorete produktplasseringspreg på det som ellers er et ypperlig sportsspill. 

Nettbaserte flerspiller kamper er tilbake 

I tillegg til en allerede svært god spillmotor, har utvikleren EA Canada gitt de mest avanserte spillerne nye verktøy for å øke spisskontrollen på isen. 
Med «Precision Skating» kan de som virkelig vil fordype seg bli enda mer grasiøs på vei mot motstanderens mål. 

For alle vanlige spillere har EA en omfattende «på isen»-guide som gir positiv tilbakemelding på ulike typer angrep og forsvar hver spiller utfører. 
Små hint vises på skjermen i de rette situasjonen, og bredt valg av kontrollmuligheter gjør det lett for nybegynnere å hoppe inn i moroa. 

Det første er svært viktig, for realiteten er at det kun med mange timers trening er mulig å få bukt med alle NHL 16 sine avanserte muligheter. 
Visuelle markører viser hva du skal trykke, og i hvilken retning du bør sikte, alt uten å være et forstyrrende element for mer erfarne spillere. 
I etterkant vil hver spiller også få tilbakemelding på hvordan de gjorde det på isen, med forslag til områder som kan forbedres. 
Presisjonen på denne virtuelle trener funksjonen har, så langt, vært imponerende god. 

Viktigst av alt; 12-spiller kamper over nett, hvor seks kjemper mot seks, er tilbake i NHL 16. 
Online og offline «Shootouts», og drop-in spilling er også svært velkomne funksjoner. 

Både kortspillet Ultimate Team, og manageroppgavene i Be a GM, byr på gode muligheter til variasjon i utfordringene, men hverken av disse er mye oppgradert fra tidligere utgaver av NHL. 

Teknisk briljant på isen, irriterende dårlig utenfor 

Tilbake er altså en rekke muligheter som manglet i fjorårets gode, men magre, første utgave av spillserien på Playstation 4 og Xbox One. 
I år har EA valgt å ikke gi ut NHL 16 på forrige generasjons konsoller, og der i stedet gi ut en forbedret og oppgradert utgave av NHL 15 (selges under navnet NHL: 
Legacy Edition). 

For alle med en Playstation 4 og Xbox One er det bare godt. 
Mulighetene disse konsollene gir er utnyttet godt, og alt fra ansiktsanimasjoner på spillerne til realistiske vindeffekter på draktene og presis spillerkontroll på isen, er godt integrert. 

Overraskende nok hakker spillet mye i menyene. 
Det som er ment som myke og smidige overganger blir irriterende mellomstasjone før neste kamp. 

Dette, og den glorete produktplasseringen til tross, NHL 16 er en reell oppgradering fra fjorårets utgave. 
Årets versjon er også den 25 i rekken, og et imponerende verk i kommersiell spillutvikling, hvor gradvise forbedringer har ført frem til det som er et av de beste sportsspillene gjennom tidene. 

Filmpolitiet har anmeldt en nedlastbar butikkutgave av «NHL 16» på en Xbox One. 
