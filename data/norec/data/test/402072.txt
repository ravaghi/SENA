Anmeldelse av «Natta syng sine songar»:En frekk vandring med døden 

Eksistensielt, morsomt – og et frekt scenisk kunstverk. 
«Natta syng sine songar» er et perfekt vorspiel til Jon Fosses 60-årsdag. 

Den franske regissøren Laurent Chétouane innrømmer det på teaterets nettside: 
Han er ingen fan av Jon Fosse. 

Det ser ut til å ha vært et perfekt utgangspunkt. 
Chétouane løfter frem både den umiddelbare humoren og den eksistensielle dybden i Fosses stykke fra 1997. 
I tillegg har han skapt et helt unikt scenisk kunstverk. 

Det begynner med at den unge mannen (Nils Golberg Mulvik) setter øynene i publikum – og deretter ned i boken han skal lese. 

Det er som en slags samlingsstund. 
Når salen faller til ro, kan forestillingen begynne. 
«Eg held det ikkje ut lenger», sier den unge kvinnen (Marte Engebrigtsen) mens hun går to runder rundt døren som er plassert på scenegulvet. 
Hun snakker slepende, som om hun tullesnakker eller nettopp har trukket en jeksel. 

Disse sceniske grepene etablerer kontrakten med publikum. 
Dette er ikke realisme. 
Det er teater, og, ja, det er lov å le. 

Stygt og fantastisk 

Kanskje er det en slags amatørteatergruppe som har satt seg fore å spille Fosse. 
Ut fra scenografien kan det se slik ut. 
Dørene, tosetersofaen, skrivemaskinen, pianoet og Ikea-vegguret er tilsynelatende tilfeldig plassert på scenegulvet, som om alt er hentet fra naboens garasjesalg. 
Det er både stygt og fantastisk på samme tid. 

Denne teatrale, uhøytidelige rammen går i ett med spillestilen, samtidig som den jo er en anelse realistisk. 
Hos dette paret har det vært hverken inspirasjon, interiørblader eller velmenende venninner. 

Phillip Gladieux’ lysdesign er halve forestillingen. 
Om dagen er skuespillerne i et bølgende lys. 
Om natten er bare lysriggen i taket lyslagt, slik at skuespillerne vandrer i mørket. 
Både lysdesignen, den evige vandringen i scenerommet og det slepende tonefallet er til å bli sjøsyk av. 

Det er et ubehag som står godt sammen med Jon Fosses tekst. 

Hjerteskjærende øyeblikk 

Natta syng sine songar er et slags portrett av en depresjon. 
En ung mann får ikke utgitt bøkene sine, og hans unge samboer blir gal av å bo sammen med ham. 
Fosses tekst er åpen. 
Det er uklart om det bare er mannen som er psykisk syk, eller om de har snakket seg inn i en felles kjeller. 

De sier de samme ordene igjen og igjen, men alt de har av språk er oppbrukt. 

Men så finner den unge kvinnen seg en annen mann. 
Er han faren til barnet i barnevognen? 
Eller er han invitert, litt tilfeldig, for at den unge mannen skal få øynene opp for samboeren på nytt? 

Det er Marte Engebrigtsen som virkelig eier denne krevende forestillingen, hun er stykkets egentlige hovedperson. 
Hun går og går, men kommer seg ikke ut av sitt eget mørke. 
Når katastrofen er et faktum og alt håp er ute, er det som om mørket får en ny mening. 

Den unge kvinnen er ikke lenger saktmodig, men har to små raske tiks. 
Hun legger seg ned på scenegulvet, men hyler ikke melodramatisk. 
Isteden er hun helt stille. 

Det er et hjerteskjærende øyeblikk scenekunst. 

Gå på Fosse-vorspiel! 

Når man leser Cecilie N. 
Seiness’ Fosse-biografi Poet på Guds jord, er det lett å tenke at han har et ufortjent rykte som forutsigbar og minimalistisk. 
I boken sier Fosse at han er en dramatiker for regiteateret, og at det nettopp er de franske og tyske oppsetningene som har vært de mest vellykkede. 

I september arrangerer Det Norske Teatret en Jon Fosse-festival der regissører fra hele verden bryner seg på 60-årsjubilanten fra Strandebarm. 
Det kan bli en ny æra for Fosse i norsk teater. 

Samtidig er Natta syng sine songar et så spennende vorspiel at det setter listen svært høyt for selve festen. 
