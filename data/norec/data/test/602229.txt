«En uforglemmelig kveld»
Det er seks år siden sist Jaga Jazzist besøkte Kristiansand. 
Den gangen var det i anledning utgivelse av det spellemannsprisvinnende albumet "One-Armed Bandit". 
Det gikk gjetord om konserten i etterkant – konserten du burde ha vært på. 
Vi bitre som ikke var der måtte vente lenge før neste sjanse, og nå var den her! 

Jaga Jazzist har holdt på siden 1994 og står som en av de mest sentrale gruppene innen fusjonen mellom jazz og elektronika. 
Nå er de aktuelle med albumet "Starfire" som har høstet lovord fra kritikere. 
Konserten starter med låten "Shinkansen" som bygger seg opp til en overveldende dynamisk eksplosjon. 
Heftige synth-temaer dundrer ut over Odderøya, og som publikummer er det vanskelig å ikke la seg rive med – det groover så heftig! 

Oktetten skaper et tett, variert og komplisert lydbilde som bygges rundt avanserte trommegroover fra Martin Horntveth. 
Bror Lars Horntveth imponerer som bandets hovedkomponist og multiinstrumentalist. 
Samspillet er perfekt og alle briljerer med soloer og viser ren spilleglede. 
De beveger seg gjennom musikkens vanskeligste passasjer med lekenhet. 
Taktskiftene i låten "Big City Music" gjør at publikum streber etter å finne eneren, mens bandet dundrer på. 
Det er en fryd å se på! 

I løpet av konserten får vi høre både nye og gamle låter smeltet sammen med improviserte strekk. 
"One-Armed Bandit", den fengende "Starfire" og de frekke synth-detaljene i "Oban" står som noen av høydepunktene før konserten avsluttes med "Kristiansand Skyline" — omdøpt fra "Oslo Skyline" for anledningen. 

Et fargerikt lysshow og et perfekt fordelt lydbilde er også med på å gjøre dette til en uforglemmelig kveld. 
Dessverre var det litt for få folk foran scenen til å skape den ultimate konsertopplevelsen. 
Kristiansand-publikummet vet tydeligvis ikke sin besøkelsestid. 
Det er en skam at det ikke var flere på Odderøya i kveld! 
