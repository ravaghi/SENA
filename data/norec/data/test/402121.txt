Anmeldelse:Jazz du kan nynne til 

Et rikt og balansert jubileumsalbum fra Helge Lien Trio. 

Helge Lien Trio er en institusjon i norsk jazz, iallfall et betydelig ensemble for vår tid. 
Når de nå utgir album nummer ti, kan trioen samtidig feire 20 år. 

Det er riktignok bare pianist Lien som har vært med hele veien. 
I dag heter bassisten Mats Eilertsen og trommeslageren Per Oddvar Johansen, og da vet alle som kan lese jazz, at sjansene for kvalitet er usedvanlig gode. 

De beskriver musikken på dobbeltalbumet 10 som friere og mer improvisert enn det som har vært vanlig for Helge Lien Trio. 
Går man tilbake til debutalbumet What Are You Doing The Rest 
Of Your Life fra 2001 – der Frode Berg spiller bass og Knut Aalefjær trommer – lar beskrivelsen seg forstå. 
Gjennom årene har det også sneket seg inn en modenhet som kler stoffet. 

Vis tålmodighet 

«Be Patient» er tittelen på første spor. 
Det er en vakker forsiktighet, og et fristende agn å bite på. 
Alle de tre musikerne fremmer en gjerrighet som tjener fellesskapet, før de fortsetter inn i «Popkoral» som forfører med fengende melodilinjer og syngende bass. 
Koralen er lys blå av farge og spretten av vesen. 

Dette er virkelig jazz du kan nynne til. 

Så liker jeg også hvordan trioen legger inn kontraster mellom låtene, uten at tråden ryker. 
«Loose Gore» tegner opp et mørkt felt, før pianoet byr på folketone og trommene jorder musikken i kreativitet. 
Eilertsen spiller med bue og nærmer seg sangen igjen. 
Det låter virkelig vakkert og nærmest søtt, uten å bli klissete. 

Musikalsk tyngde 

Albumet er innspilt i Nilento Studio, beliggende ved et jorde langt ute på den svenske landsbygda. 
Roen på stedet skal ha gitt musikerne en sjelden konsentrasjon og et helt spesielt nærvær. 
Jeg kan bringe videre at samspillet oppleves som inspirert. 

Når de spiller seg varme på «Krystall», får musikken en tyngde jeg gjerne hadde hørt at de ga seg mer tid til å være i. 
Det varer imidlertid ikke lenge før de er inne i andre heftige trekanter. 
På «Falturill» låter musikken både tett og transparent. 
Akkurat den balansekunsten er det ikke alle gitt å mestre. 

At de også tar seg råd til å låte dystert og være litt mer vriene enn i pop-partiene, kler dem godt. 
Helge Lien Trio holder seg uansett langt unna ytterkantene. 
Det de gjør, står ikke tilbake for noen av de mer navngjetne trioene fra vår tid. 

Bredt anlagt historie 

Album nummer to her starter også med en oppfordring: 
«Please Stay». 
Den er skrevet av alle tre, i motsetning til de fleste av de andre låtene som er undertegnet av Lien alene. 
I denne introen står trommer og bass for anslaget, før Lien kommer inn på sparebluss. 

Den korte, originale fortellingen er en av de innadvendte nødvendighetene på albumet. 
De holder den lette melodiøsiteten i ørene. 
Det skal noe til å formidle en så bredt anlagt historie gjennom 20 låter, kun utstyrt med piano, bass og trommer. 

Jeg vil hevde at Helge Lien Trio aldri har levert bedre enn det de tre gjør her. 
Slagkraft, poesi, nerve og dynamikk er elementer i trioens eventyrlighet. 
Per, Mats og Helge burde i grunnen vinne hele kongeriket. 

Helge Lien Trio spiller under Nattjazz i Bergen lørdag 26. mai. 

Hør 

To andre norske trioer vel verdt å lytte til: 

Lekkert håndverk 

Mats Eilertsen Trio 

And Then Comes The Night 

2019 

De spiller musikk som faller naturlig inn i den store ECM-tradisjonen. 
Der inne kreves det noe ekstra for å bli lagt merke til, og det lykkes de med. 
Formen kjenner vi, men nerven i det de gjør, setter seg i opplevelsen. 
Slik skapes innhold. 

På helt nye veier 

Erlend Apneseth Trio with Frode Haltli 

Salika, Molika 

2019 

Den norske folkemusikken er ikke hva den en gang var, og godt er det. 
Her møter Apneseths pizzicatoteknikker siget fra trekkspill og elektronikk, mens gamle arkivopptak lar historien spille med. 
Det er måten elementene forenes på, som avler kvalitet. 
