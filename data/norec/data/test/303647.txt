En av landets definitivt mest undervurderte produsenter
Oslo-produsenten Fredfades solodebuterer med varmende beats for late parkdager. 

Få ting har gledet meg mer i norsk musikk de seneste årene enn suksessen til Mutual Intentions - den Oslo-baserte kompisgjengen som gjennom tålmodig pågangsmot og kompromissløs kreativitet er blitt en skinnende undergrunnstjerne innen flere felt. 

I senteret for det meste av kollektivets arbeid, står som regel Fredfades. 
Som en av landets definitivt mest undervurderte produsenter, var det på høy tid med et soloalbum fra Oppsals store sønn og SP 1200-savant. 

Med tanke på deres årelange samarbeid, føles det bare rett at Ivan Ave starter moroa på åpningssporet «Always». 
Sammen med et utvalg amerikanske rapnavn dukker den internasjonalt anerkjente Telemark-MC’en opp med jevne mellomrom gjennom hele «Warmth». 

Den gode gjestehjelpen til tross, tar Fades selv hovedfokuset via sine både skjøre, obskure og tilbakelente beats – formet av nøye utvalgte lag med sofistikerte samples og sensuelle synthbølger som for alvor sparker i gang årets sommer. 
