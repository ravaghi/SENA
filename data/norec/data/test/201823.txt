Ny kriger i kompaktklassen
Hyundai kutter diesel, men hva gjør vel det? 
Nye i30 innfrir også med nye bensinmotorer. 

I mars dukker det opp en helt nye i30 fra Hyundai, og en ny kompakt-kriger skal ut og slåss om sin plass i den såkalte Golf-klassen. 
Dette er et segment det er fryktelig stor kamp om kundene i, så ingen ting kommer lett. 

I tillegg har Hyundai deres storsatsing Ioniq i samme prisområde, en bil de vant tittelen Årets Bil 2017 med. 

Hyundai-importøren er da også ærlig nok til å innrømme at i30 ikke blir merkets viktigste bil, men har likevel store forhåpninger. 

Ingen diesel 

Når nye i30 kommer på markedet har den norske importøren valgt å skippe dieselutgavene, som det faktisk finnes tre forskjellige utgaver av. 
Det virker som om trusler om dieselforbud ikke bare stopper kundene, men også importørene. 

I stedet har de stor tro på den splitter nye 1,4T bensinmotoren som yter 140 hestekrefter. 

Denne får selskap av den 3-sylindrede lille tassen som yter 120 gamper. 
Vil du ha automat er det uansett ingen valg. 
Da må du velge 140-hesteren. 
Da kan du få den med valgfri 6-trinns manuell, eller en automat med hendler bak rattet for de som ønsker å overstyre girskiftene selv, fra tid til annen. 
Med denne på plass får du også muligheten til å velge forskjellige kjøremodus, uten at det er stor forskjell på noen av disse. 

Strengt tatt anbefaler vi de fleste å velge automaten. 
I det minste om ikke prisforskjellen blir all verden. 

Masse utstyr 

Med tiden har også små og kompakte biler fått alt av utstyr som tidligere bare var å få i større og mer luksuriøse biler, og de koreanske merkene har vært i forkant av denne omvandlingen. 

Nye i30 er rett og slett utstyrt med det meste av hva en kunde i dette segmentet forventer, og for å toppe det hele har den litt til. 

For selv om alle forventer varme i setene, så er det ikke en selvfølge at den har kjøling – eller at de er elektrisk justerbare. 
Alt dette finner du her. 
Det samme med varme i rattet. 
8-tommeren som sitter høyt plassert i midtkonsollen er standard, og gjør det meste av betjeningen veldig ergonimisk, ettersom den sitter såpass høyt. 

I Norge vil naturligvis DAB-radioen være på plass, selv om testbilen kun hadde FM-radio. 

Hyundai har også lagt til alle de tilkoblingsmuligheter du måtte trenge, som Apple CarPlay og Android Auto. 
Systemet har en USB-kontakt for tilkobling eller lading av telefonen, i tillegg til to lighterkontakter. 
Personlig mener vi det burde vært motsatt, med flertall av USB, men det blir en detalj i det hele. 

Til baksetepassasjerene finner du ingen USB-tilkobling, men til gjengjeld kan du skryte av god beinplass, og et sete som er formet godt for opp til tre passasjerer. 
Seteryggene kan legges ned i en splitt på 40/60, om du skal frakte lange ting og personer samtidig. 
Også i bagasjerommet har du god plass, noe egentlig alle bilene i kompaktklassen etter hvert har fått. 

Enkle grep, godt resultat 

Den 1,4-liters turboladede motoren har en ypperlig kraftleveranse. 
Det er ikke lenger bare dieselmotorene som leverer høyt dreiemoment fra lavt turtall, og savnet etter dieselkrefter i det lavere registeret var rett og slett fraværende. 
Vi fikk først en bil hvor turboladeren ikke spilte på lag, men til gjengjeld ble det hele bare strålende da vi fikk en bil som var frisk. 

Velger du bilen med automatgir får du flere forskjellige kjøremodus i tillegg, og du kan selv gire fra hendler bak rattet, om du vil. 

Hyundai og Kia har i stor grad delt litt på oppgavene, hvor Kia skal være den mer sportslige av de to, og Hyundai skal ha litt mer klassisk oppsett. 
Likevel har også Hyundai valgt å stramme opp styringen en anelse, sammenlignet med forrige modell. 
10 prosent ekstra sier de selv, og vi har ingen grunn til å tvile på det, for også styringen er akkurat så direkte, men samtidig anonym som vi forventer at den skal være i en bil som er laget for mengden. 
Likevel er det ingen tvil om at i30 forsatt er satt opp mer til det komfortable, fremfor det sportslige. 

Hyundai har heller ikke latt seg påvirke av mange av konkurrentene, som kjører enkel torsjonsfjæring i bakvognen. 
Det er lett å tenke at bakhjulene bare skal henge etter på en bakhjulsdreven bil, men slik er det slettes ikke. 
De gjør en stor jobb i det totale veigrepet, og Hyundai har heldigvis kjørt på med et multilink-system som er avansert enn de enkle torsjonsløsningene. 

Resultatet er en velkjørende bil, som ikke stikker seg ut i noen retning – prisen tatt i betraktning. 

Sikker som banken 

Konkurranse i dag handler ikke bare om kjøregenskaper og utstyr, men også sikkerhet. 
Aldri før har det gått så stor inflasjon i sikkerheten som det gjør nå om dagen. 

Hovedårsaken er at Euro NCAP, som tester kollisjonssikkerhet og øvrig sikkerhet har begynt å stille strengere krav. 

Om produsentene vil ha gode resultater i testene, er de også tvunget til å levere bilene med mye aktiv og passiv sikkerhet. 
Derfor har også i30 utstyr som autobrems, automatisk lysblending, filskiftvarsler, adaptiv fartsholder til 0 km/t, varsling om kryssende trafikk når du rygger, blindsonevarsler, søvnvarsling og varsling dersom du kjører over fartsgrensen. 
Noe av dette er påkrevd, mens ansdre ting bare er kjekt å ha. 

Det store spørsmålet er egentlig om bilen vil havne på kundenes shoppingliste, for i denne klassen ser det ut til at Golf er bilen som står øverst på alles lister. 
Ikke noe galt i det, men mange andre gode biler blir ikke engang vurdert. 
Det er synd. 

Nordmenn tenderer til å være vanedyr, spesielt nordmenn. 
Særlig når det kommer til bil. 

Prisen er naturligvis også et poeng, og Hyundai har ikke prisene helt klare. 
De sier likevel det mest interessante, for bilen skal starte på under 250.000 kroner for rimeligste modell, som er en enklere utstyrt 1-liter. 
Den skal heller ikke overstige 310.000 kroner, som er en fullt utstyrt 1,4-liter. 

Derfor, sjekk sparebøssa og se hva det holder til. 
Du har i så tilfelle 13 farger å velge mellom. 
