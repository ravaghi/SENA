Et voksent boyband
Stavangerkameratene gjør det så enkelt som mulig med sin allsangvennlige pop. 
Men det enkleste er ikke alltid det beste. 

Kvartetten kan vise til strømmetall og avspillinger på nett som gjør at de antakelig kan se sommeren lyst i møte. 
De skal varme opp for det for lengst pensjonerte boybandet Mods på Viking stadio 16. og 17. juni. 
Dersom alt fungerer da, vil det bli en toppstemning uten like. 

For Stavangerkameratene har allerede en håndfull med hitlåter. 
Og så er de såpass rutinerte og dedikerte at de helt sikkert vil fikse en slik stor setting. 
Kjartan Salvesen vant i Idol i 2004. 
Tre år senere gjorde Glenn Lyse det samme. 
Tommy Fredvang har vært med i X-factor, og Ole Alexander Mæland i The Voice. 
De fant hverandre da de ble bedt om å opptre i forbindelse med volleyball-VM. 
Da gjorde de sin norske versjon av Avicii's «Wake Me Up». 
Det ga Stavangerkameratene mersmak. 

Dette er først og fremst en liten bunke med fengende og enkle poplåter der den vokale kompetansen til bandet gjør at det ikke blir helt krise. 
For låtene er litt for forutsigbare og identitetsløse. 
De klarer ikke helt å sette sin egen signatur i mylderet av klisjeer og floskler. 
Den beste låten er kanskje «Bare så du vett det», som vi får i to versjoner her. 
Den akustiske er den beste, der kvartetten bare blir akkompagnert med piano. 

En annen liten godbit er den smektende balladen, «Eg vett at du såg på meg», mens «Du lure ikkje meg» er i billigste laget. 
Dette handler mest om allsangvennlig pop som ikke tåler de dype analysene, men det kan hende de treffer et stort publikum. 
Vi som ønsker noe mer, noen flere smarte trekk og finesser, får høre på noen andre enn Stavangerkameratene. 
