«Wisting»:Seriemorderjakt i Larvik 

«The Matrix»-stjerne og Sven Nordin jakter på en seriemorder som har unge blondiner som favorittoffer. 

Den norske serien i ti deler er skapt av sørlendingen Trygve Allister Diesen og Kathrine Valen Zeiner, og baserer seg på bøkene «Hulemannen» og «Jakthundene» av Jørn Lier Horst. 
Det er også noen sørlendinger som spiller i serien, som det nye stjerneskuddet Thea Sofie Loch Næss fra Kristiansand. 

Et lik blir funnet under ei gran, og det viser seg å være en amerikaner. 
I kofferten hans ligger gamle avisutklipp som omhandler en seriemorder. 
Kan det være at en amerikansk seriemorder faktisk skjuler seg i Norge? 
William Wisting (Sven Nordin) er en hardtarbeidende politietterforsker i Larvik. 

Kona døde for et år siden, og barna er voksne. 
Datteren Line (Thea Green Lundberg) jobber i VG og er hjemme for å lage en featuresak om en gammel avdød nabo, men researchen hennes leder henne i en uventet retning. 
Det nærmer seg jul og Wisting må sjonglere etterforskningen, barna og FBI (Carrie-Anne Moss) som har jaktet på morderen i tjue år. 

Plottet er ganske komplisert og det tar tid å få alle brikkene plassert på brettet, men det er også noe av det som gjør det interessant og driver historien fremover. 

Lines parallelletterforskning bidrar også til økt spenning. 
Tidvis er det litt kunstig og platt dialog og ikke alle hendelsesforløp fremstår like troverdig, men i den store helheten er det bagateller for etter de fire første episodene vil jeg absolutt se mer. 
