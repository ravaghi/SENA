- Det svinger av en annen verden
Hvitmalt Gjerde med karrierebeste. 

ALBUM: 
Noen ganger mistenker man at enkelte rett og slett har falt i rock’n’roll-gryta som barn. 
Slik er det med Hvitmalt Gjerde-gjengen. 
Det er nemlig noe befriende spontant og intuitivt over musikken deres. 
Det kan virke som den kommer som en ryggmargrefleks når gutta gyver løs på instrumentene sine. 

De er fortsatt ikke veldig gamle karene, men de spiller surf med fingerspissfølelse og naturlig autoritet. 
Veldig ofte blir det epokepastisj når samtidige band gir seg i kast med gamle oppskrifter, men her får låtene leve sitt helt eget, naturlige liv. 

Mye av hemmeligheten ligger nok i at bandet synger på klingene bergensdialekt, noe som gir dem personlighet og særpreg. 
I tillegg skriver de gode og finurlige tekster som er både morsomme og lett å leve seg inn i. 
Noe som dessverre ofte er en mangelvare hos mange av dagens rockeband. 

«Våken» er bandets tredje plate og et byks opp fra den fine men litt uforløste «Ville Venner» som kom for tre år siden. 
«Våken» er betraktelig løsere i snippen - mer humørfylt og energisk. 
Ikke minst sprer den seg bredere musikalsk. 

«Våken nå» er widescreen indie-pop med høyt tempo og duvende bassganger. 
Hadde The Cure sunget på norsk på midten av 80-tallet, hadde nok resultatet vært i nærheten av dette. 

«Slått ut», platas kanskje beste låt, er en hals-over-hode rocker som demonstrer at det ikke bare er trommer og bass som er viktige groove-redskaper. 
Det svinger rett og slett av en annen verden av gitarspillet her. 

«Varm natt» er hjertevarm balladerock av fineste sort, mens «Glamour» er dansegulvmoro som er like smittsom og tiltalende i dag som den ville vært på et skoleball på midten av 60-tallet. 

«Våken» er et fantastisk velklingende og forbilledlig produsert album som alltid tar de riktige valgene enten det trekkes i retning psykedeliaen eller man serverer renskåret og enkel tregrepsrock. 

Skal vi ikke bare konstatere at det er Hvitmalt Gjerdes sterkeste hittil i karrieren? 
