Krast om den polske landsbygda i Berlinale-vinneren «Ansiktet»
En velspilt Sølvbjørnvinner med distinkt filmspråk, men må «vanlige folk» fremstilles som idioter hele tiden? 

Polen befinner seg dypt inne i en nasjonal kulturkonflikt, og få har som filmskaperen Malgorzata Szumowska speilet denne identitetskrisen. 
I hennes nye film befinner vi oss på den polske landsbygda, langt fra den «kultureliten» hun er en del av og har laget film om før. 

Hun fanger effektiv vår oppmerksomhet i starten med en uvirkelig sekvens fra et supermarked, der folk går amok for å karre til seg restene av et pristilbud på flatskjermer. 
Vi blir med en av dem, Jacek, tilbake til bygda. 
Her bor han sammen med sin dysfunksjonelle og religiøse storfamilie. 
De får nyte godt av flatskjermen. 
Der kan moren følge med på de siste formaningene fra den katolske kirken, som har et godt grep om dette lokalsamfunnet. 

Ja, så solid er grepet, at de mener å stå i et spesielt forhold til Jesus, og holder på å bygge verdens største statue av Kristus oppe på en høyde. 
Målet er selvsagt å slå Rio de Janeiro. 

Mister ansiktet 

Det er på statuen at Jacek har sin arbeidsplass, som sliper. 
Han er et vandrende paradoks, akkurat som Polen. 
På ene siden er han trofast mot lokalsamfunnet og kirken, på andre siden regnes han som bygdas rebell. 
Han lytter til metallrock og har en vag drøm om å komme seg vekk. 
Hans søster ber ham innstendig om å søke lykken et annet sted, fanget som hun er i et mistrøstig ekteskap. 
Men for sent. 

En dag på jobb faller Jacek ned i dypet av Jesus-statuen og overlever så vidt. 
Vi får ikke se hvordan han blir skadet, men opplever redningsaksjonen gjennom hans øyne, helt uten lyd, til vi befinner oss på sykehuset. 
Der fastslår legene at han trenger omfattende kirurgi. 
Det er her filmen tar en ny vending, fra det øyeblikket Jacek får et nytt ansikt og skal rehabiliteres på hjemstedet. 

Det er da han får testet lokalmiljøets nestekjærlighet og solidaritet. 
Regissør Szumowska er ikke akkurat nyansert i sin skildring av folks smålighet og trangsyn. 

Forblir en gåte 

Særlig moren til Jacek får problemer med sønnens nye ansikt, og tror han er blitt en demon. 
Og folk flest, inkludert Jaceks kjæreste, vil ikke ha noe med ham å gjøre. 

Verst svir det at offentlige myndigheter bryr seg mest om hvordan Jaceks ulykke berører fremdriften på arbeidet med Jesus-statuen. 
Den lokale presten henter inn kollekt til inntekt for hans medisinske behandling, men ender til slutt med å putte det i egen lomme. 
Sjelden har den katolske kirken i Polen blitt så filleristet av en filmskaper. 

Omgitt av så mye dårskap og uforstand, er Jacek nødt til å bli vår helt i dette dramaet, og han takler motgangen med en slags stoisk resignasjon. 
Det er det som gjør ham mest interessant. 
Ellers har han få drømmer eller synspunkter han ser poenget med å lufte for oss, og forblir en gåte. 
Dette er tilsiktet, og gjør at vi må støtte oss enda mer på de rundt ham. 

Fordomsfull? 

Jeg skulle ønske Szumowska hadde vært sjenerøs nok til i det minste å gjøre én person i omgivelsene rundt Jacek likandes. 
Søsteren er i det minste sympatisk innstilt til broren, men hun er konstant indignert. 

Det er ingen tvil om at Szumowska er en sentral kronikør av det moderne Polen, og har overbevist med filmer som Body. 
Hun skaper suggererende bilder som ikke nødvendigvis skal forstås bare på én måte. 

Denne filmen, som hun i fjor vant den gjeveste prisen på Berlinalen for, har noen av de samme kvalitetene, men er ikke helt forløst. 
Som en annen kritiker sa etter premieren på Berlinalen: 
Ved å portrettere alle Jaceks sambygdinger som fordomsfulle idioter, står hun i fare for å innta samme holdningen de viser overfor ham. 
