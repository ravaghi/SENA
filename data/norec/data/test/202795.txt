TEST:Ford Edge, ny og spennende stor-SUV 

At SUV er populært i Norge, vet vi. 
Men også i Europa er det det raskest voksende segmentet. 
Det tar Ford konsekvensen av. 

Ford er en av produsentene som virkelig var blant SUV-pionerene i USA med sin Explorer. 
Men i Europa kom de sent på banen, med første generasjon Kuga i 2006. 

Nå satser de imidlertid friskt og gjør europeere av modeller de har hatt på paletten en tid allerede. 
Den lille SUV-en EcoSport, som vi nylig omtalte, er allerede introdusert hos oss og nå er turen kommet til den største av trioen som vil være Fords SUV-lineup fremover. nemlig Ford Edge. 

Målet for Ford er å selge 200.000 SUV-er i Europa innen 2016, noe som i så fall vil bety en salgsvekst på 200 prosent sammenlignet med tallet fra 2013. 

Endelig kommer den 

Edge dukket opp på radaren vår første gang i 2005 og nå er det altså duket for en introduksjon her hos oss. 
Vi annonserte den for øvrig allerede i 2012, men det var forrige generasjon. 
Den vi ser her er en helt ny og større Edge, som ble introdusert i Nord-Amerika for et drøyt år siden. 

Amerikanerne ser på denne som en kompakt SUV, men her går den inn i den største klassen blant folkesuvene eller crossoverne - der vi også finner biler som Kia Sorento og Hyundai Santa Fe. 
De to nevnte bilene tilbys imidlertid også med en tredje seterad, noe Edge ikke får bortsett fra på det kinesiske markedet. 

Ford henviser til sine flerbruksmodeller S-Max og Galaxy for dem som trenger en 7-seter. 
Disse er jo også nå tilgjengelig med firehjulsdrift 

Stor og stilig 

Edge er 481 centimeter lang, 193 centimeter bred og 170 høy - det er med andre ord en håndfull i trange bygater og i parkeringshus dette her. 

Til gjengjeld får man innvendig plass så det burde holde for de fleste. 
Både benplass og klaring over hodet er svært gode på bakseteplass og bagasjerommet er dessuten både svært romslig - 600 liter - og praktisk i utformingen. 
Og dette til tross for reservehjulet under gulvet. 

Designmessig synes vi Ford har lykkes med å gi den en stilig og elegant form med kledelig passe tøft oppsyn. 
Linjeføringen er renskåren og relativt tidløs og burde greit motstå tidens tann. 

Innvendig er det typisk Ford, men heldigvis oppgradert i forhold til de relativt rotete førermiljøene de ofte tilbød for noen år tilbake. 
Det er per i dag Sync 2 som gjelder på multimediasiden, et system som har sine gode sider - spesielt stemmestyringen - men som fremstår som utdatert hva angår øvrig ergonomi og skjermoppløsning. 

Vi opplever det heller ikke som overvettes intuitivt, men det skal det snart bli en endring på - til høsten introduserer Ford Sync 3 og det systemet får première nettopp på Edge. 

Bare diesel 

Vi testkjørte begge de to motorene og de to utstyrsnivåene som kommer til Norge. 
Det betyr 2,0-liters dieselmotorer (velprøvde Duratorq-maskiner), på 180 og 210 hestekrefter og utstyrsnivåene Titanium og Sport. 
Førstnevnte kommer med sekstrinns manuell girkasse, mens 210-hesteren får 6-trinns PowerShift, som er Fords dobbelkløtsj-automat. 
Dessverre er ikke automat tilgjengelig på 180-hesteren, uvisst av hvilken grunn. 

Edge leveres med forhjulsdrift i en del markeder, men får firehjulsdrift som standard hos oss. 
Det er den såkalte intelligent AWD vi kjenner fra Mondeo og S-Max, blant andre. 
Vi fikk anledning til å teste den litt i en slags offroad-light-løype i skogen og fungerte tilfredsstillende der. 

Sterke der det trengs 

Av de to motorene opplevde vi ikke den store forskjellen og vi kjørte dem på litt forskjellige typer veier. 
Spesielt spreke er de ikke, men har godt med trekkraft i mellomregisteret, noe som gir gode forbikjøringsegenskaper. 
0-100 på rett under ti sekunder er greit nok og motorene vil oppleves som godt tilstrekkelige for de fleste. 

Noe særlig til punch oppleves derimot ikke, men dette henger samtidig sammen med den lineære kraftutviklingen, noe som blir stadig vanligere på moderne motorer. 

For vår del ville vi valgt Sport-versjonen med 210 hester om vi hadde budsjett til det - da snakker vi tross alt 657.000 kroner, men det inkluderer jo da automatgir og den adaptive styringen vi satte pris på, og som vi savnet i Titanium-versjonen med 180 hester og manuell kasse som er innstegsversjonen. 

Kjører godt 

Kjøreopplevelsen ellers bar preg av at det er en komfort-orientert bil men med overraskende gode kjøreegenskaper til tross for en litt nummen styrefølelse på Titanium-utgaven. 
På småsvingete veier merkes det at bilen er stor og tung hvis man presser den litt, men den svinger rimelig flatt - ingen «amerikanske» krenge- og gyngetendenser å snakke om. 

Komfortnivået er bra. 
Særlig det lave støynivået vil mange sette pris på. 

Viktigste støykilder under testkjøringen var motorene ved høy belastning og vindsus i hastigheter på over 160 kilometer i timen (selvfølgelig på Autobahn med lite trafikk). 
Men selv disse var holdt svært lavt og helt opp i toppfart på samme Autobahn kunne en vanlig samtale føres uanstrengt. 

I tillegg til laminering og støydemping, henger dette sammen med innføringen av aktiv støydemping, som baserer seg på samme teknologi som støydempende hodetelefoner. 
Bilen har tre mikrofoner montert i taket og disse oppdager forstyrrende lyder fra motoren og forutser normale lyder som motor og vindstøy. 
Deretter reagerer de på uønskede lyder før de blir generert. 

Helt lydløst blir det selvsagt ikke, men det gir et veldig behagelig lydnivå i kupéen. 

Ikke billig - men svært velutstyrt 

Ford Edge er en storbil og en av toppmodellene i Ford-programmet. 
Prisen blir deretter. 
Og selvsagt kan 600.000 kroner i innstegspris se stivt ut for det som tross alt er et «folkelig» bilmerke. 
Men det må tas hensyn til at Ford har valgt å gi Edge et svært omfattende standardutstyrsnivå. 

Edge Titanium har blant annet som standard navigasjon med Sync 2 (Sync 3 kommer fra september), og 8-tommers berøringsskjerm, parkeringssensorer foran og bak, ryggekamera og 19-tommers aluminiumsfelger, konstantfartsholder med såkalt «intelligent» hastighetsbegrenser, filskiftevarsler med filskifteassistanse og nødbremssystemet Active City Stop som gjenkjenner og stopper for fotgjengere - også som standard. 

På komfortsiden inkluderer standardutstyret blant annet nøkkelfritt system, automatisk bakluke med håndfri åpning/lukking (man sveiper foten under hekken på bilen), oppvarmet frontrute og ratt og den aktive støykontrollen. 

Utstyrsnivået Sport kommer i tillegg med utstyr som 20-tommers alufelger, adaptiv styring, noe mer sportslig oppsett på fjæringen, mer sporty styling som firkantet dekor på enderørene samt lakkert frontfanger, bakfanger og sidelist. 
Dessuten får Sport-graden Sony Navigasjon med Premium Sound System. 

For de 12.000 kronene ekstra er vi ikke i tvil om at vi ville valgt Sport-nivået. 
Større felger og en anelse strammere fjæring går heller ikke nevneverdig utover komfortnivået, såvidt vi kunne finne ut. 

Adaptiv styring 

Vi satte spesielt pris på den adaptive styringen - standard på Sport - som kontinuerlig justerer forholdet mellom ratt og drivhjul. 

En elektrisk motor i rattstammen gjør det lettere å manøvrere bilen i lave hastigheter og i trange gater, samtidig som vi opplevde at det ga en mer presis styreopplevelse i høye hastigheter. 

Og mens vi er inne på utstyr: 
Noe de vil sette pris på som noen gang har punktert, for så å oppdage at det bare er et skumbasert reparasjonssett i bilen, er reservehjulet, som også er standard på begge versjoner. 
Riktignok av den midlertidige typen, men det kan i enkelte tilfeller gjøre stor forskjell. 

Til begge modellene kan kundene dessuten velge fra en rikholdig liste av tilleggsutstyr. 

Verdt en femmer 

For å konkludere: 
Ford Edge er en real storbil, gir mye plass, utstyr og god komfort for pengene. 
Særlig lydnivået satte vi pris på. 
Motorisering er passe, uten å imponere spesielt og vi ville valgt den adaptive styringen uten å nøle. 
Vi var litt skeptiske før prøvekjøringen, men er blitt overbevist om at dette, tross enkelte lyter er en bil som fortjener sin plass i det øverste folkesuv-sjiktet. 

Og valget de har tatt med å la være å tilby rimelige, men dårlig utstyrte versjoner til lokke-pris mener vi har fordelen av ærlighet, selv om denne samtidig er forbundet med en viss risiko. 

De første bilene er forventet til Norge i mai/juni, med kundeleveranser fra sensommeren. 

Alle bildene: 

Reiseomkostningene til denne reportasjen er dekket av importøren. 
Les mer her 
