Sitrande spenning i japansk thriller
Forfattaren har skrive ein krim som fortel mykje om japansk kultur. 

Hirohito døydde i 1989, det 64. året han var keisar i Japan. 
Same året opplevde eit foreldrepar i prefekturet D (Tokio) at ei sju år gamal jente blei kidnappa, og politiet greidde aldri å kome til botnar i saka. 
Verst av alt, etter at løysepengane var levert ut, blei jenta funnen død. 

14 år seinare, i 2003, blir dottera til Yoshinobu Mikami, presseansvarleg i politiet i prefekturet D, borte. 
Truleg har ho rømt, men kvifor skal eg ikkje røpe. 
Faren har tidlegare vore etterforskar på politistasjonen. 

Den uløyste saka frå 1989 held på å bli forelda då Mikami nokså tilfeldig oppdagar at det er noko som ikkje stemmer. 
Noko svært alvorleg. 
Han startar, varsamt, ei nærare gransking av saka – og sakshandsaminga. 
Det han finn er, mildt sagt, forferdeleg. 
Uhyrleg er nok eit meir dekkande ord. 

Stort meir om det konkrete plottet skal eg ikkje avsløre, men eg må kommentere sjangeren boka har fått av forlaget, «Thriller». 
Du må lese fleire hundre sider før sjangernemninga Thriller» passar. 
Men, når det omsider skjer, blir boka både sabla spennande – og svært gripande. 

Forlaget opplyser at boka selde vel ein million eksemplar dei første fem dagane då ho kom ut i Japan i 2012. 
Det overraskar meg eigentleg ikkje. 
Før forfattaren skaper sitrande spenning, formidlar han masse basiskunnskap om det moderne Japan, om til dømes tradisjonelle maktpyramidar, tradisjonsbundne forhold mellom kvinner og menn og andre spesielle sider med både det tradisjonelle og det moderne Japan. 

Når eg no nærmar meg ein konklusjon om boka til Hideo Yokoyama, må eg, dessverre, konstatere at boka er altfor lang. 
718 sider er, i alle fall etter mi meining, minst 250 sider for mykje. 
Eg har registrert at mange bokmeldarar dei siste åra har, som eg, peika på at mange krimromanar er altfor lange. 
Når det er sagt, må det definitivt leggast til at Yokoyama er profesjonell. 
