Krim frå ein oppegåande filmskapar
Boka har eit oppsiktsvekkande godt plot og spennande hovudpersonar. 

Eg begynte lesinga av denne krimboka med ein god del skepsis. 
Greni er godt kjend som skapar av ei rekke kortfilmar – og ein spelefilm som eg ikkje har sett. 
Etter 100 sider ,var det meste av skepsisen borte, etter 250 sider var eg hekta, og resten av boka, på rundt 480 sider gjorde at eg ikkje fekk lagt meg før klokka nærma seg to ei natt. 

Litt om den konkrete handlinga, som er lagt både 1960/1970-talet i Sverige (Töckfors) og til vår eiga tid, mest i Ørjeområdet. 
Maren Bjerke, meir eller mindre synsk, bestemmer seg for å slutte i TV-serien «Syner», og flytter tilbake til byen der ho vaks opp. 
Her får ho besøk av svenske Beata Vargstjerna, som opplevde at mannen ho var forlova med forsvann sporlaust dagen før bryllaupet. 
Kan Maren hjelpe henne å finne ut av mysteriet? 
Det vil ho, men det er mest fordi ho litt etter litt forstår at Beata hadde eit forhold til faren som døydde då ho var lita. 

Endå meir skremmande, ho er ikkje den einaste som leitar etter sanninga om det som skjedde for vel 50 år sidan. 
Verst, nokon er villig til å drepe – fleire gonger – for å hindre at fakta kjem fram. 
Maren Bjerke er absolutt i foresona. 

Rett ut sagt, boka er oppsiktsvekkande god! 
Det er ikkje vanskeleg å lese seg til at forfattaren – i botnen – har rutine i det å fortelje med bilde. 
Med kamera og film. 
Eg vil bli svært overraska viss ikkje manuset endar som film. 

Men det er meir her, meir å glede seg over. 
Greni greier å skape personlegdomar – både kvinner og menn – som heng på greip psykologisk. 
Det gjeld spesielt den synske Maren som litt etter litt står fram som ein svært interessant personlegdom. 
Skildringa av Sverige og Noreg på 1960- og 1970-talet er også godt litterært handverk. 

Når eg ikkje endar med 6 på terningen, skuldast det at forlaget burde ha sørga for å stramme inn litt – særleg i starten. 
