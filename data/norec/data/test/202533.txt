Den er lydløs, solid og slår konkurrentene på pris
En av de norskeste PC-ene på markedet. 

I et tøft marked har den norske PC-produsenten Multicom funnet en lønnsom nisje: 
Gaming-maskiner. 
Men selskapet har også noen lekre ultraportable PC-er i sortimentet, flere av dem har fått gode skussmål i tester her på Dinside. 

Produksjonen av disse maskinene foregår hos OEM-produsenter i Asia, mens konfigurasjon av minne, SSD/harddisk og operativsystem skjer på Multicoms anlegg på Åmli i Aust-Agder. 

Fin pris, også med operativsystem 

Skjerm: 
14 tommer, FHD IPS-skjerm, matt (1920 x 1080 piksler) OS: 
Valgfritt. 
Vi testet med Windows 10 Home norsk Prosessor: 
Intel Core m5-6Y54 Grafikk: 
Intel HD 515 RAM: 
8 GB (maks 8) SSD: 256 GB Nett: 802.11ac, Bluetooth 4.0 Tilkoblinger: 2 stk USB 2.0, 1 stk USB 3.0, 1 stk USB-C (USB 3.0), micro-HDMI, minijack for lyd inn/ut, kortleser for microSD Størrelse: 340 x 232 x 14,9 mm Vekt: 1,49 kg 

Denne gangen har vi sett nærmere på modellen Alvida K35, som er en slank 14-tommer på 1,49 kg til 6.795 kroner. 
Det er samme vekt og omtrent samme prislapp som Acer Swift 3, som vi nylig kronet med terningkast 6. 

Merk imidlertid at Alvida leveres uten operativsystem. 
Dette må du besørge selv, eventuelt kan du få den levert med ren Windows 10 ferdig installert for totalsummen 8.284 kroner. 
Det er fortsatt en bra pris for denne konfigurasjonen. 

Ser kostbar ut 

Eksteriørmessig er den svært lik mange ultrabooks i premium-segmentet, ofte priset til 10.000 kroner eller mer. 
Det er benyttet matt, blågrå aluminium over det hele - også rundt skjermen, rundt tastaturet og bunnplaten. 

Leddet mellom skjermen og tastaturdelen er langt og virker meget solid. 

Bunnplaten er glatt, det er ingen åpninger for luftkjøling her, kun to høyttalere i forkant som dessverre byr på temmelig spinkel lyd. 

Maskinen er relativt godt utstyrt hva gjelder tilkoblinger, disse sitter på venstre og høyre side. 
Vi skulle ha ønsket at USB-C-porten støttet høyere hastigheter enn USB 3.0, og det hadde ikke gjort noe om kortleseren støttet fullstørrelses SD-kort og HDMI-utgangen var full størrelse - men dette er ikke helt uvanlige kompromisser på PC-er i dette segmentet 

God skjerm 

Skjermen måler altså 14 tommer. 
Vi har lenge etterlyst flere 14-tommere på markedet, og i det siste har det dukket opp flere modeller. 
Det mener vi er på høy tid, til glede for alle som synes 13,3 blir litt for lite og 15,6 litt for stort. 

Den matte overflaten og et godt IPS-panel kombinert med bra lysstyrke, gjør den ideell til bruk under vanskelige og skiftende lysforhold, også fra spisse vinkler. 
Det er også langt mer behagelig å se film på denne skjermen, spesielt de mørke scenene, enn på skjermer med enklere panel og/eller blank overflate. 

Helnorsk tastatur - en sjeldenhet i konsumentmarkedet 

Tastaturet er baklyst og helnorsk. 
Sistnevnte hører med til sjeldenhetene i konsumentmarkedet. 
Det i seg selv er et stort pluss, mener vi. 

Videre er tastaturet også behagelig i bruk. 
Tastene er ganske høye, faste og responsive, og støyer lite under bruk. 
Det er litt svikt i midten av tastaturplaten hvis du trykker hardt, men det er ikke noe vi har merket i særlig grad. 

Pekeplaten under tastaturet er passe stor, har integrerte felter for venstre/høyreklikk, og avgir kun en lav lyd under trykking. 
Den støtter også flerberøring og såkalte «gestures», som gir mulighet for å foreta en rekke hurtigoperasjoner: 

Slik yter den 

På innsiden sitter en Intel Core m5-6y54 dobbelkjernet prosessor. 
Dette er en svært strømgjerrig prosessor som holder seg kjølig nok til at den ikke trenger aktiv kjøling (les: vifte). 
Takket være at PC-en leveres med SSD og uten optisk drev, er den helt lydløs, uansett hvor hardt du kjører den. 

Passmark poeng: 
1476 CPU: 
2398 GPU (3D): 
488 SSD l/s: 560 MB/337 MB pr sek Batteri video: 501 min 

Prosessoren tilhørte sjette generasjon Core-prosessorer, og ytelsen ligger temmelig langt bak det du kan forvente av den sjuende generasjonen, som er gjeldende nå (Kaby Lake-generasjonen. 
Vi har allerede testet en maskin med arvtakeren, Core i5-7y54, som varter opp med vesentlig bedre CPU/GPU-ytelse, som du ser av diagrammet under: 

Forskjellene er ikke så merkbare ved enkel bruk, som surfing, epost, videotiting og lignende, men ventetiden kan være vesentlig lengre på tyngre oppgaver, som avansert bilde- og videobehandling og multitasking. 
Er dette ting du gjør mye, vil vi faktisk anbefale deg å gå for en PC med nyeste generasjon Core i5 / i7-prosessor, eventuelt enn fullblods Core i5 / i7 fra forrige generasjon. 

SSD-en er SATA-basert. 
Lesehastigheten er god, men skrivehastigheten er litt lavere enn vi hadde forventet - men fortsatt tre ganger så kjapp som en gjennomsnittlig harddisk. 

Det er samtidig verdt å merke seg at PC-en ble testet med en ren Windows-installasjon, uten alskens rusk og rask fra tredjepart. 
Det er også med på å gi deg en mer snappy opplevelse, uten sprettoppvinduer og uønskede bakgrunnsprosesser som kan i verste fall stjele mye maskinkraft. 

Batteritiden er også absolutt godkjent. 
Vi strømmet video fra YouTube i totalt 501 minutter, noe som tilsvarer 8 timer og 21 minutter, nesten identisk med Acer Swift 7. Multicom hevder 10 timer med variert, lett bruk, noe vi tror er litt i overkant. 
Men rundt 9 timer bør absolutt være mulig å klare. 

Ladetiden er også godkjent. 
29 prosent etter en halv time er veldig bra, 51 prosent etter én time er omtrent som forventet. 

Konklusjon 

Multicom Alvida K35-EAFB1 

Dette er uten tvil en meget god PC. 
Byggekvalitet, tastatur,skjerm og batteritid, er alle faktorer som taler for en klar femmer på terningen. 
Også maskiner med samme prosessor og sammenlignbare spesifikasjoner for øvrig, koster vanligvis vesentlig mer, ifølge Prisjakt. 

Er du ute etter en solid, lydløs PC til lett bruk, er dette dermed kanskje det aller beste kjøpet akkurat nå. 

Men det er et men, og det er prosessoren. 
Den tilhører forrige generasjon m-serie fra Intel, og byr på temmelig mye lavere ytelse enn tilsvarende fra den nye Kaby Lake-generasjonen. 
Det må samtidig tas i betraktning at det foreløpig er svært få PC-er i markedet med den nye prosessoren, og de få som finnes er dessuten dyrere enn Alvida K35. 

Maskinen redder til slutt en femmer på terningen, men få med deg plussene og minusene i boksen over til høyre, samt testene av de to andre, lydløse PC-ene før du bestemmer deg: 
Acer Swift 7 og Acer Spin 7. 
Vi forventer dessuten at det vil komme en rekke flere lydløse modeller basert på Kaby Lake-generasjonen i tiden som kommer. 

Her finner du lenker til PC-ene vi har testet så langt i år: 
