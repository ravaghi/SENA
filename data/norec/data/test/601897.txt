En ny favoritt
«Cult Drugs» er en heftig kraftpakke full av energi og fengende låter. 

Det har gått fem år siden sist vi fikk et studioalbum av bandet Blood Command fra Bergen. 
Heldigvis har vi ikke ventet forgjeves, for «Cult Drugs» er en heftig kraftpakke full av energi og fengende låter. 

Bandet kjører på fra første stund med nådeløs og hardtslående hardcore punk-pop. 
Siden sist har vokalist Silje Tombre blitt erstattet av Karina Ljone. 
Det er ingen lett oppgave å ta over, men Ljone er den perfekte arvtaker. 
Hun leverer alt fra melodiske sanglinjer til scream og perkussive rop på mesterlig vis – hun får bandet til å låte bedre enn noensinne. 

Resten av bandet har også bevegd seg videre og viser et breiere sjangeruttrykk. 
Singelen «Quitters Don´t Smoke» er fargelagt med massiv synth og funky rytmer. 
Låtene «Nervous Laughter» og «Purple Shrouds» har gitt plass til trompeten av alle ting, og favoritten «Initiation Tape #1» har et slør av 80-talls synth og hip hop. 
Men gjennom hele utgivelsen bevarer de det radiovennlige uttrykket sitt. 

Blood Command leverer et gjennomarbeidet album uten svake spor og med kommersiell appell. 
Noen ganger kunne man ønske de var enda mer vågale i valgene sine, men dette kommer til å bli en publikumsfavoritt, og ikke minst en P3-favoritt. 
