Noenlunde skuddsikkert
Mikhael Paskalev ønsker sommeren velkommen med nok en selskapelig låt. 

Er det en artist som klarer å lage fengende låter, er det Mikhael Paskalev. 
Musikken har fått flere enn han selv til å danse i undertøyet. 
I anledning hans kommende album, som blir hans første etter What’s Life Without Losers fra 2013, har han brukt dvalen på å tilføre mer lekent 80-tall i monitoren. 

Paul Simon-inspirasjonen står sterkt i «Shotgun», som åpnes med et riff som til forveksling ligner på Full House-introen. 
God stemning-faktoren i lydbildet er uironisk like høy som i serien. 

Låta skildrer en destruktiv karakter Mikhael faller pladask(alev) for, men som egentlig ikke har så mye å tilby han. 
En romantisering av at forholdet skal være like glamorøst som på film scorer høyt på klisjéskalaen av overbrukt tematikk. 

“Shotgun” fremstår kaotisk idet han prøver for mye i en sjanger som burde holde seg innenfor enkle rammer. 
Han klarer det dog bedre på «Witness», hvor riffene ikke går inn i hverandre på en like formløs måte som her. 
Det lekes mye med nye lyder og ideer, men joviale Paskalev feiler i forsøket å samle trådene til en helhetlig låt. 
