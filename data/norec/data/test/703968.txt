Dro til Nashville for å søke lykken
En ny countrydronning kan være på vei. 

Janis Joplin tok Kris Kristoffersons "Me and Bobby McGee" til nye høyder, utgitt i 1971 etter hennes død. 
Margo Price har en mer dempet stil, men sangen "Hands of time" gir likevel samme følelse. 
Det er en historiefortellende sang av beste merke og en flott åpning på solodebuten. 
32-åringen fra Illinois har tidligere gitt ut tre album med bandet Buffalo Clover etter at hun reiste til Nashville 20 år gammel. 
Der har onkelen Bobby Fischer hatt solid suksess som låtskriver siden 1970-tallet, og Price følger i samme countryspor. 

Hun skriver om seg selv og tingene rundt seg, som da hun ble dopet av en produsent i "This town gets around" og var på en fyllerunde med Caitlin Rose i "Hurtin' (On the bottle)". 
I den forbindelse skader det ikke å ha en stemme som minner om Loretta Lynn og Tammy Wynette. 

Beste spor: 
"Hands of time", "Since you put me down", "How the mighty has fallen". 
