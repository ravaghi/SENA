«Mellom linjene»:Samfunnsaktuell satire 

I «Mellom linjene» diskuteres det om digitalisering, litteratur og Internetts betydning, mens de er utro mot partnerne sine. 

Og skuespillerne er strålende, men de kunne fått mer å bryne seg på. 
Det blir litt på det jevne, uten de helt store høydepunktene. 

Alain er forlegger og er urolig for at blogger blir mer lest enn bøker, men han er innstilt på å gjøre de nødvendige endringene for å henge med i den digitale utviklingen. 
Leonard er en middels suksessfull forfatter som stort sett skriver om egne opplevelser, noe ikke alle personene portrettert i bøkene hans er like glade for. 
Han har ferdig et nytt manuskript, men Alain, som har gitt ut alle hans andre bøker, sier nei denne gangen. 
Alains kone (Juliette Binoche) mener imidlertid at boken er kjempebra og vil at han skal gi den ut. 
Muligens ligger det noe mer skjult mellom linjene. 

Filmen byr på interessante refleksjoner rundt samfunnsaktuelle temaer, selv om det er lite nytt som formidles. 
Dialogen flyter godt, men til tider oppleves den for intellektuell og ikke alt er like fengende. 
Humoren traff meg heller ikke helt. 
Utroskapen skildres også på en litt merkelig måte, som om det er like vanlig å ha forhold på si som å drikke kaffe, og at det liksom ikke betyr noe. 
Slike ting fungerer kanskje annerledes i Frankrike? 
