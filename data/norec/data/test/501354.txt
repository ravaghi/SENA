Det beste fra to verdener
Fargespill og Kringkastingsorkesteret er som skapt for hverandre. 

Fargespill er et musikkensemble med over 100 ungdommer fra 35 land, inkludert Norge, som blander sammen ulike former for tradisjonsmusikk til en ny og spennende miks. 
Siden 2004 har ensemblet fått mange avleggere både i inn- og utland, gitt ut ett album og en bok, samt opptrådt for tusenvis av tilskuere. 
Som om ikke det var nok har også 9 grader nord – ett av byens mest interessante og lovende band akkurat nå – bakgrunn fra Fargespill. 

Som konsept er Fargespill en hyllest til en internasjonal og global kulturarv, men også til de små møtene mellom enkeltmennesker. 
Under Festspillene i 2016 hadde ensemblet konsert sammen med Kringkastingsorkesteret (Kork). 

Kork er kjent for å være allsidig, og i møte med de unge musikerne i Fargespill overbeviser det nok en gang. 
Et symfoniorkester har et bredt spekter av stemmer som det kan kommunisere gjennom, men i møtet med Fargespills tradisjonelle komposisjoner bygger Kork en helt ny bro mellom de ulike, musikalske universene. 
Arrangementene bryter ned grenser og fremhever det de ulike stilartene og tradisjonene har til felles, samtidig som orkesterets store register gjør det mulig å fremheve særegenhetene til hver enkelt. 

Det er likevel Fargespillerne selv som er de store stjernene; samtlige bidrag fremføres med ekte engasjement og en hjertelighet man rett og slett ikke finner på mer polerte utgivelser. 
De mektige Kork-tonene gir også Fargespill-medlemmene et sterkt fundament som bygger opp rundt deres ulike styrker. 
Sammen gjør Kork og Fargespill hverandre bedre. 

Fargespills store styrke ligger i møtet mellom artister og publikum. 
En Fargespill-konsert er så uendelig mye mer enn utelukkende de musikalske kvalitetene; på sitt beste er disse konsertene små dialoger om virkelig store spørsmål, som hva vi alle har til felles og hva som gjør oss unike. 

Møter som dette, som i levende live er både spennende og fascinerende, lar seg ikke nødvendigvis alltid oversette til en innspilling. 
Underveis kan man miste små nyanser som i konsertsammenheng forsterker lytteropplevelsen. 

På den andre siden gir albumformatet lytteren mulighet til å dvele litt lenger over hvor slående uanstrengt det kan låte når man skifter fra samisk joik til somalisk tradisjonsmusikk – og motsatt. 
Her lykkes albumet til gjengjeld svært godt. 

Det er ikke enkelt å trekke frem enkeltlåter som virkelig utmerker seg; bidragsyternes entusiasme og engasjementet gjennomsyrer hele albumet. 
Nysgjerrige lyttere bør likevel bite seg merke i kraften i den russiske tradisjonslåten «Sa Vjonov ja khazo», for ikke å snakke om hvor sømløst det glir mellom etiopisk og norsk i «Oromiyaa/Kråkevisa». 

Andre høydepunkt er spenstige «Orbina/Deesha Dheela» som med sin blanding av samisk joik og somalisk visesang bryter ned alt man kanskje trodde man visste om kulturelle forskjeller, og den smittende energiske «Tunak Tunak Tun/Bratislava/Solveigs sang». 

«Fargespill-Kork» klarer å fange det viktigste ved Fargespill-budskapet. 
Mens Fargespills forrige utgivelse fremhevet dimensjoner som by og land, eller tradisjon og modernitet, er Kork med på å skape et møte mellom høy- og folkelig kultur. 
Det tjener alle parter på. 

Følelsen av å være til stede i øyeblikket sammen med musikerne henger ved fra begynnelse til slutt, og hvert spor er som et sårbart, nesten hudløst møte mellom mennesker som byr på noe av det fineste de har: hvem de er, hvor de kommer fra og ikke minst hva de kan få til sammen. 

Tre Fargespill-favoritter: 

«Sa Vjonov ja khazo» Solist: 
Aniston Mariyampillai. 
Det eneste som slår kraften i denne lavmælte, russiske tradisjonslåten er når koret trykker til for fullt. 

«Orbina/Deesha Dheela» Solist: 
Mona Ibrahim (somalisk joik)/ Marja Fjellheim Mortensson (samisk joik/sang). 
Musikaliteten i samisk joik og somalisk visesang er som skapt for hverandre og viser at verdens ulike kulturer har langt mer til felles enn man kanskje trodde. 

«Tunak Tunak Tun/Bratislava/Solveigs sang» Solister: 
Dipha Thiruchelvam (Tunak Tunak Tun) 
/ Annika Beinnes (Solveigs sang). 
Indisk energi, Real Ones og Edvard Grieg i skjønn forening. 
En oppvisning i sang- og spilleglede med overraskende krumspring! 
