Peugeot har funnet opp kruttet på nytt.Og vi liker det 

Peugeot 5008 går fra å være en MPV til å bli en SUV. 
Er det på godt eller vondt? 
Vi har testet bilen, som kommer i august. 

Vi ser stadig at bilprodusentene i større grad lager flere versjoner av samme vare. 
Vi har eksempler som nyeste Nissan Qashqai og X-Trail, identiske biler med respektive 5- og 7 seter. 
Det samme kommer snart fra VW, som allerede har en 5-seters Tiguan på markedet, i tillegg til at de snart kommer med en 7-seters Tiguan Allspace. 

Nå har vi også prøvekjørt Peugeot 5008, som er blitt en lang 7-seters utgave av 5-seteren 3008. 

Utover dette er bilene identisk. 
Det betyr at 5008 nå går fra å være en MPV, til fremover å defineres som en SUV. 

SUV eller ikke 

Men er den egentlig en SUV? 
Hovedårsaken til at Peugeot definerer den som SUV er rett og slett fordi det er SUV markedet vil ha for tiden. 

Den franske produsenten har derfor gitt bilen et par vesentlige detaljer som hører SUV-biler til. 

Det første er god bakkeklaring, for hva er vel en SUV uten bakkeklaring? 
Da ville den blitt mer ansett som en MPV, noe 5008 som sagt har vært frem til nå. 
Nå har den fått hele 23,6 centimeter bakkeklaring, og det er langt mer enn de fleste andre SUV’er har å by på. 

Det andre Peugeot har gitt bilen er muligheten for et Grip Control system som tilbehør. 
Dette er en kjent funksjon i nyere firehjulstrekkere, og er et elektronisk system som fordeler krefter til de respektive drivhjulene med godt feste, samt bremse opp de hjulene som ikke bør få mer tilført kraft enn nødvendig, alt avhengig av føret. 
Det som kanskje strider mest imot å kalle en 5008 for en SUV er nettopp hjuldriften. 

Bilen får nemlig ikke firehjulsdrift, rett og slett fordi Peugeot prioriterte 7 seter. 

Dette er ikke forenelig med drift på alle fire på grunn av plass. 
Peugeot har derimot bekreftet at 3008 kommer som ladbar hybrid i 2019. 
Uten å forskuttere noe, så får denne etter alt å dømme elektrisk firehjuldrift. 
Det kan bli en svært spennende bil for Norge, dersom prisen blir riktig. 

Kjent drivverk 

Til Norge blir bilen tatt inn med fire alternative dieselmotorer fra 100 til 180 hestekrefter, samt to alternative bensinmotorer på 130 og 165 hestekrefter. 

Importøren forventer faktisk at rundt 70 prosent av kundene vil velge diesel. 

Uansett hvilken girkasse du velger, så ender du opp med 6-trinn, enten det er manuell eller automatgir. 
Antagelig vil de fleste velge automat, noe som er trenden på de fleste biler for tiden. 
Prisforskjellen mellom manuell og automat ligger på rundt 20.000 kroner. 

Klassens beste? 

Den ene bilen lanseres etter den andre, og det ene interiøret er mer eller mindre likt det andre. 
Så har vi Peugeot. 

Ingen andre biler jeg vet om i denne klassen har bedre opplevd kvalitetsfølelse når det gjelder interiøret enn 3008 og 5008, som er identiske. 

De har virkelig tenkt ut av boksen og funnet opp kruttet på nytt. 
De har lansert i-Cockpit tidligere, og i både 3008 og 5008 videreføres konseptet. 
Det er bra! 
Det lille og tykke rattet er på plass. 
Det samme er instrumentene som vises på oversiden av rattet. 
Bare denne lille greia er genial, for det er slettes ikke ideelt å ha et ratt som er dømt til å dekke for instrumentene, slik det er på de fleste biler. 

Det slipper du her, og etter å ha kjørt forskjellige utgaver som har denne i-cockpit’en, så må vi innrømme å like det. 

Men det stopper ikke der. 
Peugeot har også lagt stor vekt på at alle detaljer i interiøret er tenkt gjennom på nytt, og det meste har et moderne preg og nytt design. 

Det gir et svært spiselig totalinntrykk på alle områder, fra setetrekk, girspak, brytere, displayer, ratt og materialvalg. 

Svært god plass 

Som sagt er det få store forskjeller på 3008 og 5008, bortsett fra plassen. 
5008 byr på så god plass at du antagelig bør ha en storfamilie for å få utnyttet alt til fulle. 

Akselavstanden skiller de nevnte 16 centimeterne, og det meste av dette kommer beinplassen for baksetepassasjerene til gode. 

Som hos alle konkurrentene skal det ikke skrytes nevneverdig av plassen for de som sitter på tredje seterad, men man har likevel mulighet for å påvirke dette. 
Andre seterad har nemlig tre separate seter, og hvert av dem går på skinner og kan med dette justeres i lengderetning. 

Dersom fem personer skal på ferietur, eller av andre årsaker skal frakte mye, så er det også mulig å ta ut hvert av de to bakerste setene. 
De veier 11 kg hver, og kan enkelt lempes ut og lagres andre steder. 
Dermed får du ytterligere 40 liter bagasjeplass å fylle der setene ellers ville ligget. 

Selv med alle setene på plass får du et helt flatt gulv når du legger ned seteryggen på alle baksetene, og du år et lasterom på 2.042 meter å fylle fra gulv til tak . 
Om det heller er langt ting du skal frakte, så kan ryggen på passasjersetet helt foran felles ned også. 
Dermed har du hele 3,18 meters lastelengde til rådighet. 

Det praktiske er med andre ord bra og gjennomtenkt. 

Lang og stiv 

Ute på veien er det lett å kjenne seg igjen i 5008, ettersom vi har testet 308 ved flere anledninger. 
Interiør og betjening er som kjent likt. 
Sittestillingen er høyere enn normalt, og justeringene er svært gode. 
Testbilen var til og med utstyrt med massasjeseter, noe man først og fremst vil ha glede av på de lengre turene. 

Til å være en såpass stor bil er 5008 veldig lettkjørt, og man får slettes ikke inntrykk av at bilen er stor i det hele tatt. 
Den lange akselavstanden skulle også tilsi at komforten er god, noe den også er på gode veier. 

Dessverre har bilen særdeles kort fjæringsvei, noe som gjør den stumpete og stiv på ujevnt underlag. 
Antagelig har den arvet oppsettet fra 3008, et oppsett som er beregnet for en bil som har de nevnte 16 centimeterne kortere akselavstand. 

Det gir ikke positivt utslag for 5008, som føles langt hardere enn sin kortere slektning. 

Når det i tillegg sitter en Sport-knapp i midtkonsollen er det bare å trekke på smilebåndet. 
Denne har du ingen behov for når det gjelder understellet, men knappen har også en innvirkning på motor og gir. 
Der har den større og mer nyttig funksjon. 

Sterkere enn du tror 

Vi har testet bilen med flere motoralternativer, men igjen er det faktisk de mindre utgavene som overrasker mest. 

Den 3-sylindrede bensinmotoren på 1,2-liter imponerer igjen og igjen. 
På papiret leverer den 130 hestekrefter fra et dreiemoment på 230 Nm. 
Ingen av disse tallene er nevneverdig imponerende, men når dreiemomentet for fullt er tilstede allerede fra 1.750 omdreininger, så er saken en helt annen. 
Spesielt nå det er snakk om en bensinmotor. 

Denne motoren er derfor helt ypperlig i 5008 til den daglige kjøringen, der man som regel ikke har bilen full av last. 

Vi må likevel ta et forbehold for hvordan dette blir når bilen er lastet med fem personer og bagasje, eller 7 personer for den saks skyld. 
Da antar vi at du vil kunne savne litt krefter. 

Bilen trives definitivt best sammen med en automatkasse. 
Da snakker motor og gir veldig godt sammen, og henter til enhver tid frem det dreiemomentet du trenger for at bilen ikke skal virke lat. 
Litt slurv og uoppmerksomhet med en manuell girkasse kan lett lede deg inn i turtallsområder uten nevneverdig med krefter, og bilen kan lett kjennes lat. 

Pris og levering 

De første bilene dukker opp i august, og til Norge kommer den i fem utstyrsgrader. 
Det er innstegsmodellen Access, som stort sett aldri selges, deretter kommer Active, Allure og GT-Line. 
Sistnevnte har samme utstyrsgrad som den ekte GT-modellen, en bil med 180 hesters dieselmotor under panseret. 

Påslaget fra lillebror 3008 og opp til 5008 er omtrent 30.000 kroner over hele fjøla, uansett hvilken motor og utstyrsgrad du velger. 
Da er det rett og slett plassbehovet ditt som bestemmer hvilken bil du bør kjøpe. 
Og husk, kjøp den med automat! 
