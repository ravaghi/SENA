Natalie Portman briljerer som popikon
Filmer om kunstnere som knuses av egen karriere er ikke mangelvare. 
«Vox Lux» kan bli stående som en av de mest originale og relevante. 

Mens «A Star is Born» viser styrke som en bred, publikumsvennlig fortelling – den er inne i sin femte måned på kino – kommer «Vox Lux» som dens mørke, uhyggelige tvilling. 

Begge handler om popularitetens pris. 
Men der førstnevnte har hatt tidløs kraft gjennom 80 år og fire filmatiseringer, går sistnevnte spesifikt inn i vår terroriserte samtid. 

«Vox Lux» åpner med en renskåret, neddempet og hjerteskjærende brutal prolog, der vi blir vitner til en brutal skolemassakre i 1999. 

13 år gamle Celeste (Raffey Cassidy) overlever. 
Trass psykiske traumer og fysiske skader, finner hun sammen med søsteren Ellie (Stacy Martin) styrke til å skrive en sørgesang til de døde. 

Fremført på en minneseremoni blir det hymnen nasjonen trenger, slik Celeste blir overleveren som trengs for å gi håp. 

I hvert fall til å begynne med. 
Snart er businessapparatet på banen, representert ved en kynisk manager (Jude Law) og en markedsfører (Jennifer Ehle). 

Løperen rulles ut for klassisk forvandling, der den sky, gudfryktige tenåringen transformeres inn i popdivaens glitter og dansemoves. 

Musikalsk, visuelt og som scenepersona speiler skikkelsen en liten hærskare av kvinnelige artister de siste tiårene, inkludert Lady Gagas fiktive Ally i «A Star Is Born». 

Forskjellen er at Celeste er et ektefødt barn av et større traume, kroppslig og nasjonalt. 

Når Corbet (og manageren) sender henne og søsteren til Sverige for å komponere låter og spille inn første album, gjøres det med en febril filmatisk strøm av inntrykksladete bilder, en tidsmaskin kjørt på full guffe til tonene av Torbjørn Egners «Dyrene i Afrika». 

Det er like speisa som det er effektivt. 
Regissøren unndrar seg tradisjonell episk historiefortelling og får samtidig formidlet noe essensielt. 

Celestes store gjennombrudd kommer i 2001, året for 11. september. 

Når vi møter henne igjen i 2017, er det som en nærmest monstrøs prototyp på en pop-prinsesse i hårfin balanse mellom full kontroll og fritt fall. 

Og det allerede før nyheten kommer om et skytedrama på en strand i Kroatia, der terroristene var iført Celestes sølvskimrende scenemaske. 

Det er en hendelse Corbet gjengir med på bemerkelsesverdig renskåret, neddempet vis og i slående kontrast til den ekspressive, urolige kameraføringen som preger deler av filmen. 

Ekspressivt er også Natalie Portmans spill som den voksne Celeste, nå med Raffey Cassidy i rollen som datteren. 

Bak seg har Celeste et par skandalehistorier, foran seg har hun en konsert i hjembyen. 
Relasjonen mellom mor og datter gjør nærmest fysisk vondt å se på. 
Eksessene før konserten likedan. 

På briljant vis greier Portman å fange dualiteten i skikkelsen, splittelsen mellom iltert, dopavhengig nervevrak og den autonome kvinnelige artistens forsøksvise kontroll og selvkontroll. 
Slik dytter Corbet oss nærmest svettedrivende opp mot det kommende sceneshowet. 

Mange gode krefter har vært i sving i dette originale filmverket. 
Australske Sia Kate Isobelle Furler, kjent som artisten Sia, har skrevet Celestes låter. 

Øvrig lydspor er signert nylig avdøde Scott Walker. 
Brady Corbet skrev manus i samarbeid med norske Mona Fastvold, som selv regidebuterte i 2014 med «Søvngjengeren». 

«Vox Lux» vil kanskje ikke nå like mange som «A Star is Born». 
Men den stikker dypere og treffer hardere. 
Spesielt i måten den kraftfullt og originalt reflekterer rundt et kulturprodukt som både er resultat av terror, brukt i terror og direkte utsatt for terror. 

Akkurat slik vi så det på Bataclan i Paris i 2015, og da Ariana Grandes konsert i Manchester ble utsatt for et bombeangrep i 2017. 
