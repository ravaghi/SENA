Veldig bra lyd for pengene
Den norske produsenten Jensen of Scandinavia har tidligere markert seg med gode bluetooth-høyttalere og en utmerket portabel DAB-radio som vi også testet her på DinSide. 
Nå er det klart for deres første hodetelefon. 

Markedet er full av hodetelefoner, og det finnes mange modeller som spiller utmerket til prisen også i budsjettklassen, men med noen få hederlige unntak er lyden litt grå og uforløst. 

Touch and feel 

Buddy Stadium er den store modellen med klokker som går utenpå ørene, mens Buddy Street er en mindre modell med klokker som ligger på ørene. 
Begge har samme element, og samme nøkterne utseende, og begge kan skaffes i hvitt og sort. 
Det vurderes andre farger, men det kommer eventuelt senere. 

På innsiden sitter det et 40mm element som gjør at hodetelefonene strekker seg godt nedover i bassen, og de har en impedans (under 20ohm) som betyr at de er beregnet på å kobles til alt fra en mobiltelefon og oppover. 

Lyden er overraskende god 

Rimelige hodetelefoner har en tendens til å enten ikke gjøre noe som helst riktig, eller satse alle pengene på en begrenset del av frekvensområdet. 
I mange tilfeller er det dytte på litt ekstra bassen, og da blir det altfor ofte vanskelig å få noe særlig innsikt i det som skjer i den viktige mellomtonen. 

Buddy Stadium har en balansering av bassen som gjør at den ikke er helt nøytral, men det er heller ikke så mye bass at det blir grøtete eller ullent. 
Derimot er det moro og engasjerende. 
Den aller dypeste bassen får den ikke helt til, men det er det heller ingen andre i prisklassen under et par tusenlapper som får til. 

Mellomtonen er derimot veldig bra. 
Stemmer blir gjengitt veldig klart og troverdig, og det er overraskende mye detaljer til stede i lydbildet. 
Rytmisk musikk fungerer veldig godt, og Stadium takler godt James Blakes Limit to your love som har et basspor som nesten alltid skaper problemer. 
Det sporet har vi på bass-spillelista vår, og det er sjelden det blir så mektig som her. 

Trentemøllers Chameleon er et spennende spor fordi det stiller så store krav til hodetelefonene helt fra den dypeste kjelleren og opp til diskanten ikke orker mer. 

Dette sporet blir effektivt levert og det er mye detaljer, informasjon og dynamikk. 
I det hele tatt en meget gledelig opplevelse. 
Det gurgler og smatter i synther, og bassen får det nesten til å vibrere skjortesnippen. 

De får også en runde med Ole Paus og Hei Jo. 
Gamle gode Hendrix-låter funker fortsatt og det gjør de absolutt i Buddy Stadium. 
Gitaren er flott, stemmen til Ola Paus enda bedre og det er bra med luft og rom rundt instrumenter og vokal. 

Hvis det er noe å trekke i det hele tatt, er det at Stadium mangler oppløsningen og detaljene du finner i dyrere hodetelefonmodeller, men da snakker vi om modeller som koster mer nær det dobbelte av Stadium. 

Konklusjon 

Jeg synes det er fantastisk å få denne lydkvaliteten til en tusenlapp. 
Det låter flott på et bredt utvalg av musikk, og lyden har et lite snev av varme som gjør lyden behagelig å lytte til over tid. 
Stadium er i tillegg såpass komfortabel at den blir sittende på hodet i noen timer når du først setter deg ned for å lytte til musikk. 
De lukkede klokkene stenger lyden inne slik at du kan spille musikk uten at den virker forstyrrende på folk rundt deg, men de lukker deg ikke helt inne i din egen akustiske boble slik at du helt mister kontakten med verden rundt deg. 

Pris: 995. 
- 

Produsent: 
Jensen of Scandinavia www.jensenofscandinavia.com 
