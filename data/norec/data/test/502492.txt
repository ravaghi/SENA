Fordelen ved å ha en fantasivenn
I Anne Helene Guddals nye diktsamling er imaginære kamerater der for å bøte på ensomheten. 

Et drøyt halvår etter forrige bok, romanen «Nøkkerosene», er Anne Helene Guddal tilbake, denne gangen med dikt. 

Jeg-et i «Min imaginære venn» er fullstendig isolert – foruten en fantasivenn i verden. 

I diktsamlingen opptrer to ulike imaginære venner, tett etterfulgt av hverandre – fungerer som en støtte i en håpløs tilværelse, som selskap i en overhengende ensomhet. 

I dikt nummer to i samlingen, ligger jegets arm over brystet på den imaginære vennen. 

Guddal skriver: 
«Jeg ser for meg at den blir liggende / til neste storm løfter». 

Alle trenger en venn mellom slagene, og fordelen med imaginære venner, er at man bare kan kvitte seg med dem og skape nye når spørsmålene blir for inngående eller kravene for store. 

Muligheten er med andre ord nærmest total for å bli værende i den samme tilstanden. 

En ro og stille humor preger diktsamlingen, som ellers stiller spørsmål ved opprivende tilstander i et voksent menneskes liv. 

Jeg-personen stiller spørsmål ved barnlighet og modenhet – som nærmest sammenstilles med å ha blitt vanskelig. 

Samtidig er opplevelsen av avsky for seg selv til stede: 
«men jeg er feig og finner opp en ny venn». 
Bildet er konkret, monotont og på et vis distansert – ingenting virker viktig, alt er bare påtrengende. 

Det er de imaginære vennene som lar jeget unngå å forholde seg til omverden, og dermed også til virkeligheten. 

I andre del, hvor de imaginære vennene er mindre tilstedeværende, følges jeget av blant annet en påtrengende flue som aldri flyr ut, uansett hvor mye hun åpner vinduet. 

Det er også i denne delen av boken det virkelig begynner å skje noe: 
Her åpnes et større allegorisk univers, og problemene jeget står overfor får endelig utfolde seg ut over den imaginære tosomheten. 

Nå kommer også den tidligere omtalte stormen – eller kan jeg kalle det syndfloden? – og skyller over landskapet. 
En hundreårsflom som gjør at elvene går over breddene, og båten sliter seg løs og glir ut i mørket. 

Det bys ikke på noen håpefull slutt. 
Ute på havet virvles morild opp – ett av verdens uskyldige vidundre som i alle fall for denne leseren representerer noe håpefullt. 

Men til og med dette mistenkeliggjøres: 
«ingen sier noe som kan skape uro / alle velger å tro at morild er et godt tegn». 

Vi etterlates i et angstfylt mørke, men med minner om lyset en innbilt kompanjong kan skape. 
