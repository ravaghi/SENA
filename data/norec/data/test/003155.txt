Stjernekamp
Hva skjer når en av verdens største artister slår seg sammen med en av verdens største DJer? 

Biebers «Where Are Ü Now»-allianse med Skrillex og Diplo viste seg å være gull, så hvorfor ikke gjøre enda et EDM-lignende samarbeid? 
David Guetta har allerede Nicki Minaj, Chris Brown, Fergie, Zara Larsson på kontaktlista si, så det var nok bare snakk om tid før dette samarbeidet ble en realitet. 

Så her er de da, muligens verdens største artist med en av verdens største DJer, klare for å utfylle hverandre med like stor suksess som Biebers (og forøvrig Guettas) tidligere collab-hits. 

Bieber tar seg av versene. 

Guetta mekker en forutsigbar drop med et partyvennlig refreng. 

Vel, det er akkurat det du får. 

Bieber styrer skuta beint med passende bakteppe à la Guetta. 
«2U» låter kjølig og lovende helt til refrenget dropper, hvor Guetta kjører på med de kjipeste elementene som lå innerst i “DJ-effekt”-mappa hans på datamaskinen. 
Her disk(jock)er Guetta opp en ubalansert partylåt, hvor det oppleves som om DJen har et behov for å bruke alle mulige effekter for å overdøve gjestevokalisten istedenfor å komplementere. 

Guetta har tidligere gjort låter hvor produksjonen hans og gjestevokalen har fungert på en mer naturlig måte («Titanium» og «When Love Takes Over» for å nevne noen), men her blir det noenlunde snålt. 
Det er som om Bieber og Guetta kjemper mot hverandre om lytterens oppmerksomhet. 

Denne mistenksomme blandingen av Biebers stødige vokal og Guettas kødd gjør låta oppdelt i så stor grad at det er vanskelig å ikke spekulere på om dette samarbeidet er genuint eller for å samle grunker. 
Bieber redder uansett Guetta opp fra malstrømmen av EDM og får Stena Line nydelig i havn. 
Kanskje det hadde vært greit å sløyfe dette lite fruktbare samarbeidet. 
