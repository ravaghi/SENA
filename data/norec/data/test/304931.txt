Avett Brothers på sitt mest kreative
Anmeldelse: 
Gnistrende folkrock og -pop fra en av sjangerens beste. 

ALBUM: The Avett Brothers fra Nord-Carolina, USA, fikk sitt gjennombrudd med «I and Love and You» (2009), som også var deres første album med Rick Rubin (53) som produsent. 
Siden har de holdt seg til mannen som «gjenoppfant» Johnny Cash gjennom utgivelsen av det som ble en lang rekke plater med under merkelappen American Recordings. 

Imponerende cv 

Artisten får all credit, men man skal ikke undervurdere en god produsent. 
Rick Rubin kan kalle seg superprodusent om han vil. 
Han har en imponerende cv som produsent av store artister innenfor så forskjellige sjangrer som rap, metal, pop, rock og country, og ble i følge Wikipedia kåret til «den viktigste musikkprodusenten de siste 20 årene» av MTV i 2007. 
Time Magazine har plassert ham på lista over «verdens 100 mest innflytelsesrike personer». 

Denne mannen sørger nå for at The Avett Brothers framstår som et ganske annet - og musikalsk mer spennende - band enn da de debuterte for åtte album og 16 år siden. 

Høydepunkt 

Akustisk orienterte «The Carpenter» var et høydepunkt i plateåret 2012. 
«Magpie and the Dandelion», som ble spilt inn samtidig og gitt ut året etter, bærer til en viss grad preg av overskuddsmateriale. 

Den er slett ikke dårlig, men traff ikke like hardt. 
De klarte ikke å tangere nivået på låtsiden og uttrykket er noe bleikere. 

Variert og kreativt 

Det er ikke tilfellet med «True Sadness». 
Med Rubin i produsentstolen er kontinuiteten ivaretatt. 
Men albumet er langt ifra noen blåkopi stilmessig, det er også deres mest lekne, varierte, kreative og oppfinnsomme. 

Lerretet har fått mange flere farger, og det kler bandet. 

Ferskvare 

Dessuten er dette ferskvare, og «True Sadness» viser folkrock/folkpopbandet fra sin beste side. 

Låtene er gode skrivestykker med titler som «Satan Pulls The Strings» og fiffigheter som «Victims of Life» og «Divorce Separation Blues». 
Det eneste svake leddet på dette albumet er den noe anmassende åpningen «Ain't No Man». 

Såre «No Hard Feelings» og den søte kjærlighetsvisa «I Wish I Was» er dessuten noe av det fineste bandet har skrevet og framført, til tross for en i overkant klissete tekst («I wish I was a sweater rapped around your hips / and when it got too cold, in to me you'd slip...»). 

Strykere 

Her og på flere andre spor fyller strykere fint inn rundt brødrene Scott og Seth Avett, Bob Crawford og «nyinnmeldte» Joe Kwon, og på avslutningslåten «May It Last» høres det ut som et helt symfoniorkester er innom studio. 

Det låter stort! 

Norge står ikke på turnélista i sommer, men The Avett Brothers kan oppleves under Tønder Festival i Danmark 27. august. 
