Sommerfølelsen er her
Norman Blake fra Teenage Fanclub er produsent. 
Det er som seg hør og bør. 

I Was A King: 
«Slow century» (Coastal Town) 

Det går lenger og lenger mellom platene til Teenage Fanclub. 
Da er det godt at det finnes noen som ivaretar sjangeren. 

Ikke dermed sagt at egersunderne i I Was A King er kopier av skottene, men de legger ikke skjul på hvem forbildene er. 

På det selvtitulerte debutalbum i 2009 ble sangen «Norman Bleik» plukket ut som singel, en klar hyllest til Norman Blake i Teenage Fanclub. 
Forøvrig en sang som det innflytelsesrike nettstedet Pitchfork den gang beskrev som «the perfect balance of jangle and fuzz». 

Selvsamme 
Blake er nå produsent for bandets femte album, der singlen «Bubble» kom som et forvarsel om sol, sommer og alt som godt er. 
Det minner ikke uventet om Teenage Fanclub som på sin side har hentet mye fra The Byrds. 
Vi snakker altså om gitarpop som strekker seg tilbake til gullalderen på 60-tallet. 

I Teenage Fanclub er det flere enn Norman Blake som kan synge, og det samme finner du i I Was A King. 
Bandleder Frode Strømstad deler villig spotlyset med Anne Lise Frøkedal, en av kongerikets bedre vokalister. 

I Was A King er mer enn summen av sine enkeltdeler. 
Stemmer og instrumenter smelter sammen i en følelse av rent velvære, der den neste melodien er like god som den forrige. 
«Bubble» er likevel en låt du legger merke til, mens Jad Fair fra Half Japanese tilfører en forsiktig dose støyrock «Hatchet». 

I Was a King burde vært et stort navn. 
Det har latt vente på seg, og det er ikke sikkert at det skjer denne gangen heller. 
Men de hadde fortjent det. 

De to flotte singlene er nevnt, mens «Tiny dots» er en sang som kan smelte det mest frosne hjerte. 
To minutter og 18 sekunder er altfor kort for en slik sang, og det er noe som alltid har vært gjeldende for bandet. 

De passer sjelden tre minutter; her bare på den finurlig titulerte «Egersound». 
Den fortjener sine tre og et halvt minutt, men det er det også andre kutt som ville gjort. 
Et ekstra vers, et mellomspill eller rett og slett et par fuzz-minutter til slutt. 

I Was A King holder på sin gamle formel, og det er kanskje like greit. 
Albumet er variert, men de holder seg langs sporet. 
De har aldri gitt ut en dårlig plate, og jeg gleder meg hver gang til den neste. 

Beste spor: 
«Bubble», «Tiny dots», «Hatchet», «Lighthouse». 
