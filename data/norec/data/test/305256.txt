Hadde man sendt et lass med synthesizere tilbake til steinalderen, ville det nok låte omtrent som dette
Discoveteraner med rev bak øret. 

ALBUM: 
Det er overraskende lite som skiller en middelaldrende norsk DJ fra en bygdeoriginal. 

Hadde ikke Bjørn Torske og Prins Thomas vært velsignet med upåklagelig musikksmak, kunne de like gjerne hengt rundt på søppelfyllinger og gravd etter deler til et falleferdig romskip. 
Slik er i hvert fall den snurrige energien de sender ut. 

Selv om de to discoveteranene har kjent hverandre i over 20 år, er «Square One» første gang de gir ut musikk sammen. 
Det låter som forventet: gøyalt, hypnotisk og temmelig ufokusert. 

Hadde man sendt et lass med synthesizere og noen bongotrommer tilbake til steinalderen, ville det nok høres ut omtrent som dette. 
Som tittelen vitner om, er nemlig «Square One» urmusikk – førspråklige og messende droner uten noe større mål og mening. 

Krautrockerne «On U» og «Kappe tre» kommer nærmest transcendensen. 
Men som med de fleste av Prins Thomas’ albumprosjekter, er «Square One» litt for henslengt til å virkelig gjøre inntrykk. 
