Outsideren fra Korea lanserer folke-SUV
SsangYong er tilbake på markedet - der vi ikke ventet dem. 

Dette er på en måte epokegjørende: 
Den koreanske evige outsider, SsangYong, lanserer en ekte folke-SUV, og slår like gjerne til med en kompakt vogn i størrelse S - som Opel Mokka, Suzuki Vitara, Skoda Yeti. 

Nye eiere 

Tross et forsøk med en helt grei Korando som ikke kom helt i mål selv om vi under første test konstaterte store fremskritt, er dette den første skikkelig moderne SUV-en fra koreanske SsangYong, som tydeligvis har fått mer å rutte med siden de ble overtatt av det store indiske selskapet Mahindra&Mahindra.; 

Konkurrenter kan, i tillegg til dem vi nevnte ovenfor, være biler som Fiat 500X og Honda HR-V. 

Sprek dieselmotor og 4x4 standard 

Testbilen er utstyrt med den moderne dieselmotoren på 1,6 liter som yter 115 hestekrefter. 
Den stiller dessuten med 300 newtonmeter fra 1500 til 2500 omdreininger og det gir den god trekkraft i det viktige nedre mellomregisteret. 

Kraftoverføringen skjer via en moderne sekstrinns manuell girkasse som er godt tilpasset motorkarakteristikken. 
Det gir kjøremessig gode resultater: 

Bilen oppleves rett og slett bilen som ganske sprek og motoren slår oss som overraskende kultivert. 
For bensin-fans tilbys en 1,6-liter med identisk slagvolum og 128 hestekrefter - men med mindre moment og antakelig mindre kraftfølelse i mellomregisteret, uten at vi har prøvekjørt denne. 

310.000 kroner med det meste på plass 

Av utstyr er mye på plass – testbilen koster 310 000 kroner med utstyrsnivå Premium som har både syv kollisjonsputer, 16-tommers alufelger, cruise control, varme i rattet, to-soners automatisk klimaanlegg og bluetooth. 

Hva med automat, er det sikkert mange som spør. 
Joda - det er tilgjengelig selv om den ikke står på den offisielle prislisten. 
Den kan bestilles - men koster da skjorta og en del til - i forhold til den manuelle. 
For 70.000 kroner i påslag må sies å være rimelig drøyt. 
Likevel blir jo 380.000 kroner fortsatt bortimot akseptabelt for en bil med god dieselmotor, firehjulsdrift og automat. 

Den høyere prisen forklares i stor grad av høyere utslipp - forbruket øker fra 0,45 til 0,59 liter per mil og dermed blir det et helt annet CO2nivå også: 
156 i stedet for 119 gram per kilometer. 

Bra utstyrt.... 

Av annet standardmontert utstyr til den prisen kan nevnes: LED kjørelys, regnsensor, skinn seter, programmerbar styring (3 innstillinger), 7-tommers skjerm (navigasjon mot et tillegg på 5.000 kroner), ryggekamera parkeringssensorer foran og bak, mørke vinduer bak, konstantfartsholder (cruise control), kjørecomputer, takrelinger, start/stopp system, tåkelys foran og bak, USB, AUX og HDMI inngang, bluetooth for strømming og håndfri telefoni og smartnøkkel for nøkkelfri start. 

Bortsett fra nevnte navigasjon er eneste ekstrautstyr da elektrisk justerbare seter, til 8.000 kroner. 
Dette inkluderer ventilert førersete. 

...bortsett fra... 

Likevel, ett minus på utstyrssiden: 
Tivoli mangler det nyeste innen elektroniske sikkerhetsassistenter, i motsetning til hva Suzuki kan tilby noe av på sin Vitara. 

Plassen innvendig er bra i forhold til størrelsen – med sine 420 centimeter i lengden er Tivoli kortere enn en VW Golf. 
Det betyr at også voksne kan benytte baksetet – slett ikke verst. 
Bagasjerommet er også relativt romslig og slår også Golf med relativt grei margin – 423 liter er godt over kompaktbil-standarden. 

Kjører bra 

Kjøremessig er Tivoli helt grei selv om den oppleves litt stump over små ujevnheter og styringen gir i normalmodus lite tilbakemeldinger. 
Men når det gjelder styringen, har man valget mellom tre innstillinger: 
Sport, for mer direkte respons og mer stabilitet i høyere hastighet, normal, og komfort - som gjør bilen lettere på styringen ved manøvre som parkering og bykjøring, for eksempel. 

Setene er greie nok - testfører fant en god sitteposisjon og fant komromisse mellom fasthet og komfort tilfredsstillende. 
Sitteputen er likeveli korteste laget. 
Rattet kan bare justeres i høyden – minus i margen. 

Men materialkvaliteten overrasket oss positivt, uten å nå de store høyder. 
Det oppleves for eksempel bedre enn i Suzuki Vitara, som antakelig er nærmeste konkurrent. 
Av fancy detaljer kan nevnes et instrumentpanel der man kan velge mellom seks ulike farger på bakgrunnsbelysningen. 

Mye for pengene 

Tivoli har mer for seg enn et morsomt navn som blir ”ilovit” baklengs. 
Den byr på mye bil for pengene, men når ikke opp blant de beste i klassen når det gjelder komfort, kjøreegenskaper eller sikkerhetsutstyr. 
Dette veier imidlertid prisen langt på vei opp for – terningen ruller dermed til en grei firer. 
