Nå gjenstår det bare at indiehåpet Jakob Ogawa blir varm i hawaiitrøya
Slumrestund i Syden. 

KONSERT: 
Få minutter før Jakob Ogawas siste offisielle Bylarm-konsert, står han i sirkel og har en real peptalk med sine bandmedlemmer, fire hengslete gutter ikledd hawaiiskjorter. 

Det gir et forbausende godt bilde av musikken til den hausede 19-åringen: 
Sympatisk, døsig og mildt psykedelisk gitarpop så solstekt at man nærmest kan se lufta smelte over høyttalerne. 
Indieprinsen Mac DeMarco med et par paraplydrinker innabords, om du vil. 

«Det er bare å komme nærmere. 
Vi vil ha det cozy og chill og groovy og najs,» sier den fjollete trommeslageren ved konsertstart. 

Umiddelbart er settet imidlertid litt skuffende: 
Åpneren «Let It Pass», en briljant (og irriterende kort) låt som har fulgt meg daglig i det siste, kommer i en dvask tapning som ikke måler seg med den sprudlende originalen. 

Konserten tar seg til gjengjeld gradvis opp. 
Ting snur ved «en sololåt» som ikke er en sololåt midtveis i settet, og ved avsluttende «Alone» har den lune atmosfæren i musikken virkelig begynt å mørne alle ledd og lemmer i lokalet. 

Estetikken og låtmaterialet sitter allerede som et skudd, nå gjenstår det bare at Ogawa & co. blir varme i trøya. 
Sees på Øya? 
