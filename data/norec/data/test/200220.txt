Ikke helt uten kompromisser
Men enkelte ting er utført svært godt på Apples trådløse øreplugger. 

De ble noen uker forsinket, men rett før jul kom Apple AirPods for salg; riktignok med seks ukers leveringstid i skrivende stund. 

Dette er Apples trådløse varianter av EarPods-øreproppene, som har fulgt med iPhone siden lanseringen av iPhone 5. 

Kanskje litt pussig å velge et produktnavn som uttales likt, spør du oss, men det får være en digresjon. 

Jeg kunne aldri ha kjøpt dem 

La meg starte med det som for meg er det største problemet med AirPods. 
De passer ikke i ørene mine. 
Jeg kan vri og vende og dytte hardt, og de sitter der noen sekunder før jeg kjenner at de begynner å løsne. 

På en times tur ned til sentrum er jeg sikker at jeg justerte på dem tretti ganger i frykt for at de skulle falle ut (og fordi det blir bedre lyd om de sitter godt). 
Og mange slike justeringer gjør at man rett og slett blir sår i ørene. 

Sitter jeg helt stille blir det ikke like ille, selvsagt. 
Men dog – når prisen er 1.800 kroner ville jeg, om jeg var deg, sørge for å kjøpe dem et sted med angrefrist; enten på nettet eller i en butikk med åpent kjøp. 

Briljant første paring 

AirPods har en særdeles elegant paring om du har en iPhone. 
Du lukker opp etuiet (som kan minne om en eske tanntråd) ved siden av telefonen, og så spretter det opp en boks på skjermen som spør om du vil koble dem til; forutsatt at Bluetooth er aktivert på telefonen, vel å merke. 

Ett trykk på skjermen, og så er de klare til bruk. 
Det trykket trenger du ikke å gjenta neste gang du skal bruke dem. 
Da er det bare å løfte dem ut av etuiet og putte dem i ørene for å flytte musikken dit. 

Denne lettvintheten er det Apples såkalte W1-chip som står for, som er innbakt i AirPods. 
Den sørger også for en solid oppkobling, der vi ikke har opplevd noe problemer med forbindelsen mot mobiltelefonen. 

Apple har også markedsført at AirPods automatisk blir paret med andre Apple-enheter som er koblet til samme iCloud-konto, men på Mac-en var vi nødt til å gjøre paringen manuelt, som på et hvilket som helst annet Bluetooth-hodesett. 

For øvrig – du kan bruke dem om du ikke har iPhone også, men på andre enheter gjøres det med helt vanlig Bluetooth-paring; altså der du holder knappen inne på AirPods-etuiet og velger dem fra Bluetooth-menyen. 

Lader i etuiet 

Fulladet varer AirPods-batteriene i cirka fem timer med lytting til musikk når de er ladet opp (2 timer om du bruker dem som handsfree). 
Som på annet Bluetooth-utstyr avhenger dette av volumet man spiller på, men fem timer skal gjelde ved 50 prosent volum. 

Etuiet gjør dog mer enn å huse AirPods når de ikke er i bruk – når du putter dem i etuiet, blir de også ladet, der et kvarter i etuiet gir deg tre nye timer med musikk. 
Via magneter i bunnen sitter de godt fast i etuiet når de ikke er i bruk og faller ikke ut om du får åpnet etuiet med et uhell. 

Totalt kan du lytte i 24 timer før du må putte Lightning-kabelen i etuiet og lade opp igjen. 
Med andre ord kan etuiet lade pluggene omtrent fire ganger. 

Merker om de sitter i ørene 

Sensorer i øreproppene gjør at Airpods selv merker om de sitter i øret eller ikke. 
Så fort du putter én av dem i øret, hører du et pip som bekrefter at lyden nå er koblet til øreproppene. 

Du kan enkelt ta ut en øreplugg for å pause avspillingen av musikken, og sette den tilbake igjen om du vil lytte videre, eller trykke på play-knappen på telefonen om du vil lytte videre med ett øre. 

Vi har dog opplevd at AirPods også tror de er koblet til øret om du holder dem i en knyttet hånd. 
Eksempelvis da vi byttet fra Airpods til telefonens høyttaler under en mobilsamtale, mens øreproppene ble holdt i hånda. 
Da byttet lyden plutselig tilbake til øreproppene, slik at vi trodde at samtalen hadde blitt brutt. 

Enkel, men begrenset betjening 

De som er vant til å bruke kablede ørepropper av denne typen, er som regel også vant til en betjening på ledningen som lar deg justere volumet, hoppe til neste sang og lignende. 

Det er funksjonalitet vi definitivt savner på AirPods. 
Her er det nemlig kun én ting du kan gjøre, og det er å prikke to ganger på en av øreproppene for å aktivere Siri; iPhones stemmestyringsfunksjon (dette fungerer altså ikke på Android-telefoner eller andre enheter). 

Og kanskje spesielt på den norske utgaven av Siri, føles det veldig tungvint å gjøre ting. 
Du kan for eksempel si «hopp over denne sangen», og etter 2-3 sekunder er neste sang i gang. 
Det går litt for tregt til at dette blir spesielt elegant i våre øyne. 
Og strengt tatt føler vi oss ikke så smarte når vi gjør dette blant folk heller. 

Vi har også opplevd å prøve flere utgaver av å skru opp volumet («øk volumet», «spill høyere» og lignende) der hun ikke forstod hva vi mente, og da vi endelig trodde vi hadde truffet, opplevde vi at volumet faktisk ble satt ned. 

Dermed ender vi heller opp med å fiske telefonen opp fra lomma for å gjøre slike justeringer. 

På Mac virker det som om det kun er iTunes som kan styres på denne måten. 
Vi hadde en spilleliste gående i Spotify og ba om neste sang, men fikk da beskjed om at vi måtte høre på musikk for å kunne gjøre det. 

Spotify-støtten er også begrenset på iPhone. 
Du kan for eksempel ikke be om en gitt sang eller artist – da må du i så fall bruke Apple Music. 

Lyd som er lett å like 

Er du vant med EarPods fra før, altså den kablede utgaven, er det ikke gjort så voldsomme forandringer på lydkvaliteten, men det lille som er gjort, er til det bedre. 

Lyden har god fylde og ganske imponerende bass; vel å merke om du får dem til å sitte godt i øret. 
De er dog ikke spesielt isolerende, og i støyfulle miljøer er du nødt til ha volumet ganske høyt for å overdøve omgivelsene. 

Du kan lett finne bedre lyd til 1.800 kroner, for å si det sånn, men så betaler du selvsagt for at disse øreproppene er svært lette (fire gram) og fullstendig trådløse. 

Det vi liker best med Airpods er når vi bruker dem som handsfree. 
Det føles ganske hi-tech å prikke to ganger i øret, gi en ringekommando og så prate med motparten uten å ha en ledning med mikrofon dinglende foran munnen. 
Her synes vi Airpods er gode både på samtalekvalitet og på å filtrere ut støy fra bakgrunnen. 

Konklusjon 

Airpods er et imponerende stykke teknologi fra Apple. 
De veier bare fire gram hver, men leverer meget god batteritid for denne type produkter, har svært elegant paring med iPhone og sensorer som automatisk pauser musikken eller aktiverer Siri når du prikker på dem. 

Apple AirPods 

Lydkvaliteten synes vi også er helt innafor – et varmt og litt basstungt lydbilde, som vil passe godt til flere musikksjangre. 
De fungerer også brillefint til handsfree-samtaler. 

Men der de fleste ørepropper kommer med flere par gummipropper slik at man kan bruke dem som passer best i øret, har Apple valgt en «one size fits most»-løsning. 

For min del passer de ikke i det hele tatt, men det kan godt være at de passer i dine. 
Sitter EarPods, altså den kablede utgaven, som støpt, vil nok disse gjøre det også. 

Betjeningen er imidlertid langt fra effektiv, der du må bruke Siri til alt. 
Her savner vi spesielt hurtigbetjening for å hoppe til neste sang eller regulere volumet; noe Apple kunne ha latt oss tilpasse via iPhone-innstillingene. 
Å gå på gata og si «hopp over denne sangen» høyt er liksom ikke helt sosialt akseptert, spør du oss. 

Og så tror vi de er veldig lette å miste. 
Eller stjele. 
