Et unikt formidlertalent
Anne Lise Frøkedal på forskjellige stadier i livet. 

ALBUM: 
Anne Lise Frøkedal har allerede hatt en relativt lang karriere, selv om hun bare har kommet til album nummer to som Frøkedal. 
Med band som Harrys Gym og I Was a King var hun en sentral stemme i en norsk indie-scene i ekspansiv vekst for snaut ti år siden. 

Solodebuten «Hold On Dreamer» karret til seg en spellemannominasjon for beste indie i 2016. 
Nå har hordalendingen samlet et nytt knippe låter som garantert vil begeistre de som har falt for hennes melankolske og sparsommelige folk-pop tidligere. 

«How We Made It» er er en håndfull låter som tematiserer ulike stadier i livet når beslutninger og veivalg var mer preget av følelser enn fornuft. 
Det handler om å fange og gjenskape stemninger og minner. 

Musikalsk og arrangementsmessig er hun mer vidtfavnende enn tidligere, fra fullt band med stryk til det nedtonede og sparsommelige. 
Uttrykket hennes er allikevel lett gjenkjennelig, låtene bæres fortsatt frem av Anne Lises lune og beherskede sang. 

Tittelkuttet, «How We Made It», er svaiende fortelling om ungdomsfesten som gikk av skaftet, passende tonesatt med febersyke melodier og drømmende klanger. 
«Hybel» er platas kanskje fineste øyeblikk. 
Med subtil bruk av perk, noen få, enslige vokallinjer og en uendelig lang orgelmelodi som nærmest vugger deg inn i en meditativ tilstand, fremstår den både som en lun armkrok og en nyttig reset-knapp. 

«I Don’t Care» og «Believe» demonstrerer at Frøkedal fremdeles har et godt øre for gitardrevet indie med både tempo og gode hooks. 

«How We Made It» er i det store og det hele et lysende eksempel på at man kommer veldig langt med en god idé og et unikt formidlertalent. 
