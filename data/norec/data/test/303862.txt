Voksen oppfølger fra Haugesunds unge superduo
Lever nesten opp til de høye forventningene. 

ALBUM: 
Det har vært ganske høye forventninger til duoen Elsa & Emilie etter den lovende debuten «Endless Optimism», som ga dem en nominasjon til Spellemannprisen 2015 i kategorien Årets nykommer. 

Men det var en annen Emilie som vant, med etternavnet Nicolas. 

Elektropop 

Elsa Ingeborg Søllesvik og Emilie Haaland Austrheim er ikke så ulike Nicolas, men deres svevende og atmosfæriske elektropop er noe mer uptempo. 

De kan minne om den svenske søskenduoen First Aid Kit, men uten countrytilnærmingen. 

Og - jentene har nok hørt mer på Susanne Sundfør, som gikk på samme skole i Haugesund og opplagt er en inspirasjonskilde. 
Det samme er nok også Highasakite. 

13 år 

Men uansett, vi snakker om to uvanlig store talenter, dyrket fram blant annet gjennom UKM (Ung Kultur Møtes). 
Der sang de Stings «Fields of Gold» i Eva Cassidy-mood. 
Jentene har skrevet låter sammen siden de var 13. 

De opptrådte på Bylarm i 2014, og samme år kom albumdebuten. 
Da var de henholdsvis 18 og 17 år gamle. 

«Overjordisk» vokal 

Deres store fortrinn er den nesten overjordiske vokalen. 
Men produksjonsmessig savner vi de virkelig gode ideene. 
Jeg venter på de små overraskelsene, produsentgrepene som skal gi dem det siste løftet. 
De kommer ikke. 

Produsent Kristoffer Bonsaksen, som også programmerer og spiller de fleste instrumentene, fra synth til piano og gitar, har produsert navnesøster Emilie Nicolas og var involvert i musikken til tv-serien «Frikjent». 
Og - det er et snev av filmfeeling på «Kill Your Darlings» også - spesielt på avsluttende «Drowning». 

«Hørt det før» 

Debuten, som ble produsert av mer rytmeorienterte Anders Bjelland og Jens Kristian Rimau, framsto mer offensiv, åpnere og friskere, mens de her har lagt seg på en mer melankolsk retning. 
Det gjør også albumet en smule ensformig. 
Mens debuten hadde ungdommelig sjarm, er «Kill Your Darlings» en mer moden og voksen produksjon. 
Lydbildet er «større», og den vokser på deg. 

Jentene er blitt myndige, og ikke bare rent teknisk sett. 

Mangelen på originalitet blir tydelig etter hvert som albumet forløper. 
Den snikende «har-jeg-ikke-hørt-det-før»-følelsen melder seg ganske raskt, noe som forsåvidt er ganske vanlig innenfor denne relativt stillestående grenen av elektropopsjangeren. 

Fengende 

Åpningen «Under The Blood Moon» er overraskende bleik og pregløs, men de gir et annet og langt bedre inntrykk med påfølgende - og fengende - «Chains Of Promises», «Ocean» og den refrengsterke singelen «Au Volant». 
Ei knallsterk rekke. 

Her er de også nærmere uttrykket på debuten. 

Det er ikke så mange andre låter på oppfølgeren som setter varige spor. 
«Waiting» og «Sinnermann» står for eksempel og stamper litt uten å komme videre, og flere av de ni sporene (31 minutter) blir mer søte og pene enn viktige. 

Større egenart 

Elsa & Emilie kan godt jobbe fram en noe større egenart. 
De har et stykke å gå tekstmessig også. 
Låtene handler ikke om så mye. 
Det musikalske prosjektet virker altså ikke helt forløst ennå, og de er fortsatt mer lovende enn ferdigutviklete artister. 

Kanskje de må sette seg ned, stake ut kursen og rett og slett «drepe noen darlings» før de kan gå helt til topps på pallen! 

Elsa & Emilie innleder en liten norgesturné under London Calling i Trondheim 3. og 4. februar og avslutter på Bylarm i Oslo 2.-4. mars. 
