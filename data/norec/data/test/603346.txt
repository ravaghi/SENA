«Aladdin»:Morsom og magisk 

Will Smith + Disney + Guy Ritchie = Fartsfylt moro og tidenes fargefest. 

Disney blåser denne gangen nytt liv i «Aladdin» ved å lage en live action-versjon av klassikeren fra 1992. 
Tidligere har vi sett blant annet «Skjønnheten og Udyret» og «Jungelboken», og mange flere er på vei som «Løvenes konge». 
Animasjonsfilmene er høyt elsket og mange av dem Oscar-vinnere, så å lage en ny versjon kan slå begge veier, men i dette tilfellet er det ganske så vellykket. 

Ungene vil digge tigeren Rajah, apekatten Abu og skurkepapegøyen Lago, og Will Smith er underholdende for både barn og voksne. 
Aladdin spilles av sjarmerende Mena Massoud og Jasmin av multitalentet Naomi Scott, som imponerer med både sine sang- og skuespillerferdigheter. 
Jafar er også en vesentlig karakter i «Aladdin», og den nederlandske skuespilleren Marwan Kanzari er akkurat passe ond. 

Det begynner litt stivt, men så fort Will Smith popper ut av lampen som Genie, er moroa i gang. 
Han hadde store sko å fylle etter Robin Williams’ versjon i animasjonsfilmen, men han gjør det på sin egen måte og det funker. 
I velkjent Guy Ritchie-stil inneholder filmen også masse action og en haug av heseblesende parkour-stunts, og kombinert med det visuelle uttrykket og spesialeffektene er resultatet ganske magisk. 
