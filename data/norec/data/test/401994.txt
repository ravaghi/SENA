Konsertanmeldelse:Nicki Minaj på sitt beste – og verste 

En ferd gjennom rapperens sprikende musikalske karriere. 

Nicki Minaj er den største og mestselgende kvinnelige rapperen de siste årene. 
Artisten oppvokst i Queens, New York har siden hun signerte med Lil Waynes plateselskap Young Money etablert seg som en av de viktigste representantene for kvinner i rap. 

Ja, hun spiller masse på sex, og hun omringer seg av skandaler av scenen. 
Faktorer som sikkert avskrekker mange. 
Tabloider elsker hat mot sinte selvsikre kvinnelige artister. 
Tafatt og infantilt, men de gjør det allikevel. 
Men som alle andre artister skal hun dømmes på musikken alene, og i Spektrum viste hun seg som en ekstremt bra rapper. 
Bare så synd alt annet var røyk og speil. 

På en høy hest 

Inn på scenen kommer Nicki på en bevinget hest. 
Pøbelen jubler. 
Hun er kledd i gull, som den rapdronningen hun kan være. 
Utsøkte «Majesty» er første låt ut. 
Eskortert av dyktige dansere leverer Nicki Minaj vers for vers med utrolig intonasjon. 

Det er mange rappere der ute nå. 
Mange som nok har mye bedre tekster enn Nicki, men rapflyten og hennes bravado er nok til å gi undertegnede kribling i magen. 
Hun navigerer seg selvsikkert over scenen og smeller ut «Hard White» og Beyoncé-samarbeidet «Feeling Myself». 
Her er Nicki fantastisk, ingen kan ta fra henne dette øyeblikket. 

Hun dunder løs med klubbfavoritten «Beez in the Trap», Nicki Minaj er ustoppelig! 
Er det en knallhard rap-kavalkade vi er på? 
Kan vi håpe på den utsøkte «Barbie Dreams»? 
Men Nicki forsvinner ned i gulvet. 
Det blir stille, og gradvis begynner en illevarslende musikk og dundre over folkemengden. 
Futuristiske videoer vises på lerretet bakerst på scenen. 
Hva er det som skjer her nå? 

Nicki Minaj som rapper > Nicki Minaj som alt annet 

Ut av en sci-fi-sylinder dukker hun opp igjen. 
Det ser ut som will.i.am fra The Black Eyed Peas har bestemt sceneoppsettet. 
Rappingen er over. 
Nå kommer kommersielle Nicki til syne: 
Artisten som fant ut at hun ville gi ut tankeløse pop-EDM-låter og prøve ut vokalisttilværelsen. 

Resultatet er låter som «Starships» «Pound the Alarm» og «Super Bass». 
Bassen «dropper» og dansingen går fra twerking til fistbumping. 
Her faller alt av musikalsk kapital gjennom for Nicki. 
Hun tyr plutselig til mer playback, og halvparten av tiden tar hun ikke engang mikrofonen ordentlig opp til munnen. 

Fra andre akt og resten av konserten går hun ikke tilbake til den rene rappen. 
Nå er det alle låtene med høye strømmetall og tanketomme melodier som gjelder. 
Det er en aldri så liten tragedie. 

Kysser Knut fra Lillestrøm 

Lyspunktet er når hun tar opp en ung gutt på scenen som får bli en del av showet. 
Gutten blir stappet inn i sci-fi-sylinderen av danserne før Nicki går bort til ham. 
Hun ber ham kysse henne. 
Gutten ser ut som han er i ferd med å få et infarkt og tar seg bokstavelig talt til brystet. 
Han informerer publikum om at han heter Knut og er fra Lillestrøm. 

Flere klesbytter. 
Flere sanger, færre harde verselinjer og mindre attitude. 
Det går gradvis mot en slags singer-songwriter-inkarnasjon av stjernen som nå er kledd i en Sia-aktig kjole med slør. 

Det ble ikke noe «Barbie Dreams». 
Det ble ikke mer rap. 
Det ble bare med «Super Bass», røyk og speil. 
