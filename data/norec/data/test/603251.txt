Livløs fortelling om en livsglad dopdealer
Bård Nannestad virker litt for forelsket i sin egen fortelling om et mislykket norsk narkoimperium. 

Syv år har gått siden Arendals-forfatteren Bård Nannestad, opprinnelig fra Nittedal, fikk Sørlandets litteraturpris for debuten «Da Henrik Husten kom hjem». 
Også i årets roman har hovedpersonen fått et rart og bokstavrimende navn, der vi følger den livsglade Valentin Vangs reise fra trøblete barndom i Nittedal, via toppen av Oslos utelivsbransje, til amfetaminsmugling på kontinentet. 

Romanen åpner når Valentin Vang dør, og bestevennen Jarl og Vangs ukjente 15 år gamle datter Sara er de eneste i begravelsen. 
Hvem var faren min? lurer datteren på. 
Resten av boka er Jarls forsøk på å gi et svar. 

Resultatet er som en blanding av Ingvar Ambjørnsens «Den siste revejakta», en traust norsk oppvekstroman, og det som prøver hardt å være en slags norsk versjon av Brian de Palmas «Scarface». 
Det høres kanskje merkelig ut, og det er akkurat det det er. 

Det er særlig når Vangs kriminelle imperie begynner å vokse, at romanen til Nannestad faller sammen. 
Penger, alkohol, damer og dop korrumperer hovedpersonene i boka, og mens de gradvis seiler akterut, gjør prosaen til Nannestad det samme. 
I stedet for å bruke energien på å skildre hva det er som får mennesker til å ta valg de vet er gale, er det som om Nannestad vil tøffe seg med å vise hvor skjødesløst romankarakterene hans kan bruke pengene sine, i sine «spektakulære forsøk på å elske livet». 
Det fremstår rett og slett som om Nannestad synes at fortellingen er veldig kul, og det ødelegger for romanen. 

Til å handle om en mann som elsker livet, er denne romanen fortalt med forbausende lite liv. 
Det er som om Nannestad veldig gjerne vil, og pøser på med en muntlig og tøff stil. 
Men dessverre strekker fortellerevnen bare ikke til. 
Klisjéne blir for mange, språket for tomt. 
Handlingen fremstår usannsynlig, valgene som tas fremstår umotivert. 
Jeg skjønner aldri hvorfor Valentin Vang er nødt til å gå til grunne, og dermed forsvinner troverdigheten og premisset for fortellingen. 
