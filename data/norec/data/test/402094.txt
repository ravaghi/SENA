«Loro» er et mørkt portrett av Berlusconi
Et nådeløst, men omstendelig portrett av forføreren Silvio Berlusconi. 

Når du skal skildre endeløs korrupsjon og dekadanse på film er det alltid en fare for at du som filmskaper lar deg overvelde av det visuelle og ekstreme ved overskridelsene. 

Det er ikke et øyeblikk i denne filmen der jeg betviler motivene til den begavede regissøren Paolo Sorrentino og hans ønske om å portrettere Silvio Berlusconis mørke gjerninger som mediemagnat og politiker. 
Men hvor mange nakne unge kvinner kan du la danse foran kamera før det bare kun blir en trettende repetisjon? 

Trettende dekadanse 

Forstå meg rett: 
Denne dekadansen er ment å være trettende. 
Den er ment å gjøre oss ukomfortable, men likevel virker den mot sin hensikt. 

Sorrentino er det nærmeste vi har kommet en arvtager etter Federico Fellinis italienske sirkusmanesje av dekadanse og satire. 
Jeg vil ikke si at han direkte skuffer, men filmen er lang, og det merkes. 

Samtidig er det den mørkeste fremstillingen av fenomenet Berlusconi som noensinne er festet på film, og det sier ikke så lite. 

Vil nå Berlusconi med unge kvinner 

Italienske filmskapere har vært besatt av Berlusconi, men få har med hell sett nærmere på nøyaktig hva som fikk så mange italienere til å falle for ham. 
Sorrentino har sammen med Toni Servillo i hovedrollen tidligere gitt oss et enestående politikerportrett i Il Divo (2008) – om den gåtefulle og korrupte politikeren Andreotti. 

I den filmen ble Andreotti noen ganger en altfor mystisk sfinx, og korrupsjonen ble noe innforstått som vi utenfor Italia ikke nødvendigvis forsto. 
I Loro er de tydeligere i skildringen av den gjennomgripende korrupsjonen som har fulgt Berlusconis vei til makten i italiensk politikk. 

For å nå frem til hans dørterskel, må vi først bli kjent med den energiske halliken Sergio, perfekt spilt av Riccardo Scarmacio. 
Hans store drøm er å knytte sin ring av unge kvinner til Berlusconis maktsirkel, og på den måten legge Roma for sine føtter. 
Men Berlusconi er ikke lenger ved makten. 
Vi befinner oss midt på 2010-tallet der han forsøker å redde ekteskapet med sin Veronica (Elena Ricci) og dukke unna rettssakene som tårner seg opp. 

Scener fra et ekteskap 

Derfor blir dette like mye scener fra et ekteskap som en avdekking av korrupsjon. 
Gjennom relasjonen til Veronica finner Sorrentino også nøkkelen til Berlusconi: 
Hvordan hun lot seg forføre og forråde er på mange måter historien om hvordan Italia lot seg forføre og forråde. 

De mest nådeløse avsløringene kommer fra henne, og det er sitater fra virkeligheten. 
Ja, dette er selvsagt fiksjon, og Sorrentino dikter og juger. 
Men det dokumentariske alene er ikke nok til å fange personen og fenomenet Berlusconi – det krever en skuespillers forestillingsevne. 

Henger ikke sammen 

Servillo er en makeløs imitator av Berlusconis trekk og miner, men han gjør ham samtidig levende, og tro det eller ei, noen ganger likandes. 
Og det er nødvendig for å forstå hans sjarm. 

I en nøkkelscene ser vi Berlusconi ringe en tilfeldig kvinne for å sjekke om han fortsatt har evnen til å forføre som salgsmann, og den sier mer om «gåten» Berlusconi enn noen annen film jeg har sett. 

Sorrentino makter likevel ikke helt å forene Berlusconis privatsfære med hans politiske virke og betydning. 
Jeg lurer på hva den timen som er fjernet fra originalversjonen, som ble sluppet i to deler, inneholder. 
Dette henger rett og slett ikke godt nok sammen – til tross for strålende enkeltpartier. 
