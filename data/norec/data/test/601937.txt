Holder koken
Det går rykter om at sanger fra dette bandet ikke blir spilt på visse barer fordi det automatisk egger til slåsskamp. 
Deres blanding av punk og irsk folkemusikk er den perfekte bakgrunnsmusikken til et slitent og festfylt barliv. 

De ble verdenskjente etter soundtracket «I´m Shipping Up To Boston» til filmen «The Departed», og nå er de irske kamphanene ute med nytt album. 
Dropkick Murphys har holdt koken i hele 20 år, og har sunget høylytt om det å leve i nuet. 
Nå har alderen tatt tak i medlemmene og tekstene er dreid inn fra presens til preteritum. 

I sangen «Sandlot» inviterer de til mimring om glansdagene when we were young. 
Men selv om musikken inviterer til fest, har tekstene ofte en dypere mening. 
Låten «4–15–13» er en hyllest til ofrene av bombingen under Boston Marathon, og flere av låtene handler om menneskene bandet har møtt gjennom deres egen veldedige organisasjon Claddagh Fund. 

Den velkjente låten «You’ll Never Walk Alone» får til og med en irsk oppgradering. 

Det er ingen tvil om at Dropkick Murphys har hatt sine mer energiske dager, men likevel klarer de å levere 11 låter med den samme rølpete overbevisningen de er kjent for. 
