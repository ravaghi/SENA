Stort potensiale
R&B Miss Tati «Finally, Tati» (Chilenwa) 

Miss Tati kom i musikk-Norges søkelys da hun var med i P3 sin Urørtfinale i 2015. 
Siden da har hun vært en aktiv live-artist, men debutalbumet har latt vente på seg. 
Nå er den endelig her og spørsmålet er om hun klarer å innfri like godt på plate som hun gjør live. 

Musikken er en blanding av soul, hiphop, pop, elektro og R&B – det er musikk som inviterer til god stemning og dansing, men som også byr på noen mørke og sider. 
Første låt ut «Free» er blant sistnevnte med svulstig og mørk synth, aktivt trommespill og rapp i dypere stemmeleie. 

Dansefoten kan man derimot ta frem på låten «Here To Stay» som er en av platas sterkeste spor. 
Her har Miss Tati lagt fra seg rap og til fordel for fengende melodier. 

«Finally, Tati» er et variert album som viser et stort potensiale, men den når aldri de store høydepunktene og ødelegges av en skuffende avslutning med den malplassert og masete låten «This Love». 

Miss Tati klarer ikke helt å få den samme energien som hun har på sine live-opptredener overført til plate. 
Låtene i seg selv er dessverre ikke sterke nok. 
