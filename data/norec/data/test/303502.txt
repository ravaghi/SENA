Miley Cyrus løfter The Flaming Lips
Er blitt «partnere» etter flere samarbeidsprosjekter. 

ALBUM: 
The Flaming Lips’ storhetstid var for 14–18 år siden, da de slapp «The Soft Bulletin» og «Yoshimi Battles The Pink Robots» – sjøl om de var i nærheten på «The Terror» (2013). 
«7 Skies H3»var mer eksperimentell - opprinnelig en 24 timer lang komposisjon fra 2011 som ble stykket ned til ti låter og utgitt på Record Store Day i 2014. 

Øya 

Øya-konserten i 2010 huskes også godt, særlig fordi psykedeliabandet er visuelle i sin eskapisme. 

I likhet med et annet av medprodusent David Fridmanns «faste prosjekter», Mercury Rev, balanserer The Flaming Lips ofte mellom syrete eksperimenter og gode melodier. 

Fokusert 

Det siste vinner på «Oczy Mlody». 
Likevel, for mange av låtene sklir ut og ender opp som litt løs fyllmasse, som instrumentalen «Nigdy Nie (Never No)» og i særdeleshet sju minutter lange «Listening To The Frogs With Demon Eyes» (få lager sprøere låttitler enn The Flaming Lips!). 

Wayne Coyne & Co. er og blir best når de er mer fokusert, som i «How», svevende «Sunrise (Eyes Of The Young») og ikke minst sistesporet «We Are Family» (med Miley Cyrus). 

Samarbeidspartnere 

Det kan kanskje høres ut som en overraskende konstellasjon, men de er blitt samarbeidspartnere de siste åra. 
Miley bidro på Flaming Lips' stjernespekkete hyllest til The Beatles’ «Sgt. 
Pepper’s Lonely Hearts Club Band», «With A Little Help From My Fwends», i 2014. 

Til gjengjeld var Oklahoma-rockerne med på hennes eksperimentelle album «Miley Cyrus & Her Dead Petz» i 2015. 
At de trives sammen kan høres i den løsslupne stemningen som avrunder «We Are Family». 
