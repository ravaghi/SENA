Ett av de beste AMG-alternativene
Mercedes-AMG C 43 er én de artigste Mercedes-ene du kan velge, men noe av ekstrautstyret bør du styre unna. 

9AMG C 43 går for å være det beste alternativet hos Mercedes, dersom sportslig hverdags-komfort er kriteriet. 
C-klasse har plass nok for de fleste og føles kompakt. 

C 63, som ligger øverst i næringskjeden, har en sint V8 i kombinasjon med 7-trinns hardtslående dobbeltclutchet girkasse, som sender all effekt rett ut på bakhjulene via en ganske så hissig bakdiff. 

Den er såpass brutal at den faktisk blir alt for mye for mange. 
C 43 har derimot en langt mer Norges-vennlig tilnærming. 
Den har en herlig syngende treliters V6 motor, med to turboer som trekker på alle fire via en 9-trinns tradisjonell automatkasse. 

Store forandringer 

De færreste vil heve så mye som et hår på øyenbrynet over den omfattende oppdateringen. 
Ifølge Mercedes er 50 prosent av bilen forandret og over 6500 deler nye. 
De viktige forandringene utvendig er at diamantgrillen (som nå fås i de lavere modellene) er byttet ut til fordel for den tidligere grillen til C 63 med en kraftig vannrett ribbe. 

C 63 har som kjent fått Panamerica-grillen med stående ribber. 
Fangere med diffusere er også nye. 
Det som er langt viktigere - og noe man virkelig merker på vinterstid - er de nye avanserte frontlyktene. 

C 43 har LED High Performance-adaptive lys som standard, men kan bestilles med Multibeam LED lykter med til sammen 84 dioder, som masker ut biler og trafikanter foran deg. 
Det fungerer utrolig bra. 
Lampene har også Ultra Range langlys, som lyser hele 600 meter. 

Mørkekjøring har aldri vært mer behagelig. 
Andre morsomheter er at både fartsholder og klimaanlegg også styres av navigasjonen. 
Nå senkes farten før den aktuelle fartgrensen, før kryss, rundkjøringer og svinger. 
Klimaanlegget stenger luftinntakene til klimaanlegget i tunnelene via informasjon fra navigasjonen. 

Ser forskjellene innvendig 

C-Klasse var siste Mercedes ut med analoge metere i dashbordet, og de så mildt sagt litt utdatert ut. 
Den har nå fått en 12,3 tommer skjerm foran rattet. 
Overraskende nok har de ikke installert «glassplanken», som vi er blitt kjent med i S-, E-, A-, B- og G-Klasse. 
Her har de plassert skjermen i det eksisterende dashbordet. 

Det er fordi den fortsatt kan bestilles med analoge målere og trolig et økonomisk spørsmål midt i en livssyklus. 
Med digitalt instrumentpanel, kommer også det tilsynelatende omfattende rattet, som opprinnelig stammer fra S-Klasse. 

Skjermen foran styres fra en flate med venstre tommel, den nye bredskjermen på 10,25 tommer med høyre tommel. 
Enkelt og greit, selv om skjermstyring krever mer oppmerksomhet vekk fra veien, enn vanlige knapper. 

Command-systemet er som før, ikke med den store haptiske skriveflaten som A-Klasse har fått. 
Det tror vi mange egentlig er glade for. 
Den har heller ikke fått stemmestyrings-systemet Mercedes-Benz User Experience fra A-Klasse. 
som gjør det mulig å gi mer naturlige kommandoer til bilen - denne er uansett bare på engelsk, så den ville blitt lite brukt. 

Derimot er autonome sikkerhetssystemer oppgradert til S-klasse-nivå. 
Det fungerer tidvis bra, men Tesla har fortsatt den mest autonome kjøringen. 

Men det er en ting som ødelegger opplevelsen og det er Performance-stolene. 
De er ultrakule, men steinharde og koster 24.150 kroner ekstra. 
De funker til daglig bruk, men en hel dag i setene er hard kost for ryggen. 
Selv om man mister mye av den sportslige looken, ville vi sterkt vurdert å beholde standardsetene 

Sportslig i massevis 

Selv om Mercedes relanserte rekkesekser på tre liter, for et års tid siden, har de valgt å beholde V6-motoren, men henter effekten bittelitt høyere oppe på turtall. 
Effekten er økt fra 367 ved 5500 omdreininger til 390 ved 6100 Nm. 
Dreiemomentet på 520 
Nm er det samme, men hentes 500 omdreininger lenger opp. 
Toppfart og akselerasjon er nøyaktig den samme. 
Utslippene er fortsatt fy-fy. 

Som du skjønner er det liten vits i å bytte ut din gamle C 43 med en ny. 
Vogna er akkurat like kjapp som før, og bortsett fra flere skjermer er det få andre nyheter innvendig. 
Selv om dette er en V6-motor med to turboer, har denne en herlig trompetsang, på linje med en klassisk BMW, eller Austin Healey for den saks skyld. 

Nostalgien bobler sammen med den digitale atmosfæren vi befinner oss i. 
Ruller vi hjulet for kjøreprogram over i Sport+, smeller det ganske kraftig i pottene når det gires også. 
Lyden overgår nesten effekten, selv om det går skikkelig unna. 
Stasjonsvogna trenger bare 4,8 sekunder fra stillestående til 100, og toppfarta kan heves fra 250 til 280 med kjørekurs. 

Fire kjøreprogram 

C43 kan justeres i fire fastsatte og én egenprogrammert modus (Eco, Comfort, Sport, Sport+ og Individual), som endrer gassrespons, girkassens hastighet, fjæringens hardhet og styringens følsomhet. 

For å få den rette AMG-følelsen er nitrinnskassen også tunet. 
Den girer dobbelt så raskt som C 400 med samme motor (333 hk) og girkasse, men kan ikke forveksles med dobbel-clutchkassen i C 63. 

Det er AMG som har stått for tuningen. 
Det merkes, for vogna er potent som bare det. 
I Sport og Sport+ blir et hvert girskift oppover kvittert med et skikkelig trykk i ryggen. 
Det er selvfølgelig et lite skår i gleden at det er elektronisk fremprovosert og ikke noe som gjør framferden fortere, men det er kult for selvfølelsen og kjøreopplevelsen. 

Hjuloppheng fra C 63 

Det er tatt få snarveier med C 43. 
Multilink-bakakselen, med elektronisk justerbare dempere i tre trinn, er hentet rett fra C 63, men med mykere setting. 

Foran er hele rammen og utvendig oppbygning på demperne annerledes på grunn av 4Matic-systemet, men dempernes innmat er lik. 
Styringen har strammere utveksling, men er fortsatt følsom. 
I det hele tatt er bilen langt mer komfortabelt satt opp enn C 63. 
Sporvidden er standard Mercedes, så den deler heller ikke de lengre bærearmene fra AMG. 

Den gir likevel en svært potent pakke, som er markant mer sportslig en komfortcruiceren Mercedes-Benz C 400. 
På de svingete småveiene vi kjørte på under lanseringen av stasjons-vognen i 2015, (da het den C 450) skulle du være racersjåfør for å kunne kjøre særlig fortere med C 63. 
Det blir på de små rakstrekkene den stikker fra, men lillebror imponerer stort likevel. 
C 43 er i det hele tatt en potent doning som funker bra i det daglige. 

C 450 river ikke i racing-genene dine like mye som C 63, men den er akkurat rå nok til å gi den gode følelsen av mye power. 
Akselerasjoner fra stillestående, rundt svinger, ut av kryss og på dårlige veier skjer langt mindre dramatisk enn hos den logrende C 63. 

Firehjulstrekket er fast innstilt på 69 prosent effekten til bakhjulene, 31 forover. 
Man får altså en deilig følelse av bakhjulsdrift, men får i tillegg en styreglad, retningsstabil og akselerasjonskvikk pakke det er svært lett å forelske seg i. 

Men det koster 

I følge Mercedes sin egen konfigurator starter prisen på én million kroner. 
Det er nesten 200.000 kroner mer enn C 400 som har samme motor, men som mangler 57 hester og har et langt snillere understell. 
Og alt koster ekstra, som for eksempel parkeringspakke med 360 graders kamera, AMG performance-sportseksos, den avanserte kjøreassistentpakka, de avanserte frontlyktene, nøkkelfri adgang, med mer. 

Vår bil hadde utstyr for 300.000 kroner, og det svir litt. 
Da blir plutselig ikke veien lang opp til nylig testede E-klasse E 53, som byr på enda mer plass og komfort. 

Men med smart valg av pakker, mener vi likevel at dette er ett av de beste AMG-kjøpene du kan gjøre i dag. 
