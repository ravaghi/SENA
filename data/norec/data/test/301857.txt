Læretime for unge EDM-fans
Røyksopp beviste at man ikke trenger generiske steke-hits for å vinne over Findings-publikummet. 

Å tre inn i den begrensede virkeligheten bedre kjent som festivalen Findings, kan være en solid prøvelse. 

Denne to-dagers russefesten for alle, hvor stupfulle ungjenter og deres mannlige motparter søker hverandres oppmerksomhet til lyden av repeterende EDM-beats. 

Enkelte av de litt for ivrig-jaktende guttegjengene akkurat på kanten til det ubehagelige, mens en og annen forkommen 40-åring skuer litt for ensomt utover sin forlengst tapte ungdomstid. 

Samme person som sikkert kommer til å sende meg en sinna klagemail i natt om at EDM ikke har noen aldersgrense. 

Greit nok det, men Findings har i alle fall en. 
Om noe, av den uskrevne typen. 

Inne i mellom finner man også de som åpenbart kun har tatt turen for dagens headliner Røyksopp, og som i motsetning til resten av stadioen ikke beveger en mine når Mike Perry avslutter settet sitt med «Firestone» og «Hello». 

Men selv om kynikeren i meg vurderer hvorvidt en folkemengde preget av den gode, gamle «fingeren i været og en hæl fram»-dansen vil takle Tromsø-væringens atskillig mindre steke-vennlige musikk, blir det fort klart at man ikke skal undervurdere Findings-publikummet. 
De er her tross alt for å feste. 

Når Røyksopp og et knippe røykskytende stormtropper starter kalaset med Star Wars-spesialskrevne «Bounty Hunters», er standarden for festivalens avsluttende show allerede satt. 

Jonna Lee kommer selvfølgelig aldri til å bli en fullgod erstatning for sin svenske kollega Robyn. 
Men dette vet vi allerede, og det er heller ingen grunn til å la akkurat det ødelegge noe som helst. 
«The Girl and the Robot» smelles av gårde kjapt, og er nok sporet den svenske sangerinnen håndterer dårligst. 
Likevel er hun en vital del av konserten, mens Berge og Brundtland for det meste bruker tiden til å jobbe iherdig bak miksebordet. 

Og det er jo nettopp dette – at de er der oppe for å gjøre langt mer enn å bare vifte på hendene - som skiller Røyskopp fra mye annet som preger denne typen festivaler. 

Et første, skikkelig høydepunkt blir «Do It Again»-sporet «Sayit», som dunker hardt inn i hjerterota, og for alvor vekker urinstinktet i den nevehyttende folkemengden. 
Deretter brukes tiden for å bygge seg opp mot «This Must Be It» og senere «What Else Is There», men det er ingen tvil om at crowdpleaseren «Eple» kommer som en veltrengt forløsning for det alltid like klimaksklare Findings. 

Og selv om «Monument» byr på sceneanimasjon så heftig at det å være nykter føles som kveldens dummeste valg, fungerer den sammen med «Here She Comes Again» som ventende daler fram mot fantastiske «Only This Moment» og ikke minst «Running to the Sea». 

For en gruppe som kun lener seg på eget materiale, vil det selvfølgelig være en prøvelse å leve opp til stemningen satt et par timer tidligere av skamløse Dimitri Vegas & Like Mike. 
Likevel er Røyksopp beviset på at det er fullt mulig å ha Bislett-plenen i sin hule hånd uten de generiske take-off-låtene man kanskje forbinder med Findings. 

Tromsø-veteranene har neste opptur planlagt når med tror ting er i ferd med å dabbe av, og jobber publikummet sitt med en tålmodighet man vanligvis ikke ser på denne typen show. 

Jamie Irrepressible-assisterte «I Had This Thing» blir en siste store oppkjøring, før gutta sender det unge publikumet ut av stadion-portene med klimakset «Do It Again» og helgens festival-avsluttende fyrverkeri. 

Forhåpentligvis med nyfunnen lærdom om hva et elektronika-sett faktisk kan være. 
