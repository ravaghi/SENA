Sony Xperia M5
Vanntett telefon med lavere prislapp enn toppmodellene. 

Det siste året har vi sett at topptelefonene har steget vesentlig i pris, som delvis kan forklares av den svake krona vi har hatt de siste månedene. 

Er du blant dem som synes 6-7.000 kroner blir for mye for en ny telefon, finnes det selvsagt også rimelige modeller; enten det dreier seg om eldre toppmodeller som har sunket i pris, eller splitter nye telefoner med litt svakere spesifikasjoner. 

Nytt denne våren fra Sony er deres middelklassemodell Xperia M5. 
Dette er oppfølgeren til fjorårets M4 Aqua, men selv om «Aqua» mangler i modellbetegnelsen, er også M5 vanntett, i likhet med selskapets Xperia Z-serie. 

(Nå skal det sies at Sony markedsfører denne vanntettheten langt mer konservativt enn tidligere.) 

Under 4.000 kroner 

Sony Xperia M5 er nettopp lansert her til lands, og koster 3.700 kroner i de rimeligste nettbutikkene ved lansering. 
Det gjør at prishoppet ikke blir veldig stort opp til selskapets Z5-toppmodeller, der Z5 Compact er rimeligst og ligger på rundt 4.500 i pris. 

I samme prisklasse finner vi for eksempel også Honor 7, Samsung Galaxy S5 Neo, Google/LG Nexus 5x, Huawei P8 og LG G4, som vi også klarer å finne rett under 4.000-kronersmerket nå om dagen. 

Det Xperia M5 først og fremst kan skilte med, er som nevnt at den er vanntett. 
I forhold til M4 Aqua har den også 16GB internminne (mot 8GB), full HD-skjerm (mot 720p) og et kamera med 21,5 megapiksler (mot 13Mp) og rask autofokus. 

Kjent Sony-stil 

For en kjenner er det lett å se at M5 kommer fra Sony. 
Telefonen følger de samme designprinsippene som selskapet har hatt de siste åra, med relativt små avrundinger rundt hjørnene, relativt firkantet design ellers og den samme knappestrukturen rundt rammen. 

I motsetning til de nye Z-telefonene mangler M5 fingeravtrykksleser på strømknappen. 
Den har imidlertid en dedikert kameraknapp på siden, slik at kameraet kan startes direkte uten å tenne skjermen først. 
Selv om telefonen er vanntett, har den heller ikke noe lokk foran strømporten. 

Foran portene til minne- og SIM-kort finnes det et lokk, men dette er typisk noe du vil lokke opp og igjen første gang du tar telefonen i bruk. 

Utseendemessig ser telefonen dyrere ut enn den føles. 
Det vi mener mer det, er at vi ved første øyekast trodde det var brukt metall og glass, selv om vi raskt merket at chassiset her er av plast da vi plukket opp telefonen. 

Skarp skjerm 

Ett av punktene der M5 er oppgradert i forhold til M4, er at skjermen nå har fått full HD-oppløsning, slik den har på Z5; med andre ord meget god skarphet. 
Vi ser dog en relativt tydelig lyslekkasje fra skjermkanten og savner litt ekstra lysstyrke og konstrast i forhold til de beste. 

M5-skjermen er 5 tommer over diagonalen, altså bittelitt mindre enn Z5 sine 5,2 tommer, selv om fotavtrykket er nesten identisk. 
Skjermen dekker ganske nøyaktig 66 prosent av den totale flaten, som er blant de svakere i dagens marked. 
Så vidt mer enn iPhone 6/6s, men der sistnevnte da har en hjemknapp foran på telefonen. 

Slik er ytelsen 

Vi har kjørt telefonen gjennom de vanlige ytelsesmålingene vi bruker for å se hvordan denne prosessoren klarer strabasene. 
I motsetning til de fleste andre Sony-telefoner, har selskapet nemlig denne gangen dumpet Qualcomms Snapdragon-serie til fordel for en prosessor fra MediaTek med åtte kjerner. 

Og telefonen presterer på det jevne i denne prisklassen. 
Her er noen av tallene vi får sammenlignet med noen av telefonene i samme prisklasse, i tillegg til at vi har tatt med tallene for den minste av Sonys toppmodeller, Xperia Z5 Compact, som altså er under tusenlappen dyrere enn M5: 

Geekbench: 
Måler prosessorytelse, høyere score er bedre: 

3DMark ice storm unlimited (Måler 3D-ytelse, høyere er bedre) 

PCMark (Måler "vanlig" bruk som bilderedigering, nettsurfing etc. 
Høyere er bedre) 

AnTuTu (Allround-test som måler både prosessor, grafikk, lagring etc.) 

I daglig bruk opplever vi M5 som en telefon med smidig ytelse. 
Den er også raskere enn forrige generasjon toppmodeller fra Sony (Z3-serien), men støtter likevel ikke Remote Play-funksjonen med PlayStation 4 slik Z-modellene gjør. 

Batteriet på 2.600mAh kombinert med Sonys smarte strømhåndtering bør sørge for at de fleste ikke har noen problemer med å få batteriet til å vare dagen ut. 

Slik er kameraet 

Kameraet har blitt ett av de viktigste aspektene når folk kjøper smarttelefoner. 
M5 har ikke det samme kameraet som de nye Z-modellene, men oppløsningen er likevel 21,5 megapiksler. 

Blenderåpningen er f/2.2, altså noe svakere enn de beste for tiden. 
Eksempelvis slipper da kameraet inn cirka 21 prosent mindre lys enn Z5-modellene, og 49 prosent mindre lys enn markesledende LG G4, med blenderåpning på f/1,8. 

Frontkameraet er faktisk mer lyssterkt med f/2.0 og har 13Mp-oppløsning. 
Som du ser på bildene er det godt synlig på vår hvite testmodell. 

Vi har sammenlignet noen av bildene fra M5 side om side med tilsvarende motiver tatt med Nexus 6P (12Mp), som har identisk kamera med Nexus 5X; prismessig ganske lik M5. 

Og det er liten tvil om at Sony-kameraet ikke strekker helt til. 
Detaljnivået i bildene er svakere, som igjen illustrerer at antall megapiksler har svært lite å si. 
I svakt lys blir forskjellene enda større, der Sony-telefonen har særdeles udetaljerte bilder på grunn av støyreduksjonen. 
På plussiden er vi jevnt over godt fornøyd med eksponeringen og hvitbalanseringen. 

Her er tre sammenligninger. 
Hver av dem har først en miniatyrutgave av det store bildet før vi ser på et nærmere utsnitt. 
Denne gangen har vi valgt å nedskalere Sony-bildene til samme bildeoppløsning som Nexus-kameraet, slik at vi får praktisk talt samme utsnitt. 

Sony til venstre, Nexus til høyre. 
Som du ser er eksponeringen god fra Sony-kameraet, men hvis vi inspiserer på nærmere hold (Sony øverst), ser vi at detaljnivået ikke er like godt: 

Bilde #2: 
Testlab i mørket 

Her ser vi at Sony-kameraet eksponerer bildet noe lysere, og at fargestikket oppleves mindre enn på Nexus-telefonen, men om vi inspiserer på nært hold, ser vi klare forskjeller i detaljnivået: 

Bilde #3: 
Vanskelig lys 
Til slutt et bilde i litt vanskelige lysforhold med en sterk sol. 
Som du ser gir solen en del lysavfall i bildet fra Sony (øverst), bildet er mindre detaljert og har i våre øyne i overkant mettede farger, selv om mange også liker litt ekstra varme og farger i bildene. 
Himmelen er også hakket mer overeksponert. 

Konklusjon 

Vi testet aldri forgjengeren, M4 Aqua, utover å ta en titt på den på Barcelona-messen i fjor. 
Da ble den lansert med en veilendende pris på 2.400 kroner og fikk stort sett ganske gode kritikker rundtom i forhold til prislappen. 

Årets utgave har en pris som ligger vesentlig tettere opp til toppmodellene, der flere har sunket i pris siden lansering. 
Det inkluderer blant annet Sonys egen Z5 Compact, som er under tusen kroner dyrere, men som har bedre ytelse, dobbelt så mye lagringsplass og fingeravtrykksleser for å nevne noe. 

Dermed blir M5 i våre øyne en helt grei telefon i dette prissegmentet uten å utmerke seg. 
Til denne prisen har den riktignok ikke så mange åpenbare svakheter, men samtidig få styrker utover å være vanntett. 

Sony Xperia M5 E5603 
