Aaron Neville synger som «en engel som har svelget en wah wah-pedal»
Anmeldelse: 
Første album med nytt materiale på 13 år fra selve «New Orleans-stemmen». 

ALBUM: 
The Neville Brothers er selve lyden av New Orleans, og den store sangeren i bandet er Aaron Neville. 
75 år gammel gir han ut sitt første album med nytt (og eget) materiale på 13 år - skrevet i samarbeid med produsenten Eric Krasno og Dave Gutter. 

Nostalgisk 

«Apache» er like nostalgisk som sykkelen med samme navn. 
Men det handler på mange måter om å ivareta en gammel tradisjon, sanger i grenselandet mellom soul, gospel, R&B; og funk. 

Åpningen «Be Your Man» minner om «Theme From Shaft» og andre blaxploitation-soundtrack, med blåsere og sultne gitarer. 

Engel 

Men allerede i det flotte andresporet «All Of The Above», en uberkul, pulserende låt om hva kjærlighet egentlig er, gir han oss et eksempel på vibratoen som er blitt varemerket hans. 
Stemmen er meget treffende beskrevet som «en engel som har svelget en wah wah-pedal». 

«Orchid InThe Storm» er en søt ballade som kunne vært spilt inn på 70-tallet. 

New Orleans 

Neville har bodd i New York i mange år, men i «Stompin' Ground» forteller han om sitt New Orleans - igjen med tungt orgelkomp og et voldsomt trøkk fra blåserne og teksten «Sometimes them streets was mean, can you dig, but that was my stompin' ground». 

Hele verdens sårbarhet og alle farene som truer, fra naturkatastrofer til politikere som ljuger, er tema i avsluttende «Fragile World», som igjen minner oss på at det er for lenge siden vi har vært i Crescent City. 
