Så fint som bare Marit Larsen kan være
Komplett, rett og slett. 

EP: 
Marit Larsen kompletterer her sitt «Joni Was Right»-prosjekt med fem oppfølgerlåter til første del som ble sluppet i april i år. 

At dette er hennes ode til sitt store forbilde, Joni Mitchell, er en selvfølgelighet. 
I grunnen noe av et vågestykke, all den tid Mitchell er en av vår tids største låtskrivere i kraft av sin nære, enkle og ujålete tilnærming til faget. 
Da skal det være rene ord for penga og lite staffasje å gjemme seg bak. 

I Marit Larsens tilfelle så beviser hun igjen at det er nettopp det som er hennes forte. 
Det handler alltid om den naturlige, fortryllende melodilinjen. 

Selv om det skjer mye fint i arrangementene i forhold til instrumentering og detaljer, får de aldri stå i veien for hennes uanstrengte og varme stemme. 

«Joni Was Right» og «Bluebelle Mountain» er florlett folkpop som får sommeren til å vare litt lenger, mens «Winter Never Lasts Forever» er et stykke hjertevarm balladepop så sval som bare Larsen kan skrive. 

Godt levert, nok en gang. 
