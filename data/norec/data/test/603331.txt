Et vakkert utskudd
«Roseromanen» er en historie om kjærlighet, tap og lengsel, fortalt gjennom møysommelig hagekunst fra kristiansanderen Øyvind Berg. 

Rosen som litterært motiv kan virke litt forslitt. 
Men på samme måte som Karl Ove Knausgård i åpningen av første bind i «Min kamp» viste at det var mulig å si noe nytt om hjertet, viser Øyvind 
Berg at det også er mer å si om rosen. 
Mye mer. 

Hovedpersonen i «Roseromanen» er gartner, og driver en roseforedlingsbedrift i Sverige. 
Boken lar oss forstå at han har forlatt noe, at han har liten kontakt med sitt gamle liv i Norge og at han på en eller annen måte har startet på nytt. 

Gartneren og hans «unaturlige» bror ble født av hver sin mor, men ble forvekslet på sykehuset. 
Først fem år senere ble feilen oppdaget, og de to femåringene ble så byttet tilbake til sine biologiske foreldre. 

Den absurde og usannsynlige situasjonen kunne lett ha blitt en fjollete og burlesk Erlend Loe-aktig historie, men Berg skriver fram en stemning som gjør at man klarer å le av kaoset, samtidig som man blir fjetret av den eksistensielle krisen de to guttene blir kastet ut i. 
Berg behersker antydningens kunst. 
Han dveler ikke for lenge ved begivenhetene, men går raskt og brutalt videre. 

Gartnerens store kjærlighet er insektfangeren Live. 
Måten Berg, ved bruk av svært sparsommelige beskrivelser skildrer kjærligheten mellom de to er dypt rørende. 
Da Live forsvinner, blir også meningen i gartnerens liv borte. 
Gartneren fordyper seg i rosekunsten og blir stadig mer eksentrisk. 

Mange romaner har en hovedperson som er besatt av et fag, og som gjerne vil belære leseren om tema. 
Ofte kan det bli litt krampaktig, som om man aner iherdige forsøk på å gi enorme mengder research et mer litterært preg. 
Hos Berg er det ikke slik. 

De essayistiske passasjene om rosenes egenskaper virker aldri umotivert, tvert imot. 
Alle elementer – dialoger, tilbakeblikk og rosekunnskaper, folder seg elegant ut og blir til en praktfull helhet. 
Ikke ulikt rosen selv. 
