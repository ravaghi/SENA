En ny favoritt
Den engelske sangeren og produsenten Sampha har bidratt på låter fra Kanye West, Solange og Franck Ocean. 
Nå er han ute med sitt første album og på sitt beste tar han pusten fra lytteren med sine vakre lydbilder. 

Den nydelige åpningslåten «Plastic 100°C» setter stemningen med repetitivt og detaljert akkompagnement under fine vokallinjer. 
Man blir tatt inn i en nærmest meditativ tilstand før han drar deg tilbake med den tyngre «Blood on Me». 
Dette er albumets mest fengende låt og hans ærlige fremførelse og tekstinnlevelse gir gåsehud. 

Det er vanskelig å plassere Sampha som går innom flere sjangre mens han synger om selvransakelse etter døden til både sin mor og far. 
På låter som «Under» er han tydelig inne på sporet til de mest populære R&B-artister med en sløy trap-beat. 
På den andre siden leverer han en nydelig soul-ballade med et sjarm-surt piano og vokal under «(No One Knows Me) Like the Piano». 
Hans vokalprestasjon gjør det derimot lett å trekke sammenligning til James Blake. 

Sampha har et moderne og spennende uttrykk og er ikke redd for å eksperimentere. 
«Process» er et ærlig og fengslende album som allerede seiler opp som favoritt for 2017. 
