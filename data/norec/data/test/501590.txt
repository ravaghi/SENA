Bergens beste gelato-bar
I Skostredet byr Hallaisen på iskrem med smak av skillingsboller og basilikum. 
Her får du original, hjemmelaget is og rimelig cava. 

Jeg elsker ordspill, og jeg elsker is. 
Og jeg er svak for snedig ironi. 
Hallaisen, isbaren i Skostredet, skårer høyt innenfor alle disse tre kategoriene. 
For det er noe ironisk over en helårs isbar i Bergen. 
Når det regner og blåser nordavind, er det ikke veldig fristende å kjøle seg ytterligere ned med en is i magen. 
Men på den andre siden, det er noe italiensk over høylytte og patriotiske bergensere. 
Og akkurat som italienerne, vet vi å nyte livet. 
Vi vet at hver soldag kan være den siste, og på slike dager står køen langt ut gjennom døren på det 40 kvadratmeter lille lokalet. 

Her inne er plassen godt utnyttet. 
Lokalet er nytt og pent pusset opp i lyse, hvite og blå farger som gjør at lokalet gir inntrykk av å være større enn det faktisk er. 

Is-vognen står på venstre side, og bardisken i kobber på høyre side. 
Langs de store vinduene står en benk dekket av saueskinn. 
Den hjemmelagde benkeplaten er sammensatt av norsk eik og merbau fra Asia, som enkelt og elegant oppsummerer de to retningene til baren og eierne She-Fah Szetu og May Yee. 
Smakene strekker seg i begge retninger med bergensk-patriotisk iskrem og asiatiske lunsjretter på menyen. 

Iskremdisken frister med 12 forskjellige smaker. 
Utvalget endrer seg fortløpende og mange av smakene er unike. 
Har du for eksempel smakt iskrem med smak av lakris og sitron før? 
Eller hva med tropisk salt karamell? 
Det har ikke jeg. 
De er begge kremete og tydelige i smaksbildet. 
Søte og salte på samme tid. 
Ut fra mengden som er igjen i boksen er nok ikke sitron og lakris publikumsfavoritten. 
For den er fremdeles full. 
Men boksen med skillingsbolle-iskrem er helt skrapet. 
Det er ingen tvil om at smaken av Bergen selger godt i byens mest fargerike gate. 
Og det er ikke så rart, for smaken er godt balansert mellom kanel og vaniljekrem. 
Den holder det den lover: 
En is som smaker bolle. 

Også isene av basilikum og earl grey lever opp til sitt rykte. 
Jeg har hørt gjetord om disse siden årets første solstråle, og får forhåpningene innfridd av friske, sommerlige smaker. 

Men selv om det finnes mange nye, spenstige smaker, har ikke Hallaisen glemt klassikerne. 

Opp av disken rulles det kule på kule med fyldig vanilje, mørk sjokolade og is laget med rom og rosin. 
Kulene serveres i klassiske vaffelkjeks, i pappbeger, eller som flytende milkshake med verdens tykkeste sugerør. 

Du kan enten gå for en av de anbefalte typene, som for eksempel mango med ingefærsirup, eller komponere din egen. 
Jeg klarte som vanlig ikke å dy meg fra å prøve noe nytt, og fikk en passelig bittersøt shake laget med kaffe og øl. 
Tre slurker, så var den borte. 

Dessverre kan man ikke overleve på is alene. 
Derfor har Hallaisen nå også begynt med lett matservering. 

– 
Det var så mange som spurte etter det, sier en av eierne og viser frem utvalget på disken: croissant, ostekake, sitronkake og quiche, laget med spinat, gauda og noe som smaker som kål. 
Quichen er dessverre bløt med en tekstur som om den er varmet i mikrobølgeovn, men dagens lunsjrett er mye bedre. 
I dag er det en mild curry-gryte laget med sild og kaffirlimeblader. 
Gryten smaker fyldig av krydderet og har en friskhet fra sitrongress. 

Matutvalget på Hallaisen er veldig begrenset, men kler den lille baren godt. 
Dette er tross alt en isbar. 
I hvert fall frem til klokken 19, torsdag til lørdag. 
Da forvandles stedet til en cocktailbar med egen bartender. 
Menyen på veggen oppsummerer barutvalget kort og konsist, med noen øltyper fra produsenter som Ekangersmuget, drinker med lekne navn som «Life on marzipan» og tre typer vin: en rød Tempranillo, en hvit variant laget på sauvignon blanc og en cava som blir din for bare 280 kroner. 
Drinkutvalget følger den samme, rene linjen som flere av iskrem-variantene. 
Min nye favoritt er leskende «Root maneuvre» med eple, rødbeter og ingefærsirup. 

Hallaisen har et utvalg som passer både store og små. 
Og er det noe her i verden som store og små liker like godt, er det hjemmelaget iskrem. 
Neste gang solen titter frem finner du i alle fall meg sittende i Skostredet med en is i hånden. 

God sommer! 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
