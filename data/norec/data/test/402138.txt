Konsertanmeldelse:En fabelaktig historietime 

Wu-Tang Clan, Public Enemy og De La Soul bekrefter at god musikk lever lenge etter tiden den ble laget i. 

Oslo Spektrum var ikke ved full kapasitet denne kvelden, men det gjorde ingenting, for de tre gruppene virker mer komfortable på en klubbscene – riktignok en ganske stor klubbscene. 

For å lose oss gjennom kvelden var DJ Premier fra Gang Starr kveldens DJ. 
Den ikoniske produsenten og DJ-en fremsto som en som aldri hadde gjort annet enn å hype publikum. 
Både som oppvarmer og pauseunderholding briljerte DJ Premier med en samling ikoniske hiphop-låter fra blant andre Eric B. & Rakim, Nas og 2Pac. 

Like ikonisk var kveldens lineup: Wu-Tang Clan, De La Soul og Public Enemy. 

Kveldens triveligste 

Som et lite forbehold er denne anmelderen født på midten av 90-tallet. 
I hjemmet var det Ricky Lee Jones, Tom Waits og Led Zeppelin som gjaldt. 

Så, på starten av 2000-tallet, hørte jeg jeg Stankonia av OutKast og The College Dropout av Kanye West, mens «Rock Co. Kane Flow» av De La Soul og MF DOOM lurte seg inn på Mp3-spilleren. 

Dette fungerte som mitt gateway drug til eldre hiphop og gjorde at jeg oppdaget kveldens artister i sen ungdom. 

Presis klokken syv kommer De La Soul på scenen. 
De begynner med å takke alle som er på jobb i Spektrum og fremstår i det hele tatt som kveldens triveligste gruppe og en perfekt oppvarming. 

Del La Soul leverer som forventet sterke vers fra en variert katalog. 
Utover settet mister de riktignok litt piffen, men de veier opp med oppriktig takknemlighet. 

Donald Trump får gjennomgå 

På grunn av disputter med plateselskaper og uklarerte samples er mesteparten av De La Souls katalog dessverre utilgjengelig på strømmetjenester. 
Kanskje var dét grunnen til at publikums engasjement ikke nådde toppen første del av kvelden. 

Kveldens eldste rappere i Public Enemy fikk opp energien. 
De rappet om «fuck the police» før N. W. A og viser seg fortsatt som politisk aktive. 

Det er spesielt Donald Trump som får gjennomgå når Public Enemy står på scenen. 
Låtene «Fight the Power», «Don’t Believe the Hype» og «Welcome To the Thunderdome» treffer aller hardest, mens deres faste DJ Lord leverer kveldens beste scratche-nummer. 

Enter the Wu! 

Nesten fulltallige entrer Wu-Tang Clan scenen, med mesterprodusent og leder RZA først. 

Kveldens headlinere starter brutalt med to monsterhits på rad: 
«Bring Da Ruckus» og «Shame On a N***a». 
Her blir det ikke plass til noen pustepause. 

Til tross for at gjengen er i 50-årene er energien nådeløs. 
Method Man er fraværende, men resten av klanen er mer enn solid. 
Spesielt er det nevnte RZA, Ghostface Killah og Young Diry Bastard (sønn av det avdøde originalmedlemmet Ol’ Dirty Bastard) som dominerer. 

Wu-Tang er for alle, og årene har ikke hvisket ut en urokkelig posisjon i hiphop-historien. 
Dette illustreres av den store aldersbredden blant publikum som mot slutten av konserten som synger med til «C. 
R. E. A. M» og «Protect Ya Neck». 

Takknemligheten over hvor langt de er kommet er fellesnevneren for alle artistene i Spektrum. 
Torsdagskvelden ble en bekreftelse på at god musikk lever lenge etter tiden den ble laget i. 
