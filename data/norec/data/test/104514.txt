Konsertanmeldelse:Justin Bieber 

Syngende (noen ganger), dansende «millennial» leter etter sitt «purpose» og sitt «why». 

KONSERT: 
Justin Bieber 

STED: 
Telenor Arena, Bærum 

PUBLIKUM: 
23.000 (fullt) 

AKTUELT ALBUM: 
«Purpose» 

Som veteran fra fem – eller var det seks – konserter i 2012/2013 er det artig å høre det igjen: 

Det infernalske skriket som bifaller Justin Biebers avgjørelse om å innfinne seg på scenen. 
Endog punktlig. 

Det høres riktignok litt annerledes ut enn i hine hårde. 
Fire år eldre, og med klart flere gutterøster nå enn da. 

Så er da Bieber en annen artist, preget av veldige voksesmerter. 
Han står og synger i et pleksiglassbur, for å virkelig mate oss «fange i berømmelsens fengsel»-tematikken inn med teskje. 

Kan fortsatt hoppe 

Dog. 
De mest skadefro og hysteriske rapportene fra utlandet, om en halvdød ung mann på scenen, viser seg å være betydelig overdrevne. 

Det er riktignok klart mindre piff i guttungen nå enn for fire år siden. 
Ganglaget er blitt bedagelig, og han benytter ofte anledningen til å labbe av scenen. 

Slik at bandet skal få spilt noe ur-kjedelig R&B-muzak, og han – tja, hvem vet hva han holder på med bak der. 
Skifte T-skjorte gjør han bare én gang, så vidt jeg registrerer. 

Men han kan fortsatt hoppe opp og ned med de beste, og henger pliktskyldig med i de enklere delene av dansekoreografien. 

Å synge er noe han sjeldnere befatter seg med, og han er overhodet ikke engstelig for å bli tatt på fersken. 
Greit nok. 
Hvem bryr seg egentlig? 

Han hoster og harker når han snakker til oss, og tar stadige støt av en flaske Imsdal (fyll inn din egen vann-på-scenegulvet-vits her). 

På ett tidspunkt, etter å ha forsøkt å klaske hender foran scenetungen, formaner han oss: 
«Jeg vil heller se dere i øynene enn at dere ser meg gjennom en mobiltelefon». 

Du verden. 

Ser ikke lykkelig ut 

Det er nettopp øynene hans som tydeligst bærer bud om at Bieber nok er en ung mann med en gryende selvforakt. 
De er sløve, tunge, mørke. 

Rent fysisk henger han med i svingene – han tar endog en baklengs salto under «Good Company» (color me impressed). 

Men han ser virkelig ikke lykkelig ut. 
Eller kanskje han bare er stein. 
Canadieren har jo gjort amerikaner av seg for lengst, og der borte røyker alle hele tiden. 

Ungguttsmilet er blitt erstattet av en viss morskhet i trynet, men han vokter seg for å gi mer håndfaste uttrykk for at han egentlig helst skulle vært et helt annet sted. 

Bortsett fra muligens i versjonen av Tracy Chapmans «Fast Car», fremført på akustisk gitar i en sofa. 
Det er en sang om å drømme om å komme seg vekk, raskest mulig, fra den livssituasjonen man befinner seg i. 
Han synger den «live» med ekte innlevelse. 

Du skal se det er denne typen mjuk akustisk R&B, type John Mayer og Ed Sheeran, han egentlig ønsker å drive med når han blir voksen. 

Betydelig kjedeligere 

Showet led under seriøse longører og øyeblikk av dyp kjedsomhet både for ham og oss. 

Artisten står ved flere anledninger lenge i spotlighten, med ryggen vendt mot publikum, før han snur seg og gir motivasjonstaler om «my journey» og hvordan han har «vokst». 

Man tar seg i å synes synd på ham. 
Ingen kan leve et liv som Justin Biebers og komme fra det med den mentale helsen i behold. 

Det var kjedeligere enn forrige gang han var her – egentlig betydelig kjedeligere. 

Men det var et greit gjennomført halvslapt popshow, noenlunde profesjonelt fremført av en livstrett artist. 

Mer enn så kan man neppe forlange på dette tidspunktet i den helt sikkert vanskelige «reisen» hans. 
