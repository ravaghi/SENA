Et av årets beste album?
Han sliter med sine egne demoner og sitt eget liv. 
Det er mye kaos her, og det er vel akkurat slik verden er i dag. 

Father John Misty, aka Josh Tillman, kan ha laget et av årets beste album med «Pure Comedy». 
Han gjorde det for så vidt sist også, med «I Love You, Honeybear» for to år siden. 
Dette er altså Josh Tillmans alter ego; en gang medlem i det herlige bandet Fleet Foxes, som er tilbake med nytt album i sommer. 

Det er mye å fordøye her, og det hele begynner med å ta temperaturen på verden med låten «Pure Comedy». 
Om man ser på nyhetsbildet med politiske ledere i Russland, Tyrkia, Nord-Korea og USA, er det ikke vanskelig å se et bilde som vi kan kalle «Pure Comedy». 
Josh Tillman har også seg selv å tenke på der han kjemper mot sine egne demoner og depresjoner. 
Alt er bare kaos, synger han. 

Tittelkuttet er forresten en helt nydelig låt. 
Stemmen til Tillman er nærværende og behagelig. 
Det er motsetninger her; kontraster og kontradiksjoner. 
Fra det varme og tiltalende til nervøse og skremmende stemninger. 
Father John Misty og hans medhjelpere skaper et sterkt uttrykk mellom John Lennon- og Elton John-aktige ballader mikset med americana og drama. 

Dramaet fullføres etter 75 minutter med låten «In Twenty Years or So». 
Det er da det er over; om tjue år. 
Likevel er det ikke lett å tro på alt Father John Misty speiler og synger om. 
Han tror neppe på det selv heller, for håpet og troen ligger og lurer et sted selv om han synger at vi får litt av hvert å betale for når Gud kommer tilbake. 

Han får neppe rett i det. 
I alle fall ikke så snart. 
Det gjorde heller ikke Jens Bjørneboe og hans manglende tro på menneskeheten. 
Bjørneboe og Tillman er på mange måter beslektede sjeler. 
Begge står bak en tanke om at vi har hverandre, men at vi lever som om vi ikke skulle ha det. 

Livets komedie er med andre ord ikke slutt, men det gjør i alle fall særdeles godt å lytte til en som tror at den er det. 
