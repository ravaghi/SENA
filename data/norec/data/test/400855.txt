Restaurantanmeldelsen:Eldhuset fyrer opp ved Bislett 

Er Bislett klar for ekte amerikansk barbecue-mat? 

– 
Her har vi vært før, sier Spisevennen. 
– Men da var det en slags tyrkisk/Middelhavs-meny. 

Den gang het stedet Aurora, som betyr daggry. 
Men solen gikk fort ned, og nå er det folkene bak Eldhuset på Grünerløkka som prøver seg i det diskrete lokalet ved Bislett stadion. 

– Eldhuset ligger midt i smørøyet på Olaf Ryes plass, mens dette er mer bortgjemt, mener Bordvenninnen. 

– 
Jeg liker interiøret, særlig bilskiltene på veggen rett innenfor døren, sier Spisevennen. 

Kjøttmat i slow motion 

Menyen er skrevet på en stor krittavle på den ene veggen. 
Vi sitter ved vinduet, så vi kikker heller på spisekartet vi har fått. 

– 
De har mye bra øl, sier Spisevennen og bestiller Sagene-øl fra fat. 
Bordvenninnen holder seg til et glass hvitvin mens jeg tar et glass av Eldhusets egen Pale Ale, som også er på fat. 

De har samme retter som i hovedavdelingen på Grünerløkka, så vi bestemmer oss for å sjekke om maten holder samme nivå som originalen. 

Vi er blitt sultne i det sure været, så vi begynner med en dirty fries på deling. 
Til hovedrett vil Spisevennen ha sliders, mens Bordvenninnen satser på fish & chips, eller southern halibut som den heter her. 
Jeg vil prøve brisket of beef, røkt og langtidsbehandlet okse. 

Delt glede 

– Hah! 
Den lever opp til navnet, sier Spisevennen og ser på dirty fries’en som er satt på bordet. 
Guacamole, smeltet ost, strimlet svin, en spicy salsa, rømme og syltet løk topper et lite tårn av pommes frites. 
Den smaker godt, og snart er det bare noen få potetpinner som ligger igjen. 

– 190 kroner for en delerett er ikke akkurat råbillig, mener Bordvenninnen. 
– Det er like mye som en hovedrett. 

– 
Men det var mye mat, det skal sies, mener Spisevennen. 

Røkt okse og rødt øl 

Snart er også hovedrettene klare, og bordet fylles opp med tallerkener og serveringsfat med tilbehør. 

Bordvenninnen har bedt om løkringer og coleslaw ved siden av sin southern halibut, mens Spisevennen har tatt grillet maiskolbe og har «oppgradert» til søtpotetfries til sine sliders for 20 kroner ekstra. 

Jeg har bedt om potetstappe med brun saus og mac’n’cheese til min brisket of beef. 
Til maten er jeg blitt anbefalt en red ale til oksen mens Bordvenninnen og Spisevennen fortsetter med hvitvin og Pale ale. 

Smakebiter og munngodt 

– 
Dette er en veldig god idé. 
Her får du en smak av hva de har å by på, sier Spisevennen. 
Han er godt i gang med sine sliders, der de små kjøttpuckene kommer med blåmuggostdressing, løkringer, grillet paprika, ulike typer barbecuesaus, bacon og ost og strimlet svinekjøtt. 

– Pulled pork-burgeren er minst spennende, men Cheyenne- og buffaloburgerne gir meg lyst på mer. 

Bordvenninnen gir også southern halibut godkjent, selv om friesene ikke er de beste hun har fått. 

Brisket of beef’en er også meget bra, selv om et par biter er tørre i kanten. 
Men potetstappen med brun saus og mac’n’cheesen er et måltid i seg selv. 

Kaloribomber 

Etter en delingsrett og deretter mye kjøtt med potetmos og mac’n’cheese er jeg stappmett. 
Tungt øl har også fylt opp vommen, men Bordvenninnen og Spisevennen har plass til dessert. 

De ender med Key lime og ostekake. 
Ostekaken kommer i et drinkeglass med et bærlokk, mens Key lime pien er en kompakt kaloribombe med iskrem på toppen. 

– Noen må hjelpe meg, stønner Spisevennen etter en halvpart av desserten. 
Bordvenninnen hjelper til, mens jeg prøver en teskje av hver etterrett. 

– 
Det koster, men man går ikke sulten herfra, sier Bordvenninnen etter at vi har betalt. 

– Bislett har ikke mange steder av denne typen. 
Eldhuset bør ha gode muligheter for å lykkes. 

OK utvalg øl 

Andre steder med amerikansk grillmat 

The Nighthawk Diner: 
Pannekaker, milkshakes, burgere og grillmat på Grünerløkka 

Way Down South: 
Sørstats-BBQ i Thorvald Meyers gate 

Smelteverket: 
Byens lengste bardisk og mat med cajun-sting 

Pinerolo Americano: Biffhus ved Solli plass 

Lucky Bird: 
Sørstatsmat ved Mathallen 

Ryes: 
Burgere og 50-tallsstemning 

Eldhuset Grünerløkka: 
Barbecue ved Olaf Ryes plass 
