Test:Audi Q2 - merkets minste SUV 

Liten og kompakt, men likevel stor. 
Det er nye Audi Q2 i korte ordlag. 
Vi har testet. 

Q-rekken fra Audi vokser seg stadig større. 
Først lanserte de Q7, deretter Q5 og Q3, og nå, Q2. 
Vi har testet bilen, og har en gledelige nyheter å komme med – pluss et forbehold. 

Nye Q2 er 419 centimeter i lengde, og har en akselavstand på 260 centimeter. 
Dette betyr at den ikke er nevneverdig forskjellig i størrelse fra Audi A3, men har fått litt høyere stylter, med påfølgende bakkeklaring. 

Men er dette nok til å rettferdiggjøre betegnelsen Q? 

Ordinære motorer 

Bare for å slå det fast med en gang, kommer Q2 med både to og firehjulsdrift. 
Importøren regner likevel med at det er kommer til å trille ut flest forhjulstrekkere, noe som stemmer godt overens med det vi ser hos konkurrentene. 

Under panseret blir det seks motoralternativer å velge blant, tre bensin og tre diesel. 

Det er ingen ting som tyder på at Q2 vil komme som ladbar hybrid enn så lenge, selv om plattformen bilen er bygget på også er klar for hybridteknologien. 
En av årsakene kan være at det er de større bilene som først har fått denne teknologien, ettersom den fortsatt anses som kostbar. 
Alle andre steder enn i Norge vil dette derfor dra prisen så mye opp at det ikke anses som aktuelt. 

En helektrisk er heller ikke bekreftet, selv om vi vet at Audi skal lansere en elektrisk modell i året frem til 2025. 

Premium eller ikke? 

Audi, BMW og Mercedes er alle tre å anse som premiumbiler, og alle tre gjør det svært bra på statistikken for tiden, spesielt de to sistnevnte. 
Dette til tross for at skillet mellom premium og ikke premium blir mindre og mindre med tiden. 

Q2 skiller seg klart fra mengden i denne bilklassen, men den har også helt klare konkurrenter. 

Selv har Audi definert Mini som den nærmeste. 
Vi vil likevel trekke frem biler som Mazda CX-3 og den kommende Peugeot 3008 som to klare konkurrenter. 
Nissan Qashqai må også tas med. 
Dette er biler som ikke anses å være i premium-klassen, men til gjengjeld byr de på mye bil for pengene. 
Spørsmålet blir da om prisforskjellene forsvarer opplevd forskjell. 

Under 300.000 

Ja, innstegsmodellen skal koste under 300.000 kroner. 
Da skal du få en 1-liters bensinmotor på 116 hestekrefter som passer bilen bra, og du får tohjulsdrift. 
For 350.000 kroner lover importøren at du skal få en godt utstyrt og motorisert modell med DSG-automat. 

Sikter du likevel mot en fullt utstyrt bil som har greit med krefter og firehjulsdrift, er det mye som tyder på at du nærmer deg 450.000 kroner. 

I det prissegmentet er det veldig mange andre biler å velge blant, og Q2 får beinhard konkurranse. 

Tre versjoner 

Som du ser på bildene er det paneler på D-stolpen, bakerste takstolpe, som ikke er i bilens farge. 
Ettersom Audi har valgt å lansere bilen i tre forskjellige versjoner, har de også forskjellig farge på enkelte detaljer. 

Audi Q2: 
Nedre del av støtfanger foran, deler av støtfanger bak, samt hjulbuer og sidelister er antrasitt. 
C-stolpen, bakre takstolpe, er i bilens farge. 

Audi Q2 Design: 
Nedre del av støtfanger foran, deler av støtfanger bak, samt hjulbuer og sidelister er manhattangrå. 
Det samme med C-stolpene. 

Audi Q2 Sport: 
Nedre del av støtfanger foran, deler av støtfanger bak, samt hjulbuer og sidelister er i bilens farge, mens C-stolpene er i sølv. 

Bak rattet i Q2 vil du antagelig føle at bilen er større innvendig enn utvendig. 
Det er et godt tegn. 
Det eneste stedet i Q2 man føler at plassen kunne vært bedre er rett og slett i baksetet, men de som trenger stort baksete til daglig, vil antagelig heller ikke vurdere en Q2. 

I bagasjerommet har du 405 liter til rådighet, et volum som strekker seg til 1.050 liter når bakseteryggene legges ned. 
Disse er for øvrig delt i 40/60 som standard, eller 40/20/40 om du huker av dette på utstyrslisten. 

Valgfri oppførsel 

Audi har valgt å gi bilen et sportslig oppsett, selv fra utgangspunktet. 
Dette merkes spesielt godt på responsen og utvekslingen av styringen. 
Den har variabel utveksling, noe vi normalt bare finner på langt større biler, men som kommer like godt med i biler som dette. 

Den relativt lange akselavstanden gjør også svært godt for bilen, og bidrar til at den har kjøreegenskaper og komfort som bare normalt er å finne på større doninger. 

Om du vil være sikker på at bilen skal dekke dine ønsker, er bilen å få med det konfigurerbare «Drive Select», hvor du enten kan sette opp dempere, styring og motorrespons individuelt og hver for seg, eller velge et av tre forhåndsprogrammerte kjøremønster. 

Bak rattet 

Interiøret i Q2 er ryddig og funksjonelt, og bak rattet får du ingen følelse av plassmangel. 
Selve oppsettet kjenner vi igjen, men det er spritet opp med nye detaljer. 
Blant annet kan du velge bilen med det Audi kaller «virtuell cockpit», som i bunn og grunn handler om en 12,3-tommers konfigurerbar skjerm foran rattet, i stedet for analoge instrumenter. 

Dette blir derimot noe du må huke av på listen over ekstrautstyr, og prisene er foreløpig ikke kjent. 

I midtkonsollen vil du kunne velge mellom en 7- eller 8,3-tommers skjerm. 
Sistnevnte er også å finne på listen over ekstrautstyr. 

Ute på veien 

Det første som slo meg bak rattet var nettopp styringen. 
Den variable utvekslingen er nærmest optimal, samtidig som tilbakemeldinger fra veibanen er såpass gode at du alltid vil føle deg trygg, og ha følelsen av god kontroll. 

Bilene vi kjørte var utstyrt med Michelin Primacy 3, og ga veldig mye dekkstøy så snart man hadde en anelse sving i en av retningene. 

Vi testet også flere motoralternativer, og på hver sin måte passet de alle bilen godt. 
S-Tronic automatkasse anser vi nesten som en selvfølge, noe som nå er tilgjengelig på alle modeller, også der du kan velge firehjulsdrift. 

Spesielt interessant er kanskje 1-literen, som drikker bensin. 
Dette bli nok også en av de mest populære motoriseringene, når bilen kommer i november – mye på grunn av prissettingen. 

Konklusjon 

Audi Q2 er et særdeles friskt tilskudd. 
Vi liker det aller meste den har å tilby, fra motorer, til plass, design, interiør og utstyr. 

Det eneste vi er avventende til er prisen. 
Den vil være en pekepinn på om bilen får en tommel opp eller ned, for konkurransen er beinhard, også internt i VW-gruppen. 

Dersom en greit utstyrt tohjulsdreven Q2 med moderat motor skal koste 350.000, har den beinhard konkurranse fra selv sine egne, eksempelvis VW Golf GTE, som har over 200 hestekrefter, kan kjøre elektrisk, og som er lastet med utstyr fra start. 

Likevel gir vi Q2 en klar femmer på terningen, basert på bilen – ikke prisen. 

Reiseomkostningene til denne reportasjen er dekket av importøren. 
Les mer her 
