«Mary Queen of Scots» gir deg en helstøpt Maria Stuart
Over gjennomsnittlig solid debutfilm fra engelske Josie Rourke. 

Ikke før var brannen i Notre-Dame under kontroll, før hetsen fra protestanter mot katolikker danset i fri dressur på de sosiale mediene. 
Ikke rart det brenner, sa noen. 
Vranglære, skrev andre. 
Og 
«Hva vil Gud fortelle menneskeheten med denne wake-up hendelsen i hjertet av Europa inn i påskeuken?», for å sitere et innlegg på Facebook rundt lunsjtid dagen etter brannen. 

Jeg nevner dette for å peke på at kampen mellom katolikker og protestanter fortsatt er preget av et nokså blodig agg innimellom. 
Det kan virke som om protestantene syns det er vanskelig å tilgi forfølgelsen som foregikk lenge i for eksempel Frankrike. 
Blant mye annet. 
Uansett kan dette være hensiktsmessig å ta med seg hvis man skal se Mary Queen of Scots. 

Historien foregår på midten av 1500-tallet da reformasjonen hadde rystet Europa og sårene fortsatt var vidåpne. 
Engelske dronning Elisabeth var protestant og hadde vanskelig for å akseptere at hennes yngre søskenbarn, Maria Stuart (Mary), var katolsk dronning av Skottland. 
Mary hadde krav om også å være tronarving over England dersom Elisabeth falt bort eller ikke fikk egne barn. 
Delikat situasjon, naturlig nok. 

Intelligent Maria Stuart 

Dette er et atypisk kostymedrama i den forstand at fokus ligger på godt skuespill og det som foregår i kulissene, fremfor det storslagne og dramatiske. 

Josie Rourke debuterer som filmregissør med denne filmen. 
En rask undersøkelse viser at hun har regissert mengder av teater, blant annet en hel del Shakespeare, Racine og Molière, siden tidlig 2000-tall og dermed kan skuespillerarbeid bedre enn mange av sine film-kollegaer. 
Hun må veldig gjerne fortsette med film for min del. 

Hun har gitt tittelrollen til fantastiske Saorsie Ronan, som har vært med lenge, men som for alvor slo gjennom i Greta Gerwigs Lady Bird for to år siden. 
Det er smart gjort. 
Hun leverer i hver scene og skaper med forsiktige virkemidler en intelligent, sterk og slu Maria Stuart. 
Det samme gjelder Margot Robbie som Elisabeth. 
Robbie gjorde nylig en fremragende rolle i I Tonya, filmen om Tonya Harding, og for mange vil hun være kjent fra Suicide Squad. 
Videre gjør Jack Lowden en god figur, og David Tennant spiller den uforsonlige og tiltrekkende skumle kalvinist/protestantiske predikanten John Knox. 

I tillegg til å være kunstnerisk solid er det mulig å lese inn et underliggende bonusspor som handler om England og Skottlands ulike holdninger til dagens Europa. 
England lukket. 
Skottland åpent. 
Hei som det går. 
