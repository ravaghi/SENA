Espen Hana er i sitt livs form
ANMELDELSE: 
Espen Hana hopper rett fra braksuksess på teateret til en løssluppen pianolek med skrøner, gamle hits, god stemning og et enormt grep på publikum. 

«Ein mann og et piano», kabaret/konsert med Espen Hana. 
Spor 5, torsdag kveld, smikkfollt. 
Spilles flere kommende kvelder. 

Sing us a song, you're the piano man 

Sing us a song tonight 

Well, we're all in the mood for a melody 

And you've got us feelin' alright 

I 1973 formulerte Billy Joel alle pianoentertaineres liv og arbeidsinstruks på noen få strofer. 
Syng ein sang, ein me kan litt, så me kan ha det fint for ein kveld. 
Espen Hana har levd pianomannlivet. 
Han vet hva som fungerer, hva som virker og hva som må til. 
Han har stått kveld etter kveld etter kveld på teateret og spilt for utsolgte hus, fått kjempekritikker og virkelig funnet storformen. 
Formen har har tatt med seg når han setter seg bak flygelet på Spor 5 og tvinner folk rundt lillefingeren i to timer med någe løye, någe fint og någen sangar. 
Så enkelt. 

Tidlig denne kvelden sender han ut en prøveballong når han sier at han har spilt 56 forestillinger av «Alle fantastiske ting». 
«Kanskje någen har sett den?». 

Ja, njå, å jaaa, mhm, jaaaaaa. 
Folk er helt over seg av begeistring for Teater-Hana. 
Forestillingen har gått som gratis insulin i diabetes-miljøet, et emne 
Hana også er innom mellom de mange øktene bak pianoet. 

The piano man 

Han snakker litt om oppvekst, litt om familie, om Pedersgadå og løgne folk han har truffet. 
Aller best er han når han snakker om livet som piano-entertainer og trubadur. 
Da dukker blant annet Stavanger-folks evinnelige «Tore Tang»-spørsmål opp (nei, han spiller den ikke), og kveldens største latterkule går gjennom lokalet. 
Han tøtsjer også innom fraværende fedre og milde mormorer og bedugga bargjester som han har spilt for. 

For det var dette han tjente penger på, å spille på barer, mens mer eller mindre sveiseblinde musikkelskere surret rundt ham og Herrens delvis uransakelige veier til slutt sendte ham inn i teateret. 
Det var pianist han skulle bli, og om han ikke ble konsertpianist med Bach og Beethoven i fingrene, så er han god til å spille den godeste Hana. 
Han er forresten god til mye. 
Snakketøyet har det aldri vært noe i veien med, selv om han innledningsvis rållser seg bort og skal snakke om 600 forskjellige ting på likt, samtidig som han driver med lapper og stand up-show og harrliga, der e jo pianoet, men det va dette me å ver mann og kor e lappane og i det hele tatt. 
Til neste forestilling er åpningen strammet godt til. 
Det trengs. 
Hana serverer mye godt humrestoff, og noen reale latterkuler, men sedd deg å spel då mann!! 

Finner formen 

Når han virkelig finner formen, etter de første 20 minuttene, går det virkelig unna. 
Da er han Billy Joel og Elton John med fotfeste i Pedersgadå, halvt på engelsk og halvt på norsk. 
Noe er gjendiktet, hentet hjem til Stavanger, mens andre sanger får leve sitt engelske liv. 
Randy Newmans 70-talls-slager «Sail Away» blir beholdt som den er, det samme blir Reginald Kenneth Dwights «Rocket Man». 
Kraftfulle pianoklassikere som vår mann både synger og spiller svært godt. 

Før den høyst tiltrengte pausen (Spor 5 er kanskje Stavangers varmeste konsertlokale) henter han fram sin egen vri på Tom Waits «In The Neighborhood», «Han ska te himmelen», en varm og ekta sang, selvsagt fra Pedersgadå. 
Dette er Espen Hana på sitt mest stavangerske. 
En fortelling om en gammel, ukjent mann som e daue, stive så ein pinne, som får sin siste hyllest. 
Dette er hans egen «Tore Tang». 
Flott sang, sunget med inderlighet og respekt for hverdager, vanlige folk og levd liv. 

Herrligt! 

Etter oksygentilførselen i pausen blir det mye mindre langprat og vitsing, og mer sang. 
Det fungerer helt utmerket. 
De historiene som kommer er poengterte, morsomme og passer godt i flyten mellom sangene. 
Hana er en meget god formidler, en mann som har det til felles med vafler at det blir veldig god stemning bare han er et sted. 
Han er god til å lese publikum, kjapp i replikken, improviserer og kler den (veldig) lause snippen denne kabaret-konserten han fått. 
Han får publikum til å føle seg vel, til å slappe av og nyte både det de har i glasset, musikken, fortellingene og de rundt 60 gradene det er i lokalet. 

Espen Hana er rett og slett i storform for tiden. 
«Ein mann og et piano» er noko ganske anna enn de 56 kveldene på teateret. 
Dette er rufsete og lett underholdning, morsomt, spontant og urjålete og det humper og dumper litt. 
Jo, det kunne vært jobba litt mer med både tekster og regi og diksjon og alskens greier, men samtidig er det herrligt å bare sette seg ned og høre på ein mann og et piano når førstnevnte trakterer sistnevnte så godt. 
Man er på litt uhøytidelig besøk i baren i ene enden av stua. 
Det er ikke rocket science, det er Rocken Man og Piano Man og dokk må bare synga me viss dokk kan’an. 
For der framme sitter en mann som virkelig kan gjøre Billy Joels ord til virkelighet. 

You've got us feelin' alright. 
