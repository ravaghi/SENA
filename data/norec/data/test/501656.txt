«Sid Meier’s Civilization VI»
«Civilization»-spillene er den ultimate romjulsunderholdningen. 
Disse turbaserte strategispillene henter inspirasjon fra vår egen historie, og kombinerer strategi og utforskerglede på en måte som har underholdt oss i flere tiår. 

Vi starter med en by, en håndfull krigere, og en gigantisk uutforsket verden. 
Gjennom forskning, bygging, krig og diplomati utvikler oss gradvis fra skjeggete huleboere til en moderne og høyteknologisk sivilisasjon. 

Sjette spill i serien gjør lite som bryter med formelen som forgjengerne har skapt, men satser heller på å forbedre den gradvis med små justeringer. 
Vi får for eksempel mer strategisk kontroll over byplanleggingen nå, og større frihet til å detaljstyre det politiske systemet i sivilisasjonen vår. 

«Civilization VI» passer bra for alt fra tenåringer til godt voksne, og vil særlig treffe historie- og strategielskere. 
Dette er derimot ikke et spill for de travle eller utålmodige – mange har fått nattesøvnen ødelagt av de famøse ordene «bare én runde til …» 
