Trist, men godt fra enmannsbandet Bendik
Stillferdig album nummer fire fra Bendik Brænne. 

ALBUM: 
«Benedictionary» er ei plate som går stille i dørene. 
Det ropes ikke høyt, for å si det sånn. 
Det kan Bendik Brænne gjøre når han spiller saksofon med Amund Maarud, i mariachi/surf-bandet Los Plantronics eller i skabandet No Torso. 

Hans fjerde album er preget av sorg etter tapet av begge foreldrene - først faren, skuespilleren og forfatteren Trond Brænne for fem år siden og så moren, som fikk ALS og døde. 
Sjøl gikk han gjennom et brudd. 

Ut å male hester 

Bendik isolerte seg i Berlin og begynte å bygge Lego og male hester. 

Albumet «Benedictionary» er spilt inn hjemme i hans egen stue, og han spiller alle instrumentene og korer sjøl. 
Låtene har han lagd i samarbeid med broren Mattis Brænne Wigestrand. 

Enkelt komp 

Det åpner storartet med «Voice On The Radio»: 
«I still break in two when I hear your voice / on the radio / on a tv show,/ it brings me closer to you». 
Over et enkelt gitarkomp og en klarinett formidler Brænne den sterke teksten med en inderlighet som berører og treffer deg i hjerterota. 

Atskillig lystigere er påfølgende «The Most Beautiful Tune», der han henter fram sin indre Bacharach og slår følgende tekstlinje i bordet: 
«We'll go together like Kenny and Warren G». 
La oss kalle det «søt musikk». 

«Motivated Dude» og «Monroe Fever» er de kuleste låtene på plata, mens «Gonna Try Surfin'» er et lite nikk til Beach Boys. 

Spellemannprisen 

De tre foregående albumene til Bendik ble alle nominert til Spellemannprisen, og han har fått med statuetten hjem to ganger - sist med «The Last Great Country Swindle». 
Der samarbeidet han med kanadieren Daniel Romano på et album der han utvider den musikalske paletten fra country og mer i retning soul. 

Stripper ned 

På «Benedictionary» stripper han ned og legger seg i samme musikalske leie som for eksempel indie-folk-artisten Bright Eyes (Conor Oberst). 
Han kan også minne om både Wilco (mest på grunn av stemmelikheten med Jeff Tweedy) og kameleonen Bonnie «Prince» Billy. 

Dette er artister som går egne veier, uavhengig av trender, og som baserer seg på «stemninger» mer enn å lesse på med instrumenter. 
Et par stillferdige låter kunne nok vært utviklet til noe større, men dette overskygges av Brænnes prosjekt, som må sies å være høyst vellykket. 
Denne gangen også. 
