Storsatsingen «Wisting» skurrer litt underveis
Sven Nordin er jovial og litt klisjeaktig politimann i denne dystre thrilleren. 

At en politimann lar jobben gå på bekostning av familien er intet nytt i krim, men en norsk-amerikansk etterforskning gjør at «Wisting» blir mer interessant. 

Serien, som er basert på Jørn Lier Horsts bøker om politimannen William Wisting, er spennende og mystisk, men underveis er det en del som skurrer. 

William Wisting (Sven Nordin) og politiet i Larvik etterforsker et merkelig dødsfall, som etterhvert også vekker amerikansk FBIs oppmerksomhet. 

At FBI er involvert må holdes hemmelig for pressen så lenge som overhodet mulig, for å hindre at mannen de jakter på skal gå i skjul. 

Hemmeligholdet gjør Wistings forhold til datteren Line (Thea Green Lundberg) vanskelig. 
Hun er journalist i VG, og er i byen for å skrive en reportasje om en nabos ensomme død. 

Hovedlinjene i serien er typisk krim, og Wisting er på mange måter en typisk detektiv. 
Vi vet fra start at han kommer til å prioritere jobb fremfor alt annet, og glemme avtaler med datteren. 

Nettopp fordi far/datter-forholdet både er sentralt for historien, og en såpass vanlig krim-klisjé, savner jeg at forholdet deres utvikler seg på en smartere måte. 

Både far og datter er nemlig like barnslige, like lite forståelsesfulle for hva den andres jobb medfører. 
Konflikten mellom dem føles litt vel stor, forklaringen på hvorfor litt vel tynn. 

Den amerikanske involveringen gjør det hele mer interessant. 

Lekre dronebilder av snødekte landskap, Carrie-Anne Moss i rollen som tøff FBI-agent, og vissheten om at en seriemorder i amerikansk skala gjemmer seg et sted i Larvik, er en bra kombinasjon. 

Forskjeller mellom norsk og amerikansk arbeidsmetode og -moral bringer også inn litt komikk i en ellers stadig mørkere historie. 

Det amerikanske synliggjør også at dette er en serie i kategorien «nordic noir»: skandinavisk, dyster, vintergrå. 

Selve krimgåten er akkurat så urovekkende som man kan forvente. 
Tross at Wisting selv er av godt humør, i Nordins joviale skikkelse, hviler alltid noe kaldt over det som foregår på skjermen. 

Serien er full av «finter» som fungerer i varierende grad. 

Noen ganger er mystiske detaljer og skikkelser villedende, og klarer å overraske, men flere av de falske sporene er så åpenbare at man gjennomskuer dem umiddelbart. 

Underveis er det dessverre også noen andre ting som skurrer. 

En politimann blir plutselig mye mer inkompetent enn hans tidligere oppførsel på skjermen skulle tilsi. 

En annen ter seg gjennomgående merkelig, helt til vi får vite hvorfor - da klarer han å fungere normalt på jobben likevel. 

Jeg liker at de norske skuespillerne har realistiske engelskkunnskaper, med norsk aksent, og at en og annen vits om feil ordvalg sniker seg med. 

Noen ganger går det likevel litt utover skuespillet, for enkelte scener som nok er ment til å være kule og dramatiske, bikker over i melodrama. 

Jeg krysser fingrene for at seriens skurr går seg til etterhvert, for ellers er «Wisting» spennende nok til at jeg vil få med meg resten. 
