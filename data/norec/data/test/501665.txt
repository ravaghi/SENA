Regnfull dag på jobben for Bryan Ferry
Både mannen og musikken holder seg overraskende bra. 

Litt over ni år er gått siden Bryan Ferry var på Nattjazz på USF. 
Ikke så mye har forandret seg siden den gang. 
Kanskje bortsett fra at været var atskillig bedre sist. 

Mannen blir 72 år senere i år, men holder likevel imponerende koken. 
Stemmen er nesten den samme gamle som i storhetstiden med Roxy Music på 70- og 80-tallet. 
Det flyter rutinert av gårde. 
Men plagsomt spennende kan en vel knapt si at det er. 
Regnet som bøtter ned gjør da heller ikke noe for å bedre på stemningen. 

Nå er konserten heldigvis ikke noen blåkopi fra sist. 
Han begynner med Roxy Musics «The Main Thing», fortsetter med «Slave To Love», før han igjen vender tilbake til tidlig Roxy Music med «Ladytron». 

Det ytterst velspillende bandet på scenen består av ni musikere – inkludert to korister, fiolinist og saksofonist. 
Den gamle ringreven Chris Spedding er fremdeles med på gitar – som på Verftet i 2008. 
Selv trakterer Ferry både tangenter og munnspill. 
Et par coverlåter av Bob Dylan og Neil Young er det også plass til, før han igjen vender tilbake til Roxy Music. 

Det er elegant og sofistikert – og merkelig nok låter det ikke det utdatert i det hele tatt. 
Sangene har så absolutt tålt tidens tann selv om de i stor grad fremføres som for 40 år siden. 
Og lyden på Plenen denne kvelden er perfekt. 
«Avalon», «Love Is The Drug» og «Let’s Stick Together» avslutter det hele. 
John Lennons «Jealous Guy», som tradisjonelt pleier å være avslutning, blir det ikke tid til denne kvelden. 
Dessverre. 
