Trompetist med solid skive om døende korallrev
Oppdriftsjazz. 

ALBUM: 
Store deler av sporene på trompetist Nils Petter Molværs åttende soloalbum er oppkalt etter korallrev – fremmede verdener som er i ferd med å forvitre, på grunn av klimaendringene. 

Det mystiske har lenge vært et sentralt motiv i sunnmøringens kunstnerskap, med debuten «Khmer» (1997) – hvor drømmende drum & bass ble gjenfødt i en jazzkontekst, med slående hell – blant milepælene. 

Selv om spøkelset fra nattklubben for lengst har trukket seg ut av musikken til 55-åringen, maner den i sine beste øyeblikk fortsatt til transetilstander. 

Urovekkende «Kingfish Castle» skaper ikke bare følelsen av å svømme i ukjente farvann, men peker også ut Molvær som en fjern fetter av Jon Hassell. 

Den illustrerer ikke minst at trompetisten og hans medhjelpere i aller høyeste grad kan tilby dramatikk uten å følge sine voldsomste impulser (se «Jackson Reef» og «Amed»). 

Solide «Buoyancy» byr på en beskjeden oppdrift. 
