Trådløs og fleksibel høyttaler fra Sony
Byr på god lyd og enkelt oppsett. 

Trådløse, aktive høyttalere har blitt svært populære de siste årene - enten det er snakk om enkle, batteridrevne Bluetooth-høyttalere til turbruk eller avanserte stueløsninger med mulighet for koblinger til flere rom. 

* Trådløs høyttaler for bruk alene, i stereo-oppsett eller flerromsoppsett. 

* Består av to fulltone-høyttalere med diameter på 4,5 cm samt to basselementer på 6,2 cm 

* Måler 8,5 x 29,9 cm og veier 1,8 kg. 
Fås i svart og hvit utførelse 

* Støtter Bluetooth 4.2, Google Cast, NFC, Spotify Connect, DLNA samt kablet tilkobling (HDMI ARC og minijack) 

* Støtter både trådløst nett (802.11bgn) og Ethernet 

* Strømbruk: 3-30W 

Sentralt står naturligvis mobiltelefonen, som i løpet av få år har blitt våre digitale livs kontrollpanel. 
Det er her vi aksesserer musikken vår, uansett om man har den liggende på en PC i hjemmenettet, i nettskyen eller på telefonen, eller abonnerer på Spotify eller en av de mange andre strømmetjenestene. 

Og skal du kjøpe deg et musikkanlegg i dag, gjelder det å finne et som er fleksibelt nok til at det ikke spiller noen rolle hvor musikken din ligger. 

Kompakt og plasseringsvennlig 

Sony SRS-ZR7 er et slikt musikkanlegg. 
I praksis er det snakk om en kompakt høyttaler med innebygd klasse D-forsterker, samt fire høyttalerelementer - inkludert to basselementer. 
Alt i en meget kompakt og plasseringsvennlig innpakning. 

Høyttaleren kan brukes alene eller koblet sammen med flere, for eksempel i et stereooppsett eller i flere rom. 
Og via appen SongPal kan du enkelt velge inn-kilde og hvor musikken skal spilles. 

Mange tilkoblinger 

Antallet tilkoblingsmetoder overgår det meste av det vi har sett i denne klassen tidligere. 
Du kan for eksempel bruke den som en kompakt lydplanke tilkoblet TV-en via HDMI ARC (sjekk om TV-en din støtter det) eller via vanlig minijack, spille musikkfiler fra tilkoblet USB-enhet, eller strømme trådløst via Bluetooth eller wifi. 

Sistnevnte er absolutt å foretrekke, både med tanke på båndbredde og rekkevidde. 
Her støtter høyttaleren løsninger som Spotify Connect og mer enn 100 apper som er kompatible med Google Cast, i tillegg til strømming direkte fra musikkbibliotek på mobilen og fra musikkfiler du har liggende på PC-er og servere i lokalnettet. 

Settes opp på 1-2-3 

Oppsettet er egentlig overraskende enkelt. 
Du laster ned SongPal-appen på mobilen, søker opp enheten, klinker mobilen mot høyttaleren, legger inn passordet til det trådløse nettet når du får spørsmål om det i appen - og vips, så er du koblet opp. 
Det var gjort på et knapt minutt for vårt vedkommende. 

Og så trykker du bare på +-knappen og gjentar prosessen når du skal legge til flere høyttalere, enten det er ZR7 eller lillebror ZR5. 

Via SongPal kan du velge hvilken kilde du vil spille fra. 
I tillegg til kildene vi allerede har nevnt, støttes også internettstrømming fra Tunein Radio. 

På toppen av spilleren kan du også velge inn-kilde. 
Her finner du også pluss og minus-knapper for justering av volum. 

Har du to høyttalere, kan du trykke på "Stereo Pair" på baksiden dersom du vil benytte dem i et stereooppsett, for eksempel på hver side av TV-en. 

Slik er lyden 

Med tanke på størrelsen er vi generelt meget godt fornøyd med lyden. 
Bassen er distinkt og diskanten er klar uten å bli for skarp. 
Merk at du kan justere lydbildet via appen, blant annet kan du velge mellom flere forhåndsinnstillinger tilpasset forskjellige musikksjangre. 

Skrur du volumet på mer enn 80 prosent, begynner lyden for alvor å ta skade - men det gjør nesten også ørene dine. 

Du får utvilsomt bedre oppløsning, kraft og dybde ved å bruke større høyttalere som for eksempel Sonos Play:5 eller Bose SoundTouch 30, men spiller du på moderat styrke i en liten stue, har Sony lite å skamme seg over med SRS-ZR7. 

Sony SRS-ZR7 

Den er etter vår mening også langt mer fleksibel enn de nevnte høyttalerne, med tanke på tilkoblingsmuligheter og ikke minst plasseringsvennlighet. 
SRS-ZR7 plasser du lett i en hylle ved siden av eller under TV-en. 

Har vi da noen større ankepunkter? 
Det måtte i så fall være mangelen på mulighet for batteridrift, samt at SongPal-appen på iPhone virker noe utdatert. 
Grensesnitt og tastatur ser ut til å være tilpasset iOS 6 eller eldre. 

Vi har også opplevd at appen har hengt seg og ikke reagert på trykk (i iOS 10), og at det står at åpenbart tilkoblede enheter må konfigureres på nytt - uten at det egentlig er nødvendig. 

Klarer du å la være å trykke på "Needs setup", løses som regel problemet av seg selv etter noen strakser. 

Merk imidlertid at du ikke må bruke appen. 
Du kan enkelt velge innkilde på toppen av høyttaleren og deretter koble deg til via musikkappene på mobilen din. 

Konklusjon 

Sony SRS-RZ7 er blant de beste høyttalerne vi har testet i denne størrelsesklassen. 
Den er fleksibel og plasseringsvennlig, og byr på overbevisende god lyd. 

Appen kunne trengt en liten overhaling, men alt i alt må vi si oss meget godt fornøyd med møtet med ZR-7, og triller terningkast 5. 
