For deg som drømmer om Porsche, men har råd til Kia
Midt i SUV- og elbil-hysteriet dukker sportslige Kia ProCeed opp. 
En bil vi gjerne skulle hatt på gårdsplassen ... mens naboen henger over gjerdet og glaner. 

Nye Kia Ceed har fått mye skryt både for kjøreegenskaper og praktisk innhold - også av tyske medier som vanligvis har VW Golf på topp i denne klassen. 
Golf er imidlertid ikke en bil du snur deg etter på gata. 
Det kommer du derimot til å gjøre etter ProCeed, som er på plass i Norge om kort tid. 

ProCeed har et elegant og kupé-aktig design, som minner om Porsche Panamera bakfra. 
Og det beste av alt: 
Den er omtrent like praktisk som en stasjonsvogn. 

Spiller på følelser 

- Målet har vært å designe en bil som vekker følelser. 
Samtidig har vi gitt den et praktisk innhold som vil overraske de fleste, sa Kias designsjef Peter Schreyer da Dinside traff ham i Frankfurt i høst. 

Nå har vi kjørt bilen, og konklusjonen er at det ikke bare er utseendet som teller på pluss-siden. 

Nesten like spennende er kjøreegenskapene og det faktum at ProCeed ikke er veldig mye dyrere enn stasjonsvogn-utgaven av Ceed. 
Det er kun snakk om rundt 30.000 kroner, for den rimeligste utgaven som koster 419.900. 

Sporty GT 

ProCeed kommer i to utgaver: 
Med én bensinmotor på 140 hester og én på 204 hester, som koster 459.900 kroner. 
Pluss en diesel, men den er kanskje ikke så aktuell for Norge. 

Vi har kjørt begge. 
I utgangspunktet virker de like, men når vi kommer bak rattet merker vi tydelig forskjellen. 
GT-utgaven på 204 hester er en klar favoritt. 

For det første har den krefter som mer står i stil til utseendet. 
På svingete veier med sjutrinns, dobbeltkløtsj automatgirkasse –standard i Norge - gir den en sportslig kjørefølelse. 
Girkassen skifter komfortabelt i bykjøring, men betydelig raskere og mer presist når kjørestilen blir mer sportslig. 
Med hendler bak rattet kan vi styre girkassen «manuelt», og få girskiftene akkurat når vi ønsker. 

Understellet er strammet opp en god del fra de mindre Ceed-utgavene og styringen er mer presis. 
Det gir et sikkert og stabilt veigrep og en følelse av full kontroll på svingete landeveier. 

I tillegg følger bilen styreutslagene bortimot perfekt. 
Dessuten har Kia-ingeniørene gjort en god jobb med lyden fra eksosanlegget, slik at det gir oss antydning til gåsehud når vi velger en sportslig kjørestil med godt gasspådrag. 

På asfalt med små ujevnheter blir fjæringen relativt stump. 
Det innvendige lydnivået virker lavt, men hvordan det blir når vi får bilen på grov, norsk asfalt, gjenstår å høre. 

Den rimeligere 140-hesters utgaven føles mer som en vanlig familiebil. 
Først og fremst fordi det er mindre sprut i motoren. 
Du får ikke den samme sportslige følelsen. 
Men også fordi den mangler den barske eksoslyden, som storebror GT har. 
I tillegg er understellet en tanke mykere, noe som kanskje passer dårlige, norske landeveier et hakk bedre. 

Ellers er bilene helt like, både når det gjelder utstyr og praktisk innhold. 
Alle utgavene har varme i ratt og baksete, trådløs mobillading, skiltleser for fart og forbikjøring forbudt, parkeringsassistent, ryggekamera, adaptiv fartsholder, elektrisk justerbare sportsseter og panorama glasstak for å nevne noe. 

Sikkerhetsutstyret omfatter blant annet LED hovedlys, automatisk nødbrems for fotgjengere og andre biler, blindsonevarsler som også varsler for kryssende trafikk når du rygger ut fra en parkeringsplass, automatisk bremseassistent og så videre. 
Du får med andre ord en standard utstyrspakke, som få konkurrenter kan stille opp med. 

Større enn stasjonsvogn 

Men det er altså mer med ProCeed, enn sportslige kjøreegenskaper. 
Kia har også ønsket å lage en praktisk bil. 
ProCeed er 4,61 meter lang – et lite hakk større enn stasjonsvogn-utgaven av Ceed. 

Det betyr at den har fått et romslig bagasjerom, som ifølge Kia kan laste 594 liter. 
Det inkluderer plassen for reservehjul og de små rommene under gulvet. 
Stasjonsvogn-utgaven av Ceed har til sammenlikning et bagasjerom på 635 liter. 

Bakseteryggene er delt 40-20-40 og kan felles ned ved behov for større plass. 
Dermed blir dette faktisk et godt alternativ til en stasjonsvogn. 

Baksetet er ikke det som har hatt høyest prioritet hos designerne, men likevel er det bra plass til to voksne her. 
Vi sitter lavt, men beinplassen er god og bilen er registrert som en fem-seter. 

Ingen konkurrenter 

- Vi har egentlig ingen anelse om hvor mye ProCeed kommer til å selge i Norge. 
Vi har ingen erfaring med denne type biler. 
Det finnes ingen konkurrenter i klassen. 
Det nærmeste er Mercedes CLS Shooting Break, men da snaker vi om en helt annen prisklasse, sier produktsjef Eirik Risåsen i Kia Norge. 

Han tror kanskje at en del som egentlig ville kjøpt Ceed stasjonsvogn, kan tenke seg ProCeed i stedet. 
