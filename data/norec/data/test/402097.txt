«Game of Thrones» sesong 8:Dette kommer til å gjøre vondt. 
Veldig vondt. 

Illevarslende start på sesong åtte av «Game of Thrones». 

Winterfell forbereder seg til krig. 
Det er alt jeg skal avsløre om handlingen i åpningen av sesong åtte. 
Game of Thrones, som nå går inn i sin siste sesong, er en av en av de mest sette og strømmede TV-seriene noen gang. 

Vi har for lengst forlatt bøkene til George R.R. Martin. 
David Benioff og D.B. Weiss har fortsatt sagaen som Martin startet i bokform, men som han ennå ikke har skrevet ferdig. 
Martin har fortalt serieskaperne hvordan det hele skal ende, men veien til målet på TV og i bokform blir nok to vidt forskjellige. 

Gamle venner 

Får vi et lite hint om hvor veien går videre? 
De levende døde marsjerer sørover, men vi får ikke vite noe mer om hva som driver dem. 
Hvor kommer de såkalte white walkers fra? 
Mytologien rundt dem forblir et mysterium, men et lite spor får du kanskje i episodens siste scene. 

Veien videre kommer til å bli blodig, og det kommer til å gjøre vondt. 
Veldig vondt. 

Første episode, som enkelt og greit heter «Winterfell», starter ganske snilt. 
Den er som et langt møte mellom gamle venner og fiender. 
Tronespillets viktigste brikker samles på Winterfell, og du får noen rørende øyeblikk mellom gamle kjente. 

Scenen hvor Jon Snow møter Arya er nydelig skildret. 
Fra å være unge og naive i den første episoden til de nå møtes ved godswood, det gamle treet, med blodige erfaringer og mange drap på samvittigheten. 
Scenen sier også mye om turen vi som publikum, har vært gjennom. 

Ikke alle møter er like vennlige, og du kan kutte drageglass på stemningen mellom Daenerys og Sansa. 

Fabelaktige drager 

«Winterfell» kan nesten virke som det siste pusterommet vi får før alt går rake veien til helvete. 
Det skjer egentlig ikke så veldig mye, men episoden fungerer som en siste utplassering av brikkene i sjakkspillets siste runde. 

Episodens mest fabelaktige scene er flyveturen på to av dragene. 
Vi får dem i nærbilde, og de er så virkelige. 
Det er så vidt de ikke kommer ildsprutende ut av skjermen. 
Ja da, jeg vet de er dataanimerte, men det er umulig å ikke la seg fascinere av disse majestetiske og magiske beistene. 

Vakre scener 

Episoden har også noen virkelig vakre scener innhyllet i kontrastene mellom mørket og den flammende ilden. 
Det er symboltungt, stemningsfullt og illevarslende. 

Noen av scenene er ganske mørke, så jeg håper du har en skjerm med gode kontraster, slik at du får med deg alle detaljene. 
Scenen nede i krypten med Sansa og Jon tegner et dystert møte. 
Den spiller på motsetningene som har bygd seg opp gjennom sesongene. 
Fiende eller venn? 
Det gamle mot det nye. 
Ild mot is. 

Det er ikke mye ren handling som driver eventyret videre i starten, men det er en oppbygging til siste runde. 
Hvem som til slutt sier sjakkmatt, er fortsatt et åpent spørsmål. 

PODKAST: 
Game of Thrones-spesial 

Tidenes dyreste TV-serie nærmer seg slutten, og kampen om jerntronen er i ferd med å avgjøres. 
Hvem vinner og hvem overlever i Westeros? 
Er du en av dem som har gått i surr når det gjelder navn, familietrær og konfliktlinjer? 

Bli oppdatert med vår egen podkast Serieprat, som har laget to spesialepisoder som sørger for at du er forberedt. 
Du finner episodene på ap.no/serieprat. 
