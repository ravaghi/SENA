Testkjørt:BMW 330e 

BMW er i gang med en storoffensiv på ladehybrid-fronten. 
Nå har vi kjørt ladbare 330e. 

Hva er det vi har med å gjøre her? 
«Bare» nyeste versjon av BMWs 3-serie, men en ganske epokegjørende sådan: 
Dette er den første ladbare hybridversjonen. 
Det dreier seg om BMW 330e, en høy-ytelses sedan med 252 hestekrefter til en startpris på i overkant av 405.000 kroner. 

Hybrid hadde de fra før: 
Her kan du lese vår test av 3-serie Active Hybrid. 

Kommer etter facelift 

Denne testen handler hovedsaklig om drivlinjen - fornyede 3-serie testet vi i fjor sommer så bilens øvrige egenskaper kan du som kanskje var på ferie og ikke fikk det med deg, lese om her. 

Vi presiserer at vi i etterkant har kunnet verifisere at vi ikke har gjenopplevd problemene vi den gangen opplevde med styringen, og disse kan nok dermed tilskrives «førproduksjons- sykdommer». 

Hvorfor så denne elektrifiseringen? 

Miljø og moro 

BMW var lenge dels smertelig, dels med stolthet, klar over at merkets image mer enn tilsvarte stilen Øystein Sunde elegant oppsummerte i en viss sang («Med BMW og solbriller og velfrisert bart, ligger du bak meg i veddeløpsfart» - og så videre). 

De ønsket etterhvert å gjøre oppmerksom på at merket riktignok stod for «Freude am Fahren» (kjøreglede), men at de samtidig var blant dem som tok miljø og samfunnsansvar på alvor. 
Dermed ble begrepet Efficient Dynamics til sånn omtrent ved årtusenskiftet. 

Dynamikk kombinert med effektiv energiutnyttelse var idéen og det ble viktig å kunne skilte med lavt forbruk og lave forbruk uten at man ga avkall på gode ytelser. 

Her kan du lese mer om hva Dinside skrev om Vision Efficient Dynamics. 

eDrive overalt 

BMW eDrive, som innebærer helt eller delvis elektrisk drift, ble først lansert i BMW i8 (produksjonsversjonen av Vision Efficient Dynamics), og i3. 
I andre halvår 2015 kom også BMW i3 som ladbar hybridmodell, mens BMW X5 xDrive40e plug-in hybrid ble lansert i oktober. 

Sent i november fikk vi prøvekjøre en av de siste fabrikktestversjonene av BMW 225xe Active Tourer før den ble satt i produksjon. 

Og utviklingen fortsetter. 
I 2016 vil BMW kunne tilby ladehybridmodeller i alle de viktigste segmentene. 
Alle ble relativt nylig presentert på bilutstillingen i Frankfurt: BMW X5 xDrive40e, BMW 740e (kommer sommeren 2016), BMW 225xe Active Tourer, BMW i3 plug-in hybrid og i8 - og nå altså BMW 330e. 

3-serien er BMWs viktigste og mestselgende modell, og feiret i fjor sitt 40-årsjubileum. 
Med hele 14 millioner eksemplarer levert til kunder verden over, bør det ikke overraske noen at de vil holde interessen oppe ved å lansere nye versjoner. 
Det var sannelig på tide det kom en ladbar hybrid, for Mercedes kom dem i forkjøpet med sin C 350 e i fjor. 

184 + 88 

BMW 330e kombinerer bensinmotor og elmotor. 
Den 4-sylindrede TwinPower Turbo bensinmotoren yter 184 hestekrefter og maksimalt dreiemoment er 320 newtonmeter. 

Elmotoren kan bidra med opptil 88 hester og 250 newtonmeter. 
Den forsynes med strøm fra en batteripakke med en kapasitet på 7,6 kilowattimer. 
Av disse er 5,7 reelt tilgjengelige. 

Rekkevidde på bare strøm er ifølge BMW opptil 40 kilometer. 

Vi tipper det under normale forhold snarere kan påregnes mellom 25 og 30 kilometer hvis vi dømmer etter estimatene vi gjorde under prøvekjøringen, men dette må ettergås i en grundigere test. 

Kombinasjonen gir maksimalt en samlet ytelse på 252 hk og et dreiemoment på 420 newtonmeter. 
Dette er med andre ord en kraftpakke tilsvarende dagens BMW 330i og den er sterkere enn versjonen vi kjørte på lanseringen, den bensindrevne 328i med sine 245 hester og 350 newtonmeter. 

Effekt-og momentkurvene: 

Til enhver tid leverer eDrive-enheten minimum 100 newtonmeter og er i stand til å booste momentet til 250 newtonmeter under belastning. 

I motsetning til 330i, som leveres med firehjulsdrift, er BMW 330e utelukkende tilgjengelig i bakhjulsdrevet utgave. 
Elmotoren er integrert i Steptronic-girkassen med 8-trinn. 
Girkassens utvekslinger fungerer også når bilen er i ren eldrift. 

Oppgitt bensinforbruk er fra 0,19 til 0,21 liter per mil og CO2-utslippet på 44 til 49 gram per kilometer. 
BMW 330e tangerer fordums 328i på øvelsen 0-100, med 6,1 sekunder og bare en anelse «tregere» enn 330i (5,9). 
Toppfarten er 225 kilometer i timen. 

Som enhver 3-serie: 
Utmerket! 

Så: 
Kjøreopplevelsen? 
Jo, kort fortalt er det en velmotorisert 3-serie vi har med å gjøre og alt vi kunne fortelle om bilen i vår test fra i sommer er fortsatt gyldig - med i tillegg en ytterligere forbedret styring. 

Tross høyere vekt - cirka 160 kilo ekstra - har 330e utmerket balanse og en kjøredynamikk helt på høyde med BMWs gode rykte i så måte. 
Det bringer oss til en grei konklusjon: 

Kombinasjonen av eDrive-drivlinjen med utmerket vektbalanse, presis og godt vektet styring gir en kjøredynamikk og respons som utvilsomt er i toppklasse. 
Til denne prisen får man med andre ord svært mye bil for pengene. 

Det som kan trekke ned for en ikke ubetydelig kundegruppe er den reduserte plassen i bagasjerommet, at firehjulsdrift ikke tilbys (i motsetning til den ladbare 225xe Active Tourer), samt det faktum at 330e i denne omgang kun blir å få som sedan. 

Reiseomkostningene til denne reportasjen er dekket av importøren. 
Les mer her 
