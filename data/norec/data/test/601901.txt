Granlunds røde manifest
Stolte arbeiderklassesanger sunget av en stolt arbeiderklassesanger. 

Jeg hadde egentlig tenkt å innlede med at venstresiden alltid har hatt de beste sangene. 
Men så kom jeg på at venstresiden jo er den eneste siden som har sanger i det hele tatt. 
Hva synger de på Høyres landsmøte, liksom? 
"Ja, vi elsker" eller noe av Erna-favoritten Prince kanskje? 

Uansett: 
Det finnes en lang og stolt sosialistisk sangtradisjon her i landet, og, som Trond Granlund og hans kumpaner Jørund Fluge Samuelsen og John Vinge – som tydeligvis har kommet langt siden de var med i det forferdelige studentbandet Trang Fødsel – viser med "Tanken er fri", trenger ikke disse tekstene verken kor eller korps for å gjøre inntrykk. 

Låtutvalget vitner om nennsomhet og innsikt. 
Rudolf Nilsen og Arnulf Øverland er kanskje selvsagte, men også Cornelis Vreeswijk og Stein Ove Berg er med. 
Og fremføringene er tvers gjennom forbilledlige: akustiske gitarer og kontrabass, trekkspill og fele der det passer, Granlunds patinerte stemme alltid klar og tydelig i front. 

Ingen kunne ha skrevet noe så høystemt som "Vi bygger landet" i dag. 
Men ved å ta dem helt ned, får Trond Granlund vist hvilken kraft som fremdeles bor i disse sangene. 
