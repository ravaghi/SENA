Stemningsfull festkonsert
Barytonsangeren Audun Iversen gjorde symfoniorkesterets årlige 17. mai-konsert i Kilden til en usedvanlig vakker og sterk opplevelse. 

Med fire av Edvard Griegs Vinje-sanger åpnet Audun Iversen for noe langt mer enn den nasjonale feiringen av oss selv. 
Våren og Ved Rondane hører til våre ubestridte nasjonalskatter. 
Men de er også eksistensielle sanger, både hva tekst og musikk angår. 
De sier noe vesentlig om livet til den enkelte av oss, dets utvikling fra ungdommelig mot og glede til alderens visdom og vissheten om at det en dag tar slutt. 
Dette formidlet Audun Iversen på en fremragende måte ved sin fremføring. 

Når en sanger av slikt kaliber får fremføre det edleste stoffet, da blir det inderlig og får et sterkt budskap. 
For undertegnede ble disse sangene dagens store opplevelse både fordi de er sterke i seg selv, men også fordi de er så velkjente at tekstene er der rett og slett fordi vi kan dem. 
I de to mindre kjente Vinje-sangene, Langs ei å, og Eit syn, var det vanskeligere å få tak i hele teksten. 
Sånn settt kunne orkesteret vært dempet noe. 

Musikk av Johan Halvorsen åpnet konserten, den livlige Bourrée fra Suite ancienne. 
Og som avslutning før nasjonalsangen spilte orkesteret den velkjente Bojarenes inntogsmarsj, feiende flott og velartikulert av orkester og dirigent. 
Den vakre sangen "Jeg har et sikkert rotfeste"fra Sanger om Søgne, musikk av Sigvald Tveit og med tekst av Petter Hangeland, ble fremført av nettopp Petter Hangeland og Hanna Balsnes. 
Her druknet dessverre teksten i orkesteret, selv om de to solistene hadde mikrofon. 
Det er kjedelig, for teksten er riktig fin den. 

Tradisjonen tro var Hans-Christian Vadseth konferansier og bidro med både humor og informasjon. 
Han bad publikum lukke øynene og tenke på Vidar Kleppe mens orkesteret spilte Storskrytarstev av Geirr Tveitt, og det fungerte helt utmerket. 
Jeg må innrømme at jeg tenkte på opptil flere på samme politiske ytterfløy, og det fungerte enda bedre. 

Allsang-seksjonen bestod av "nye" gamle syttendemai-sanger, altså andre enn de man har brukt tidligere år, men fremdeles i fantastsisk orkesterarrangement av Jon Kleveland. 
Forløsende var det å forene røster med Kildens seniorkor Sølvstrupene i dette programmet. 
