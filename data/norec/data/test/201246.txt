En finfin TV, men Samsung har valgt feil konkurrent
Når du ypper til bråk med OLED må du stille forberedt til kamp. 

Samsung har ikke hoppet på OLED-toget. 
I stedet satser de på den egenutviklede QLED-teknologien som de hevder skal gi en like god eller bedre TV-opplevelse. 

På sin egen blogg går Samsung hardt ut mot OLED, så det er tydelig hvem de ønsker å sammenligne seg med. 
Og vi har tatt utfordringen. 

I vår sammenligningstest har vi hatt tre TV-er inne til test: 
Samsung Q7, Philips 901F (OLED) og Sony XE93 (LED). 
Det har gitt oss muligheten til å vurdere Samsungs QLED opp mot typiske konkurrenter i samme prisklasse. 

Q7 er ikke Samsungs flaggskip, men var den QLED-modellen som var priset riktig i forhold til de andre to produsentene, som begge har en pris på rundt 25.000 kroner. 

For sammenligningen kan du klikke på lenken til den nevnte samletesten. 
I denne testen vil vi se spesifikt på Q7, men selvfølgelig trekke inn de andre to modellene der det er naturlig. 

Oppsett og installasjon 

Emballasjen Q7 kommer i er akkurat stor nok til sitt formål. 
Går du for 55-tommeren som vi har testet, kan du mest sannsynlig kjøre den hjem fra butikken selv. 

Vel inne i stua er TV-en forholdsvis enkel å få satt opp. 
Foten må monteres sammen og festes på TV-en, og deretter kobler du til de to kablene som trengs bak i TV-en. 

For Samsungs nye TV-er trenger bare strømkabel og kabel til OneConnect-boksen. 
Det er fint, for jo mindre tid vi trenger å tilbringe fiklende bak TV-en, jo bedre er det. 

OneConnect-boksen plasserer du på et passende sted, kobler til HDMI-kildene du skal bruke og så er du klar. 

Du ledes gjennom installasjonen på en enkel og pedagogisk måte – her skal det godt gjøres å tråkke feil. 

Smart kildesystem 

Glemte du hvilken HDMI-inngang du satte Xboxen i? 
Ikke noe problem. 
Samsung har nemlig gått bort fra HDMI 1, 2, 3 og så videre. 
I stedet lager de automatisk en app-flis på hjemskjermen, slik at du kan forholde deg til enheten på samme måte som du forholder deg til andre apper. 
Smart! 

Tizen-systemet som Samsung kjører, er velprøvd og stabilt, og de har også det beste utvalget apper tilgjengelig. 
Det vil si, Android TV har kanskje flere, men Tizen har de vi tror vil være de viktigste for folk flest. 

I motsetning til modellene fra Philips og Sony som vi hadde inne til test samtidig, er for eksempel HBO og TV2 Sumo på plass. 
Det vil nok mange sette pris på. 

Innstillingene er der vi forventer de skal være, og er forholdsvis enkle å finne fram til. 
Et unntak er spillmodus. 
Dette valget har de gjemt langt inne i menyene, i motsetning til andre produsenter som Philips og Sony, som har det på hurtigvalgmenyen. 

Enkel fjernkontroll 

Menyen navigerer du i via den medfølgende fjernkontrollen. 
Den er ryddet for det meste av taster, med unntak av de mest nødvendige som volum, kanalvelger, piltaster og slikt. 

I tillegg ser den veldig bra ut. 
Børstet aluminiumsfinish gir den et eksklusivt preg, og vekten bygger opp under luksusfølelsen. 

Av de tre TV-ene vi hadde inne til test hadde Samsung definitivt den peneste fjernkontrollen. 
I tillegg var den til å stole på. 

Hvert trykk gjorde det vi ville, og det var ikke et eneste feiltrykk i løpet av hele testperioden. 
Det er mer enn vi kan si om fjernkontrollen fra Philips, som i tillegg er noen ganger større. 

Får ikke slokka lyset 

Men hva med bildekvaliteten med QLED? 
Vel, isolert ser Q7 veldig bra ut. 
De færreste vil klage alt for mye på bildet hvis de har kun denne TVen foran seg. 
Det vi imidlertid merket da vi hadde en OLED ved siden av, var den enorme forskjellen på sortnivå. 

Q7 klarer ikke å stenge ute nok lys til å få det skikkelig mørkt der det gjelder. 
Joda, vi ser en forskjell i de svarte stripene over og under bildet, men så kommer det teksting og da avsløres QLEDs svakhet. 
De klarer ikke dimme nok lokalt lys til holde teksten hvit og bakgrunnen svart samtidig. 

Men det gjelder ikke kun når noe lyst ligger over den svarte stripen – også når det er lyssterke elementer nederst i selve bildet, kan det «farge av» på den svarte stripen like under. 
Se video for eksempel. 

Andre LED-TVer har gjerne dårligere sortnivå, men da vises ikke forskjellen, og om den gjør det så er den veldig liten. 
På Philips 7600 som kom ut for to år siden er ikke stripene like svarte, men tekstingen lyser i alle fall ikke opp annet enn bokstavene når den kommer på. 

Sony-TV-en vi hadde inne samtidig hadde det samme problemet, bare mer ekstremt. 
Sånn sett slår Samsung LED-modellen til Sony. 
Men det var jo ikke LED de først og fremst skulle slå? 

Fine farger forfra 

Fargene var fine, som Samsung lover i reklamene, men om det er særlig flere av dem eller om de har mer punch enn OLED er vanskelig å se med det blotte øyet. 
Begge skjermtypene leverer flotte farger og god kontrast. 
Forskjellen viste seg da vi flyttet oss litt til høyre eller venstre for skjermen. 

Q7 ser nemlig flott ut forfra, men virker å ha en veldig spiss innsynsvinkel. 
Halvannen meter fra den optimale posisjonen er bildet blast og sortnivået har blitt gråskala. 
Det nevnte problemet med lokal dimming blir også mer påfallende. 

Vi prøvde å skru ned lysstyrken, uten at det hjalp nevneverdig på hverken dimmeproblem eller innsynsvinkel. 

Men det må sies: 
Ser du på Q7 rett forfra og med lyset på gir den et klarere og mer lyssterkt bilde enn Philips' OLED. 
Men sammenlignet med Sonys LED i et lyst rom kommer den litt til kort igjen, og da smaker nok ikke OLED-seieren like godt. 

Det den imidlertid er best på, er bevegelsesutjevningen. 
Q7 klarer å få bildet glatt og uten hakking uten de små tenkepausene TV-ene fra Philips og Sony må ta. 

Det bør nevnes at vår TV hadde et svakt magenta-stikk i Film-modus, men med de gode kalibreringsmulighetene i menyene klarer du å fikse det selv, om du ikke kjøper den ferdig kalibrert fra butikk. 

Helt grei lyd 

Med alt av tilkoblinger «outsourcet» til en ekstern boks gir det litt plass til høyttalere på baksiden av TV-en. 
Den virker det som Samsung har brukt godt. 

Skuddsalvene i Deadpool smeller godt og musikken river oss med. 
Bassen buldrer bra i scenene som krever det, samtidig som dialogen er klar. 

I noen tilfeller blir det litt bokslyd, men aldri sånn at det blir noe vi irriterer oss over. 

Det er på ingen måte en erstatning for et skikkelig hjemmekinoanlegg, men helt grei lyd – og veldig god lyd til å komme fra en TV. 
Q7 gir oss også den beste lydopplevelsen av de tre TV-ene vi har hatt inne samtidig. 

Likevel vil vi tro og håpe at forbrukere som kjøper TV til 25.000 kroner tenker å koble den sammen med et frittstående anlegg eller en lydplanke med litt futt i. 

Konklusjon 

Q7 er ikke toppmodellen, men vi hadde likevel litt forventninger til en TV til 25.000 kroner. 
Når Samsung går såpass i strupen på OLED hadde vi også trodd vi skulle se mer forskjell på de to, og gjerne i favør av Samsungs QLED. 

Slik gikk det ikke. 
Q7 er riktignok en god TV i dagslys, men til filmkvelden hjemme i stua holder den ikke helt følge med OLED etter vår mening. 
Lyslekkasjene ved teksting og scener i mørket med enkelte lyse objekter er ikke like påfallende som på LED-modellen fra Sony, men det er likevel forstyrrende når vi skal se en film. 

Personlig sitter jeg med en følelse av at QLED er hverken hummer eller kanari. 
Det sorte blir ikke sort nok til å hamle opp med OLED, men den er akkurat sort nok til at lysendringer og lokal dimming legges godt merke til. 

Den er lyssterk nok til å slå OLED på TV-titting i dagslys, men Sonys LED gjorde samme jobben, bare enda bedre. 
Vi var syv kolleger som til sammen kom fram til at Sonys TV hadde bedre bildekvalitet enn Q7 i et lyst rom. 

Legger du til den spisse innsynsvinkelen, kan vi ikke gi mer enn en firer på terningen. 
Det er en veldig god, og ikke minst brukervennlig LED-basert TV, men når du får en OLED-TV til samme pris er det tøff konkurranse. 

Hadde Q7 vært priset lavere kan det godt tenkes at den kunne gjort det bedre, rett og slett fordi den hadde hatt helt andre konkurrenter. 
Men en OLED-TV til omtrent samme pris og en LED fra Sony viste seg å være verdige konkurrenter. 

Det er egentlig litt synd, fordi vi hadde virkelig troen på at QLED kunne være en «gamechanger». 
Kan hende Q8 eller Q9 har mer å by på, men da til en høyere pris. 

Denne testen av Q7 er del av en sammenligningstest mellom OLED, QLED og LED i samme prisklasse. 

Samsung QE55Q7F 
