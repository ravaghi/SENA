Strange Hellos må gjerne ta enda flere sjanser som liveband
Fint, men forglemmelig. 

KONSERT: 
Strange Hellos er en fryktløs gjeng. 

Sånn kan det i hvert fall virke idet de åpner den første av to Bylarm-konserter med deres klart beste låt. 
«Summer» er ikke bare – som tittelen skulle tilsi – en skikkelig sommerlåt, men også et monumentalt stykke drømmepop. 

Den er lyden av et norsk band som til forandring låter som de er ordentlig glad i Cocteau Twins, den gruppen som mer enn noen fikk åttitallet til å låte mystisk og utenomjordisk. 

Men, altså: 
Strange Hellos har flere gode låter, og de sliter ikke akkurat med å fylle de neste 20 minuttene med overskuddspreget gitarpop. 
Et kutt som ikke er blant bandets så langt fire singler – der gitarist Odd Martin Skålnes tar over vokalroret fra Birgitta Alida Hole – er et høydepunkt. 

Et velspilt band med solide melodier: 
Hva mer kan man be om? 

Det melder seg likevel en følelse av bergensbandet stadig er best på skive. 
Den harde kjernen på fire medlemmer er for anledningen blåst opp til syv, uten at det gjør lydbildet i det romslige Sentrum Scene-amfiet merkbart mektig. 
Hvor blir det for eksempel av den truende støygitaren i nevnte «Summer»? 

Når Hole avslutningsvis synger at «We Are Trouble», så er det vel kanskje akkurat det Strange Hellos ikke er. 

Neste gang ser jeg dem gjerne ta enda flere sjanser. 
