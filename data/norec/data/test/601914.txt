Sterke saker fra Greni
Han boltrer seg som soloartist. 
Selv om mange av låtene kunne ha passet inn i et Bigbang-album, så får vi høre flere nye sider av Øystein Greni. 

Trioen Bigbang har tatt seg en pause. 
Det er på tide for å sjekke om kreativiteten er der til å gjøre noe nytt. 
Greni kommer til å dra land og strand rundt på turné dette året med disse låtene med et band som blant annet teller Thomas Aslaksen på trommer og Anne Lise Frøkedal på tangenter. 

Før du går ut for å høre dem på en scene, fins det et lass med gode grunner til å høre på de elleve låtene på «Pop Noir». 
Her er mindre gitardominans og større spennvidde enn det vi er vant til fra Greni sitt band. 
Den første singelen, «Hold», er en mektig soulballade som like gjerne kunne ha vært framført av Bernhoft, mens den stilige «You Got It» har elektroniske elementer som vi ikke har hørt fra denne kanten tidligere. 

Som vanlig synger Greni med stor autoritet med en gripende frasering som gjør at man blir hektet på som lytter. 
Her er herlige rockelåter som «Chamelion» og «Bad Sign», og det høres også flott ut på den litt naknere «Could I Be The Song». 
Albumtittelen forteller om at tekstene kan være litt mørke og melankolske, mens det musikalske uttrykket både er oppløftende og optimistisk. 

Her er vel egentlig ikke en eneste svak låt. 
Det er i alle fall slik det høres ut når man har lyttet tre-fire ganger på «Pop Noir». 
Helt til slutt får vi til og med en godnattsang, eller vuggesang om du vil, kalt «Sleep». 
Før det er det lett å holde seg våken, for dette er sterke og flotte saker fra Øystein Greni. 
