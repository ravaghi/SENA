Anmeldelse:Dagny - «Ultraviolet» 

Man vet med en gang at man digger Dagny. 

EP: 
Noen ganger er møtet med en ny artist befriende ukomplisert. 
Noen mennesker skjønner man med en gang at er fine folk. 
De har gjerne en avslappet væremåte og er enkle og tydelige i språket. 
Akkurat den følelsen får man av å lytte til Dagny for første gang. 
Det er liksom ikke noen tvil om at man liker henne. 

Musikken hennes er så naturlig innyndende, ustrebersk og umiddelbart fengende at det bare er å lene seg tilbake og la seg forføre gjennom hele EP-seansen. 
Det handler for det meste om gitarspiket pop som både kikker bakover og fremover. 

Triksene er velbrukte, men bruken av dem låter allikevel helt på sin plass. 
Håndklapp, bombastiske trommer og refrenger som er pimpet til himmels. 
Alt fra «Fight Sleep», via tittelkuttet, «Too Young» og radiofavorittene «Backbeat» og «Fool’s Gold» med Børns er optimalisert popkunst som garantert vil resonnere langt ut over vårt krøkkete land. 
