Kongshavnrevyen 2019:Humorkollaps 

«Identitet som dreper» er både masete og umorsom. 
Men det verste er at den også er ubehagelig fordomsfull. 

Mot slutten av andre akt av Kongshavnrevyen 2019 skal det arrangeres «NM i abort» mellom en navngitt norsk blogger og en annen kvinne som undertegnede ikke får med seg navnet på. 

De ligger på hver sin benk og presser ut små dukkebabyer, da det plutselig kommer ut en mørkhudet baby. 

«Vi skal drive med fødsel, ikke gjødsel,» sier programlederen i NM-showet og kaster babyen ut av scenen. 
Bloggeren dør i barsel, og den andre har gått av med seieren. 

Her er det meningen at vi skal le. 
Klassekameratene foran meg flirer, mens den voksne kvinnen bak meg utstøter ett «uff». 

Jeg tenker mest at denne revyen ikke kan bli verre enn den er akkurat nå. 
Det skal vise seg at jeg tar feil. 

Det er lov å være drøy 

Selvfølgelig er det lov å tulle med abort, og i år er det flere revyer som gjør det med hell. 
Men hva er det Kongshavnrevyen egentlig bedriver satire på i dette nummeret? 

At en kjent blogger dør i barsel, uten at det er noe større poeng med det, er i min bok ikke spesielt morsomt. 
At en svart baby kommer ut av en hvit mor, er en vits som egentlig var utgått på 80-tallet. 
At babyen kastes ut av scenen og kalles for «gjødsel», oppleves som ren rasisme for meg som sitter i salen. 

Men jeg tror på ingen måte at de som har laget revyen har et forkvaklet menneskesyn av den grunn. 
Humor er et vanskelig landskap å navigere i, spesielt når den skal være drøy. 
Kongshavnrevyen har med noen av de samme kreftene vist at de får det til tidligere. 
I 2017 fikk de terningkast 5 og ros for at de var drøye og blant annet vitset med abort. 

I fjor fikk de terningkast 2 for en revy som tematiserte #metoo, og jeg møtte instruktøren til debatt om terningkast i Dagsnytt 18. 

Umulig å forstå 

Det er svært vanskelig å forstå Identitet som dreper. 
I programmet skriver instruktørene: 
«Jakten på identitet blir til slutt noe som ikke er befriende, men et fengsel av forventninger.» 

Jeg er ikke enig i premisset, men det er helt greit. 
Problemet er at revyen ikke sier noe som helst om identitet. 
I stedet presenteres en rekke fordommer uten at den enkle historien faktisk blir fortalt: 
En gutt er på utkikk etter identitet. 

Det starter med at han sitter i rød hettegenser og snakker med terapeut om at han «ikke passer inn i puslespillet». 
En referanse til den interaktive Netflixfilmen Bandersnatch, uten at det følges opp i revyen. 
Isteden skal han ta oss tilbake til start, og allerede her starter forvirringen. 
Vi er i en voksendåp – eller kanskje er han en baby. 
Umulig å si. 
Uansett må han velge en identitet, mens han synger noe om jødehat og homofili. 

Fordomsfullt og uten logikk 

Gjennom hele revyen blir det kastet ut onelinere om holocaust, islam og/eller homofili. 
Vitser som faller til jorden. 
Skuespillerne har én måte å spille revy på: 
Skrike med store fakter. 
Her er ingen karakteroppbygging og ikke ett eneste humoristisk høydepunkt. 
Homofile vil kaste seg over alt på to bein, om det så er ens egen bror. 
Innvandrere er det samme som IS, kebabnorsk og Adidasklær. 
Jenter er bare fnisende, bloggende og veskedinglende. 

Samtlige sketsjer har også en sviktende, indre logikk, som gjør at revyen heller ikke henger sammen på et mikronivå. 

En tindersketsj handler først om at det er pinlig at moren din ringer under daten, før sluttpoenget er at dette egentlig er tindersvindleren omtalt i VG. 
I en annen sketsj skal man først vaksineres mot å være influenser, før man plutselig blir influenser av å få vaksinen. 

Et liv etter døden 

Hva skjer så til slutt? 
Vår hovedperson skyter seg fordi han ikke har funnet sin identitet – og scenen går i svart. 

Da tenker jeg at en dårlig revy har fått en verst mulig avslutning. 
Men det har den ikke. 
Lyset går på igjen. 
Skuespillerne dukker opp kledd i svart, holder hender og synger en pompøs sang om at identitet dreper. 

Jeg håper Kongshavnrevyen står opp fra de døde med en ny og morsommere identitet. 
Og viljen til å ta tak i kontroversielle tema, må Kongshavnelevene ta med inn i sitt nye liv! 
