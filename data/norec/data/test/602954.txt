Denne VM-drakten er allerede utsolgt
I disse spaltene har jeg anklaget Nike for å lage kjedelige og like drakter basert på grunndesign. 
Så kom Nigerias VM-drakt. 

Det siste nye er at drakten ble utsolgt fredag 1. juni - samme dag som den ble lagt ut for salg på nett og i butikk. 

Utenfor Nikes butikk i London var det lange køer av folk som ville ha den nye drakten, og Nike rapporterer at alle de tre millioner draktene som er produsert, allerede er solgt. 
Nigeria-drakten er uten tvil den store draktsnakkisen i årets VM. 
Flott å se at det av og til lønner seg å ta noen sjanser! 

Denne drakten er mange ting, men kjedelig og lik noe som helst annet er den i hvert fall ikke. 

Dette er en drakt som fanger tilskuernes oppmerksomhet umiddelbart, den skriker etter oppmerksomhet. 
Så får vi se om laget spiller slik draktene krever i Russland i sommer. 

Nike sier at drakten er inspirert av flere suksesser på 90-tallet, og da passer det jo litt at drakten har et 90-tallspreg. 

Grunndesignet er inspirert av drakten fra 1994, mens logoen til forbundet har fått en ny farge for å minnes laget som tok OL-gull i 1996. 

Og de mange v-ene på drakten? 
Det er selvfølgelig ørnevinger - laget heter jo «Super Eagles»! 

Herlig, herlig, herlig! 

Hva synes du? 
Legg inn kommentar nederst på siden! 
