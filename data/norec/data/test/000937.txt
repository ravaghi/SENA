Injustice 2
Juling på høyt nivå. 

Det blir etter min mening vanskeligere og vanskeligere å sette pris på superheltbasert underholdning. 
Det har begynt å gå inflasjon i Supermann og co. i dagens popkulturelle landskap. 

Jeg møtte derfor Injustice 2 med en viss skepsis. 

Og som jeg mistenkte var denne spillopplevelsen på mange måter som å sette en sprøyte med flytende superheltunderholdning rett inn i øyeeplet. 
Det jeg imidlertid ikke hadde regnet med var at jeg skulle storkose meg hele veien. 

Skepsisen er nå borte. 
Injustice 2 er et bunnsolid slåssespill. 

Spektakulære kamper 

Slåssespill er ikke sjangeren mest kjent for gripende historier. 
Injustice 2 er på ingen måte et unntak. 
Enspiller-historien er en evinnelig lang blanding av såpeopera og ekstremvold, som tidvis er så uinteressant at det nesten er vanskelig til å tro. 

Likevel blir det feil å vurdere et slikt spill på grunnlag av historien. 
Det er kampene som står i fokus, og de er spekket med ren underholdningsverdi. 

Man har 29 både velkjente og mer perifere superhelter og superskurker fra DC-universet å velge mellom. 
Etter en kamp får man en viss mengde erfaringspoeng, og hver figur kan oppgraderes til nivå 20. 

Alle figurene har selvsagt sine egne fordeler og ulemper. 
Gorilla Grood er sterk men treg, Catwoman er smidig men svakere, Batman er en slags mellomting, mens The Green Arrow stort sett bare er teit. 

Kampene ser spektakulære ut, og alle figurene har sine egne kombinasjoner som med litt øvelse kan bli veldig kraftige og imponerende. 
Mestringsfølelsen sitter løst når man endelig har lært seg en figur å kjenne. 
Variasjonene mellom figurene er store nok til at man føler seg som en nybegynner igjen om man vil bruke en ny slåsskjempe. 

Oppgrader utstyret ditt 

Bortsett fra historiemodusen kan man selvsagt spille mot venner lokalt. 
Man kan også banke opp fremmede over hele verden i spillets onlinefunksjoner. 
Man kan også med bli med i guild sammen med opptil 49 andre spillere, og samarbeide om å oppnå mål. 

Det undertegnede brukte mest tid på var enspillerfunksjonen "The Multiverse". 
Her får man jevnlig oppdaterte oppdrag av forskjellig vanskelighetsgrad. 
Man kan også vinne premier i form av spillets valuta eller kasser med utstyr. 

Et overraskende oppslukende element ved Injustice 2 er å jakte på nytt og bedre utstyr til de forskjellige figurene dine. 
Bedre hansker til Batman, ny kniv til Jokeren eller nytt Supermann-emblem til Supermann. 

Utstyret man finner forandrer ikke bare utseendet til figurene dine, men gir også for eksempel bedre styrke eller helse. 
Og jo sjeldnere utstyret er, jo større er som regel bonusene. 
Man får et mer personlig forhold til slåsskjempene sine når man oppgraderer og utstyrer dem selv. 

Livets store spørsmål 

Injustice 2 er ikke perfekt, ei heller revolusjonerende for sjangeren sin. 
Men det positive er såpass positivt at det negative fremstår som smårusk. 
Grafikken er utmerket, kamparenaene er spennende og interaktive, og spesialangrepet til The Flash innebærer å kaste motstanderen sin i fjeset på en Tyrannosaurus Rex. 

I tillegg er spillet tuftet på noen av livets aller største spørsmål. 
Spørsmål som: 
"Hvem ville vunnet en slåsskamp mellom Supermann og Batman?" 

Siden Supermann er en supersterk, skuddsikker halvgud med laserøyne som kan fly, mens Batman bare er en veltrent millionær, har jeg alltid holdt en knapp på førstnevnte. 

Noen er sikkert uenige. 
Men i stedet for å snakke om det, la oss møtes til en rolig runde Injustice 2 og finne det ut en gang for alle. 
