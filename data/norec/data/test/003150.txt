Om det aller viktigste i livet
Ny power-duo hyller mødre i fersk låt. 

Arif skrev om sin far på åpningssporet til debutalbumet sitt HighEnd / Asfalt. 
Den tidligere Urørt-vinneren leverte en hard tale om å ha en far som både er narkoman og dopdealer. 
To år senere er det mamma som er i fokus, og det er ingen tvil om at Arif har et ganske annet forhold til henne. 
"Mamma" er et samarbeid mellom Arif og Eben Jr, og det er definitivt en spennende duo. 

Et dystert lydbilde mikses tett sammen med Eben Jr sin karakteristiske stemme. 
Introen til "Mamma" gir mildt sagt gothiske vibes. 
Den gjennomførte beaten legger grunnmuren for resten av låta, men beaten er ikke alene om å gjøre "Mamma" fet. 

Den kjølige miksen varmes opp av en åpen tekst om oppvekst, minner og viktigst av alt - mødre. 
Eben Jr tar oss med på en fragmentert historie fra barndommen sin og Arif rapper videre om sin mor "når du studerte på Blindern, hadde to jobber ved siden av", og hyller henne videre med "du gav meg alltid det jeg trengte". 

Det er ganske åpenbart at guttene vil gi tilbake til sine mødre, og hva er vel finere enn å lage en låt som gjør nettopp det. 
Men jeg kjenner litt på en følelse av at teksten til tider mister fokus. 
Spesielt i dét de begynner å trekke inn bankkontoer og penger. 
Jeg vil ha mindre cash og mer fokus på mamma. 
Det hadde kanskje hjulpet på med et vers til eller to. 
Plutselig er låta "over" akkurat når den var kommet i gang, og det siste minuttet blir dermed en litt antiklimatisk fade-out med refrenget på repeat. 

Guttene utfyller hverandre godt med Ebens dype vokal og Arifs slentrende stemme. 
Her er det helt klart tendenser til en ny power-duo. 
I tillegg er det gøy å høre duoen i ny setting med en tung, upolert sound. 
Men det må ennå litt finpuss til før de når toppen. 
Jeg håper uansett at det kommer mer sånt fra denne gjengen i nærmeste framtid! 

P3 Christine Live: 
Arif & Unge Ferrari fremfører "Spiders" (Gundelach-cover): 
