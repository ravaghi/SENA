Anmeldelse:Karpe Diem på Slottsfjell 

Slottsfjell brenner! 

KONSERT: 
Norge står i brann. 
«Kjøp, salg, kjøp, salg, kjøp, salg», messer Magdi Ytreeide Abdelmaguid som en tikkende bombe, mens oljeplattformer og kjente kirkebrennere flimrer forbi på skjermen bak ham. 

Kort etter melder hans medsammensvorne gjennom 16 år, Chirag Patel, sin ankomst, ikledd en lilla tracksuit. 

Og jaggu: 
Allerede på låt tre ut for kvelden, «Vestkantsvartinga», står også Slottsfjellet i fyr og flamme. 
Jeg kan kun snakke for meg selv, men mer skal ikke til for å omvende en skeptiker. 

Magdi forklarer at det var denne låten som blåste liv i «Heisann Montebello», det pågående singelprosjektet der duoen har gått inn for å stikke termometeret inn i bakenden på samtiden. 
Ikke alle har hatt sansen for det, inkludert Frp-politiker Peter N. Myhre. 

«Kjære Slottsfjell,» sier Magdi, og fortsetter: 
«Det har vært et interessant år for oss. 
Vi har fått en del nye uvenner, og det har vært en del misforståelser, men ingen har vært likegyldige. 
En kompis av meg sa at kunst handler om formidling og engasjement, og da har «Heisann Montebello» lykkes.» 

To av kuttene herfra, «Hvite menn som pusher 50» (en låt mer om kvinne- enn rasekamp, forklarer han) og «Hus/hotell/slott brenner» følger «Vestkantsvartinga» hakk i hæl med en mottakelse som underbygger påstanden. 
Dette er tross alt musikk som er best i situasjoner der den kan mane til massesuggesjon. 

Flere storartede konsertøyeblikk følger som perler på en snor: 
En tropp med militarisert snut danser på scenen under «Den islamske elefanten»; «Au Pair», den sterkeste låten så langt fra «Heisann Montebello», viser at duoen har forståelse for samtidens Migos-influerte hiphop; under «Attitudeproblem» dukker Izabell, Bendik, Silvana Imam og Christine Dancke opp i tur og orden for sin remiks av kuttet. 

Karpe Diem får ofte skryt for å være en av få rapgrupper som evner å ha backingband uten å tråkke i salaten. 
Det er mye sant i det – særlig livetapningen av «Toyota'n til Magdi» kler dem godt – men det oppstår likevel enkelt glimt der rockismen får tre frem. 
«Krølla 50-lapp y'all» er virkelig ikke å foretrekke som brautende raprock, mens kombinasjonen gitarsolo og fyrverki under «Stjerner» blir litt vel mye av det gode. 

Dette er imidlertid småpirk. 
Særlig under ekstranumrene «Ruter» og «Her» blir det nemlig klart hvor full av medmenneskelighet Karpe Diems populisme er. 

Vi går i strupen på hverandre over hvorvidt innvandrere ikke bare kommer til å ødelegge lokalsamfunn - se bare til bråket rundt asylmottak på Montebello - men også fedrelandet. 
At det må to vestkantsvartinger til for å samle det flerkulturelle kongeriket vårt, vitner om at hatet trolig vil tape i det lange løp. 
