Nytt stort verk av Ståle Kleiberg
Ståle Kleiberg: 
Mass for Moderen Man. 
Mari Eriksmoen sopran, Johannes Weisser baryton. 
Trondheim-symfoniorkester og kor, dir.: 
Eivind Gullberg Jensen. 
Utgitt på 2L. 

Ståle Kleiberg: 
Mass for Moderen Man. 
Mari Eriksmoen sopran, Johannes Weisser baryton. 
Trondheim-symfoniorkester og kor, dir.: 
Eivind Gullberg Jensen. 
Utgitt på 2L. 

Kunstverket 
Den fremmede av Håkon Bleken pryder coveret til Ståle Kleibergs stort anlagte konsertmesse for kor, orkester og to solister, Messe for det moderne menneske. 
Kleiberg ba den britiske forfatteren Jessica Gordon skrive tre tekster til verket, individuelle historier om tap (loss). 

Den første har tittelen Loss of a Homeland: 
The Refugee, og står ekstra godt til Blekens bilde. 
De to andre er: 
Loss of a Child og Loss of Faith and Hope for the Future. 
Disse tre tekstene bæres frem i tre solistsatser. 

I kontrast til disse står fem satser for kor og orkester basert på de latinske messedelene Kyrie eleison, Gloria, Credo, Sanctus (med Benedictus) og Agnus dei. 
De tre tekstene av Gordon forholder seg til messeleddene. 
Kleiberg forteller i tekstheftet at han var i tvil om et Gloria kunne følge etter satsen om flyktningen og tapet av hjemlandet. 
Han kom frem til at det var mulig, men det kunne ikke være ”en utvetydig bekreftende Gloria”. 
På lignende vis følger Credo (trosbekjennelsen) etter tapet av et barn, men som nølende, ikke klart og utvetydig. 

Nettopp dette har Kleiberg lykkes svært godt med. 
Trondheim-komponisten, som er fra Stavanger, har en like god forståelse av tekstenes innhold og stemning som av musikk som skal stå til dette. 
Det store apparatet av kor og orkester, som gjør en overbevisende innsats, har han en heldig hånd med, alt mens musikken hans etter mitt skjønn er blitt mer ekspressiv enn tidligere. 
Men samtidig bevarer den det som er Kleibergs varemerke: sansen for det klanglige og klangens drivkraft. 
