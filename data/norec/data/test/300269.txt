Bergensbandet Soft Ride lager forglemmelige lydspor til landeveien
Søvnig vestkystpop. 

ALBUM: 
Reisen er målet, sies det. 
Få ting symboliserer dette mer enn landeveien, som strekker seg endeløst gjennom terrenget. 

Friheten til å kjøre hvor man vil er en essensiell del av den amerikanske mytologien, og kommer spesielt sterkt til uttrykk i såkalt vestkystpop – et varmt amalgam av country, psykedelia og powerpop. 

Det er denne arven bergensbandet Soft Ride omfavner med alle lemmer. 

Dessverre står ikke låtene i stil til intensjonene. 

Med unntak av det inspirerte gitarspillet – se eksempelvis soloen på albumbeste «Sun in Her Eyes» – er det lite ved debuten «Burgundy» som klarer å slå rot i bevisstheten. 

Samtlige spor suser bedagelig avgårde, med få severdigheter underveis. 

Låtskriver Arne Tjelles hvinende stemme kler merkbart bedre det skøyeraktige sideprosjektet Bloody Beach. 
Her høres det ut som han kjeder seg. 

Det smitter: 
Om «Burgundy» skulle stå på mens man cruiser i kabrioleten, risikerer man å sovne bak rattet. 
