Levande tangohistorie
Pasjonert portrett av legendarisk tangopar som har dansa, elska og krangla i 50 år. 

Our Last Tango. 

Originaltittel: 
Un Tango más 
Genre: 
Dokumentar / Musikal 
Med: 
María Nieves Rego, Juan Carlos Copes, Melina Brutman, Pablo Veron, Alejandra Gutty, Ayelen Álvarez Miño, Juan Malizia, Pancho Martínez Pey Regi: German Kral Nasjonalitet: 
Argentina / Italia 
/ Tyskland Språk: spansk Produksjonsår: 2015 Lengde: 1 t. 25 min. 
Aldersgrense: 
Tillate for alle 

Tango er sensualitet sett i system. 
Det finst knapt noko vakrare enn å sjå ein mann og ei kvinne i ein milonga - ein dansesal for tango - eller på eit torg i Buenos Aires gli rundt kvarandre; to separate kroppar, samtidig smelta saman til eitt, til musikk frå ein bandoneon eller eit orquestra típica. 
Tangoen oppsummerer alle dei store, latinske kjenslene i éin dans. 

Det mest kjende paret i tangodansens historie heiter Maria Nieves Riego og Juan Carlos Copes. 
Gjennom 50 år dansa, elska og krangla dei, ikkje bare heime i Buenos Aires, men også rundt om i verda, som på Broadway i New York og i Japan. 

«Our Last Tango» handlar om Maria (80) og Juan (83). 
Dokumentarfilmen, med rikelege innslag av tangodans og -musikk, tek utgangspunkt i Marias perspektiv, frå ho som fattigjente gjekk på sin første dans og sa merke til vakre Juan, via at dei blei eit par, både på dansegolvet og i kjærleiken. 
Ho fortel om korleis Juan gjekk frå henne, korleis ho sjølv fann andre menn, korleis dei to kranga, korleis dei hata kvarandre, men framleis dansa, og fram til dei slutta å dansa saman. 
Juan deltek også, men det er framfor alt ho som snakkar. 

Tilbakeblikka er dramatiserte av unge dansarar - eit ikkje ukjent grep innan dokumentarsjangeren, som kan bli litt overtydeleg teatralske. 
Så også her. 
Men eit fiffig grep frå regissør German Kral er å visa skodespelarane/dansarane sine øvingar saman med Maria, der ho instruerer dei i korleis dei skal dansa for å likna mest mulig. 
Og ikkje minst innsynet i skodespelarane sine eigne refleksjonar rundt paret dei skal spela på ulike stadium gjennom livet. 
Slik får dramatiseringane ein ekstra dimensjon, dei blir ikkje bare utvendige kulisser. 

Er du glad i tango, bør du koma deg på kino. 
