«Teen Spirit»:Kul ungdomsfilm 

Fra produsenten og det musikalske teamet bak den Oscar-vinnende filmen «La La Land» kommer en moderne askepotthistorie pakket full av fengende popmusikk. 

I regissørstolen sitter skuespiller Max Minghella for aller første gang, og sammen har de klart å få en velkjent historie til å fremstå både nyskapende og interessant. 

Filmen handler om 17 år gamle Violet (Elle Fanning), som lever en ganske hard og grå tilværelse på en nedslitt gammel gård, sammen med sin polske mor på landsbygda i England. 
Hun passer ikke helt inn noe sted, og det eneste som gjør henne lykkelig er å synge. 
Og som et mirakel ankommer talentprogrammet Teen Spirit der hun bor, og hun har en sjanse til å bli hørt og sett. 
Problemet er at hun må ha med en verge, og i fravær av gode alternativer lander hun på alkoholikeren og tidligere operasanger Vlad (Zlatko Buric). 

Fanning har en helt spesiell tilstedeværelse, og jeg er offisielt i fanklubben. 
Hun er ikke bare en dyktig skuespiller, men hun kan virkelig synge også. 
Soundtracket er satt sammen av både gamle og nye hitlåter fra artister som Sigrid og Robyn, og det er en herlig pulserende energi gjennom hele filmen. 
Filmen er ikke en glasert Hollywood-versjon, men har et kult kunstnerisk uttrykk og viser talentbransjen og ungdomstiden på godt og vondt. 
