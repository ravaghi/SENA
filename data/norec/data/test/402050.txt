Filmanmeldelse:Mekanisk Dumbo 

Live action-versjonen av Dumbo er mer et endetidstegn enn en film. 

Jeg skjønner ikke hvorfor Disney gjør dette. 
Og ikke hvorfor regissør Tim Burton blir med. 

Den originale Dumbo-filmen fra 1941 er en klassiker og kan uansett ikke overgås. 
Den er en Den stygge andungen-lignende fortelling fra sirkusmiljø. 
Dumbos medfødte feil blir hans største fortrinn. 
Filmen er elskelig og tidløs. 
Røffere og mindre realistisk i tegnestilen enn Fantasia og Bambi fra samme periode. 

Smusser til arvesølvet 

Dumbo ble laget hurtig og for lite penger, årsaken var at Disney hadde satt selskapet i gjeld med ambisiøse og kostbare prosjekter som ikke tjente nok penger. 
Dumbo er folkelig og enkel, med smarte, stereotype karakterer og gode sanger. 
Filmen har tålt tidens tann og vel så det. 

Så hvorfor i all verden går Disney med på å smusse til arvesølvet sitt på denne måten? 
Senere i år kommer live action-versjoner av Mulan, Aladdin og Løvenes konge. 
Og ryktene forteller at Den lille havfrue, Snøhvit, Pinocchio og Sverdet i stenen også kan være på vei. 

Etter å ha sett Dumbo fremstår dette som et marerittscenario. 

Pent, men hult 

Naturligvis klarer erfarne Tim Burton å lage en pent univers, med flotte og fargerike karakterer og mye visuelt snacks. 
Men karakterene er grunne og kjedelige, og Dumbo er ikke lenger en hovedperson jeg klarer å knytte meg til. 

I originalen var han full av følelser, og alt ble forklart for oss gjennom musen Timothy. 
Det var hjerteskjærende når han blir avvist av de andre elefantene, og når mammaen låses inn i en vogn med et «Mad elephant»-skilt utenfor. 
Og det var frydefullt når han skjønte at han kunne fly. 

Null følelser 

I den nye versjonen er ingenting hjerteskjærende eller frydefullt. 
Det er omtrent null følelser overhodet. 

Dette er en litt søt, tidvis fornøyelig, men først og fremst mekanisk film. 
Det bygges en historie hvor Colin Farrell spiller en pregløs sirkusartist som kommer hjem fra første verdenskrig, og møter ungene sine igjen. 
Kona er død av spanskesyken og sirkuset går dårlig. 

Sirkusdirektør Medici (Danny DeVito) har kjøpt en gravid elefant. 
Resten kan man omtrent tenke seg selv. 
DeVito og Eva Green er de to eneste som fyller lerretet og gir meg lyst til å følge med. 
Resten er sjarmløs automatikk. 

Dumbo flyr altfor tidlig, så dette er ikke Dumbos historie lenger, men historien om et sirkus som sliter økonomisk og om slemme typer som ønsker å bli rike. 
Det varme dyreperspektivet er erstattet med ordinære, snakkende mennesker som ikke gjør eller sier noe minneverdig. 

Sangen «Baby mine» er tatt med på en vellykket måte fra originalen, og vi får også en moderne rosa-elefant-sekvens som er visuelt lekker, men som langtfra tangerer originalen i vitalitet eller originalitet. 

Jeg syns det er trist å se hvor skjødesløst Disney bruker sin store fortid for å tjene penger. 
Hvis de ikke har bedre ting å holde på med, kan de for min del la være å lage film. 
