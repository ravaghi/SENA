TEST:E-sykkel Universal fra Europris 

Elsykkel til under 8.000 kroner. 

Hver gang vi skriver om elsykler til mangfoldige titusener av kroner klager leserne. 
De mener at prisen er helt vanvittig for noe som etter deres mening bare er en helt vanlig sykkel til 2-3.000 kroner med en billig, asiatisk elektromotor på. 

Riktig så enkelt er det nok ikke. 
For gode elsykler har både avanserte og dyre motor/batterisystemer samt forsterket ramme og utstyr som skal kompensere for økt vekt og annerledes oppførsel i trafikken. 

Flere elsykler under 10.000 

På den annen side finnes det elsykler til under 10.000 kroner. 
I fjor testet vi to fra henholdsvis Biltema og Clas Ohlson i duell. 
Og for tre uker siden testet vi en ny, sportslig terrengmodell fra Biltema. 

Også altmulig-billigkjeden Europris vil være med i konkurransen om sparsomme elsykkelkunder. 
Deres Esykkel koster 7.990 og plasserer seg dermed blant de billigste elsykkelene på det norske markedet. 
De er imidlertid ikke billigst. 

Clas Ohlson har ssatt ned prisen på sin Off Course til 7.495.Biltemas Pedelec Gent 3 girs 28 tommer koster 5.999. 
I tillegg har Biltema også en sammenleggbar mini-elsykkel til 4.999. 

Ikke til langturer 

Vi fant ut at både Pedelec Gent og Clas Ohlsons Off Course gir god valuta for pengene. 
Det samme gjør i enda større grad den ferske terreng-elsykkelen fra Biltema. 
Vel å merke dersom du er klar over hva du betaler for. 

Til slike priser får du en enkel sykkel som kan frakte deg fram og tilbake på kortere avstander. 

Skal elsykkelen brukes til langpendling, helgeturer og ferieturer, vil vi nok anbefale folk å legge noe mer penger i dem. 
Alternativt se seg om etter lette, tradisjonelle sykler til mellom 5.000 og 10.000 kroner. 
Her får du i dag svært mye sykkel for pengene. 

Litt skranglete ut fra butikken 

Hvordan er så Europris-sykkelen i forhold til konkurrentene i samme prisklasse? 
Vi lånte en fra butikken på Grini i Bærum for å finne det ut. 

Europris er ingen spesialbutikk for sykler, så her kan du ikke forvente å finne fagkunnskap og veiledning som i en sportsbutikk. 

Sammen med den hyggelige medarbeideren som hjalp oss slet vi litt med å pumpe opp bakdekket. 
Først trodde vi at kvaliteten på pumpa (også fra Europris) kunne være årsaken. 
Men da vi senere bruke egen pumpe, viste det seg at ventilen hadde en liten lekkasje. 

Siden det dreier seg om et 28-tommers hybriddekk (700X38C, bilventil), koster det cirka 70 kroner å anskaffe en ny slange. 

På vår ferd mot Økern i Oslo kuttet motoren ut nå og da. 
Årsaken var at batteriet ikke var ordentlig låst til bagasjebrettet. 
Da vi oppdaget dette og fikk festet batteriet, opplevde vi ikke problemer. 

Kontrollenheten med motorregulering og skjerm løsnet, men vi klarte å feste den sånn noenlunde igjen ved å dra den til den tykkere delen av styret. 

Turte ikke ta bakkestesten 

Sykkelen har pedalbrems på bakhjulet og felgbrems på forhjulet. 
Dette er noe uvant for en som er vant til å bruke begge hender, men med litt tilvenning går det fint. 
Vi har ikke målt bremseeffekten, men føler oss likevel tryggere med de mer moderne felg- og skivebremsene. 

Sykkelen veier 25 kilo. 
Med motoren i forhjulet og batteriet bak er den imidlertid greit balansert. 

Forhjulsmotor gir en «dra»-effekt som kan synes litt uvant. 
De fleste rimelige elsykler har bakhjulsmotor med skyv-effekt. 
Og under sykling merket vi at vi fikk litt ujevn hjelp. 
Her er det mye rykk og napp, noe du unngår på dyrere elsykler. 

Akkurat som på Biltema-sykkelen (den nye terrengvarianten) slet den i de tyngste bakkene, og vi måtte ta i litt mer enn det vi er vant med. 
Uten motor er sykkelen rett og slett ubrukelig. 
Den blir for tung og uhåndterlig, selv på flat mark. 

I nedoverbakke følte vi oss aldri helt sikre på bremsene, og vi turte rett og slett ikke å gjennomføre den sedvanlige Grefsenkollen-testen vi har tatt med andre elsykler. 
Tanken på å møte en bil på en smal vei med fjellvegg på den ene siden og stupbratt heng på den andre i bratt nedoverbakke ble for ubehagelig. 

Konklusjon 

Om sykkelen gir valuta for pengene? 
Vi ville absolutt ikke ha kjøpt den selv, og vi tror vi ville vegret oss for å kjøpe en slik til et eldre medlem i familien. 

I forhold til konkurrentene i samme prisklasse virker Europris-sykkelen mindre forseggjort. 
Vi (og Europris) var nok litt uheldige, men det virker ikke spesielt tillitvekkende at batteri og skjerm/kontrollenhet ikke er montert ordentlig og at sykkelslangen er feilvare. 

Bremsene er likevel hovedårsaken til at vi ikke ville ikke følt oss trygge på denne sykkelen i sentrum eller på langtur utenfor byen. 

Til korte turer på vei med liten eller ingen trafikk, for eksempel fram og tilbake til butikken på en tursti eller i et landlig område, er den derimot grei nok. 

Det finnes likevel flere konkurrenter i denne prisklassen, og vi mener at både Clas Ohlsons Off Course-bysykkel og Biltemas Yosemite terreng-elsykkel har mer å by på til nesten samme pris. 
