Et av Sveriges beste liveband er bra på plate også
Bob hund er ikke blitt mye eldre på 28 år. 

Bob hund: 
«0–100» (Adrian/Border) 

Det er gått ti år siden Ola Helland, daværende webutvikler i Aftenbladet, satte prisrekord på en svensk plate ved å gi 3650 dollar på Ebay for en ekslusiv versjon av Bob hund-låten «Fantastiskt». 
Prisen inkluderte retten til å gi ut opptaket, og Helland dannet plateselskapet Idiot. 

Siden den gang har stockholmsbandet fortsatt med å gi plater ut selv, og dette er deres niende studioalbum etter starten i 1991. 
Deler ble spilt inn i løpet av to kvelder i Orionteateren med publikum i salen. 

På singlen «Vi är såå lyckliga som bara olyckliga människor kan bli» har de dessuten med seg Amanda Werne alias Slowgold og Sara & Samantha. 
En typisk Bob Hund-tittel på linje med «Enhörning med 2 horn» og «Många bollar i elden». 

Thomas Öberg & co startet som et typisk studentband og har ikke endret seg så mye, selv om viljen til å eksperimentere er der. 
De er først og fremst et liveband, men byr på fine låter i krysningen mellom pop og rock. 

Beste spor: «0–100», «Vi är såå lyckliga som bara olyckliga människor kan bli», «Fallfrukt». 
