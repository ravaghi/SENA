TEST:BMW 225 xe e-drive 

Frister med firehjulsdrift og krefter til lavpris. 

Endelig har vi fått testet BMWs potensielle storselger på norsk jord. 
Firehjulstrekk og automat til 359.000 kr ER et godt kjøp og spesielt fristende når den har BMW-propell i fronten. 
Grunnen til den lave prisen er hybridløsningen. 

2-serie Active Tourer er ikke ny lenger, så spenningen ligger ikke der. 
Les fakta om 225xe fra lansering. 
Det alle lurer på er forbruket på hybridmodellen, så vi begynner like godt med det. 
Det både skuffer og imponerer. 

Den elektriske rekkevidden på vår testrute er latterlig kort, bare 19,2 km. BMW antyder 41 under perfekte forhold mens displayet lovte 33 km ved oppstart. 
Den krympet fort. 

Den korte rekkevidden ekskluderer veldig mange elektriske turer fordi mange ikke vil gidde å putte inn kontakten for så kort kjørelengde. 
Spesielt på bygdene vil mange kjøreturer til jobb være lenger enn dette – en vei. 
Trenger du skikkelig lang rekkevidde, bør du heller vurdere lillebror i3. 

Gjerrig, hvis du vil 

Vi kjører drøyt 20 mil. 
Etter fem mil lå forbruket på 0,38. 
Etter 10 mil på 0,52. 
Vi hadde bare bilen en uke, men drivstofforbruket ved vanlig kjøring uten lading, ser ut til å havne på rundt 0,57. 
Ved ren motordrift (save) er den også ganske gjerrig. 
0,63 er ikke ille for en bensinbil. 

Allikevel er spriket ganske stort i forhold til hva som står i brosjyremateriellet. 
Der utloves 0,2 liter på mila. 

Automatisk 

Det avanserte hybridsystemet styres med en beskjeden knapp nederst på midtkonsollen. 
Bilen starter automatisk i Auto eDrive. 
Det er den mest økonomiske innstillingen for langpendlere. 

Da har du alle krefter tilgjengelig men den prioriterer elektrisk kjøring dersom du er forsiktig på labben og holder deg under 80 km/t. 
Du vil fint kunne holde forbruket godt under halvliteren… dersom du husker på stikkontakten hver dag. 

Har du kort vei til jobb, og nøyer deg med bakhjulsdrift og sneglemotoren på 88 hester, kan du kjøre gratis til jobb i Max eDrive. 

Du kan også velge en tredje modus, Save. 
Da bruker den kun bensinmotoren og beholder batteriet fullt til du måtte ønske å bruke strøm i stedet, for eksempel i byer, i kø etc. 

BMWs ladbare hybrid, krever litt av sjåføren for å gi full miljøgevinst. 
Skal du kjøre mye elektrisk må selv velge elektrisk modus. 
Har du derimot tenkt å kjøre langt, lønner det seg å bruke Auto fra begynnelsen. 

Vi erfarte nemlig at forbruket blir høyere dersom man tømmer batteriet først, noe som derimot er normalt på flere andre hybridsystemer. 

Forbruket blir naturligvis høyere hvor lenger du kjører disse hybridene, men flater mer og mer ut etter at du har passert 15 mil. 

Billig 

Det er vanskelig å komme utenom at du får mye bil for pengene. 
224 hester, automat og firehjulsdrift for fra-pris på 359.000 kroner er attraktivt. 
Særlig om du sammenligner den med 225iX 

Den også med automat og firehjulstrekk. 
Når modellen også byr på fleksible flerbruksløsninger som justerbare bakseter i lengderetning og ryggvinkel med 40/20/40 deling, samt et ok bagasjerom på 400 liter, er blir dette et veldig bra alternativ for mange. 

Men det er ikke bare glede. 
eDrive kan ikke forveksles med det fantastiske xDrive. 
225xe bruker en drivlinjen er en 1,5 liter 3-sylindret bensinmotor med BMW Twinpower turboteknologi på 136 hestekrefter til å dra forhjulene og elmotor på 88 hk til å dra bakhjulene. 
Samlet yter disse 224 hestekrefter og 385 newtonmeter. 

Hybridsystemet legger ikke mye stein til byrden, kun 160 kilo ekstra, hvilket hverken spiser opp effektgevinsten du får eller kjøreegenskapene. 

Lite samspill 

Fordelen med hybridløsningen med separat elmotor til en aksel er at du får respons umiddelbart ved gasspådrag. 
I Storebror 330e sitter elmotoren mellom motor og girkasse og må nødvendigvis vente med effektleveranse til både motor og girkasse har funnet ut hvilket gir som skal legges i. 
Ofte blir det to gir ned og ventetiden føles lang. 

Det funker sånn passe i praksis. 
Elmotoren føles noe hissig på grøten fra stillestående og ut av kryss. 
Det blir veldig fort hjulspinn, selv på tørr asfalt. 

Det tar riktignok ikke lang tid før det strupes av antispinn, men det burde ikke skjedd. 
Du er aldri i tvil om at den trekker mest bak når du skal ha ut effekt. 
På glatta blir seansen litt merkelig. 
Det virker ikke som hjulsettene jobber sammen. 

Om det er et praktisk fremkommelighetsproblem på speilblanke vinterveier fikk vi ikke testet, men glem i allefall lekne firehjulsdriften som xDrive oppviser. 
Du kjøper ikke 225xe for å ha det gøy på vinterføre. 

Kvikk, men ikke sprek 

Det er ikke mange som unner seg 224 hester i familiebilen. 
Det sparer du plutselig penger på nå. 
Men ærlig talt så føles det ikke bestandig som en 224 hester. 

Jo, den lille tresylindrede 1,5 literen med turbo blir kvikk fra start med hjelp fra elmotoren og den kliner til i mellomakselerasjoner om farten ikke er alt for høy. 

Fra 50 km/t kan den være imponerende kvikk. 
Men det virker som om elmotoren mister pusten hvis du presser den litt på hastigheter. 
Og du vet liksom aldri helt om du har effekt eller ikke. 
Når elektrisiteten ikke strekker til, blir bensinmotoren klein. 

Automatkassen med seks trinn er hentet fra Mini. 
Det betyr en helt annen girspak og annen betjening enn det BMW-folket er vant med. 
Trøsten er at den faktisk er mye enklere i bruk og gir en mykere overgang til merket for førstegangskjøpere. 

Noen sportsgener skinner i mellom, som at du girer oppover ved å trekke spaken til deg når du setter spaken i manuell modus. 

Akkurat den funksjonen lar seg nesten litt for lett aktivere. 
Ikke at det er noe stort problem, men det er litt irriterende å vippe spaken over i manuell når du kjører fullelektrisk. 
Da starter nemlig motoren. 

Den 3-sylindrede motoren gir ikke mye lyd fra seg i jevn hastighet, men gir seg til kjenne ved akselerasjoner. 
Lyden er uinspirerende og usportslig. 
Turtallet ved 80 km/t er en smule høyt, nesten 2000 omdreininger. 

Ny plattform 

2-serie Active Tourer og X1 er de første BMW-modellene som bruker den nye plattformen for forhjulstrekkere. 
Bilene har mye til felles. 
Sittestillingen er omtrent lik, innstillinger og seteløsninger er de samme. 

Sittestilling og den lave midtkonsollen med betjening fra iDrive og den lange girspaken klarer ikke helt å skjule at det meste er hentet fra Mini, selv om vår testbil med ALT utsyr formidler langt høyere grad av luksus. 
Instrument og dash er i all hovedsak det samme som du finner fra 1- til 7-serie. 

Sportslige kjøreegenskaper er BMW gode på. 
Erfarne BMW-brukere vil allikevel merke at dette er noe annet. 
Kjøreegenskapene er bra for klassen, men byr ikke på samme balanse og følelse. 

Det hjelper liksom ikke så mye å legge på en Hofmeisterknekk på de bakerste siderutene og krydre med andre kjente BMW-elementer. 
Det er og blir en stuttkjukk design. 

Slik blir det også med kjørefølelsen. 
Den har et stivt oppsett og stram styring, men det passer kanskje bedre med fjæringsvei og mindre dekkstøy i noe som allikevel har høyt tyngdepunkt og høy sittestilling. 
Denne skal aldri prestere på bane uansett. 

Tradisjonelt 

Øvrig instrumentering skiller seg ikke nevneverdig fra sine fullfossile søsken. 
Turtelleren er fortsatt intakt, det samme er tankmåleren. 
Rekkevidde for strøm vises bare dersom du klikker den frem i menyen og strømforbruket vises der man vanligvis viser øyeblikksforbruk av drivstoff. 

Du finner et par ekstra menyer i den store skjermen som viser effektflyt og forbruksdiagram, ellers har kjørecomputeren fått et ekstra punkt; elektrisk forbruk. 

Vår bil hadde ekstrautstyr som adaptiv cruicecontrol, automatisk nedblending av lys og headup-display. 
Sistnevnte er også hentet fra mini og projiseres i en skjerm. 
Noe billigere, men funker bra. 
De adaptive lysene tillater at du kjører med fjernlys ned til 30 km/t, noe man savner hos andre, som ofte bare gir deg nærlys under 60 km/t. 

Den Adaptive fartsholderen derimot, er av den mer irriterende typen. 
Vi har aldri testet en fartsholder som har slått seg av hyppigere, med unntak av X1, som trolig bruker akkurat samme system. 
Her må faktisk BMW gjøre noe, for den hoppet ut og gav unnskyldende feilmeldinger mange ganger for hver kjøretur. 

Har trua 

Som vanlig får du ikke BMWen du ønsker deg til inngangspris. 
Vår bil er fylt til randen med utstyr, men koster da også 505.000 kroner. 
Hopper du over noen av de dyreste pakkene, sparer du fort 60.000 kroner. 
Det er nok til at BMW tror at 225xe fort kan bli en av deres viktigste modeller. 
