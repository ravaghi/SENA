Kvinner som nyter sex
En kraftfull debut fra en forfatter vi vil høre mer fra. 

Det er en uvanlig bok, dette. 
Carmen Maria Machados tanke bak de åtte fortellingene er å vise kvinner som nyter sex - fra et kvinnelig perspektiv. 

Noen av novellene hennes er skumle spøkelseshistorier, nesten science fiction, andre er realistiske, mens noen igjen er humoristiske. 
Flere av dem er en blanding av alle disse. 
Ja, og så er det mye sex i denne boken. 

I den første novellen «Ektemannsstinget» får vi høre om en kvinne som akkurat har gått gjennom en dramatisk fødsel. 
Hun er bedøvet og klarer ikke å snakke mens hun fremdeles ligger på behandlingsbenken, men hun overhører likevel ektemannen snakke med legen. 

«Hvor mye koster det ekstra stinget» spør han. 
«Dere tilbyr det, ikke sant?» 

Legen lover at hvis han gjør som mannen ber om, å sy skjeden trangere, vil kona føles som en jomfru etterpå. 
Kvinnen mister bevisstheten. 

Scenen minner om tv-serien «Handmaid’s Tale» av Margaret Atwood, hvor menn bestemmer over kvinners skjebne og kropp. 
Det er ubehagelig skrevet, som om kvinnekroppens viktigste jobb er å tilfredsstille menn, og hvor kvinner ikke bestemmer over sin egen kropp. 

Så hopper man videre til andre noveller, som handler om helt andre ting. 
Som kvinnen som nekter sin ektemann å røre ved et grønt silkebånd hun har rundt halsen, en kvinne som lister opp alle sine seksuelle erfaringer, og en kvinne som etter en operasjon oppdager at hun har en ubuden gjest i huset. 

Det beste med novellene, er at Machado tør å være politisk. 
Hun våger å røre temaer som er tabu, hun er for eksempel ikke redd for å skrive om lesbiske kvinners sexliv, og mange av novellene har et mørke over seg. 

Men - ikke alle novellene klarer å holde like høy kvalitet. 
Mens de beste er sjokkerende gode, føles de dårligere som om de er resultat etter en eksperimentell skriveøvelse. 
Det er ikke alle som henger like godt sammen. 

Likevel. 
Machado skriver så skråsikkert og annerledes at vi garantert vil høre fra henne igjen. 
