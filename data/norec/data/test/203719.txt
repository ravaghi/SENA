Mye moro for pengene!
Underholdningsfaktoren i nye Mercedes-AMG A 35 er kort fortalt høy. 

Da den nye generasjon A-klasse ble lansert tidligere i år, fikk vi virkelig en følelse av at kompaktbilen var blitt et fullverdig medlem av Mercedes-Benz-familien. 

Mer premium-følelse og et teknologinivå på høyde med S-klasse gjorde at bilen definitivt ikke kan anses som et slags stebarn, slik følelsen nok var med de to første generasjonene, da bilene nærmest var for mini-fleksibiler å regne. 

(Og til tross for at man hadde langt på vei greid å bli kvitt «veltepetter»-stempelet som ble den første A-klassen til del, etter den famøse episoden da motor-journalist Robert Collin i svenske Teknikens Värld veltet med bilen under unnamanøver-øvelsen kjent som elg-testen). 

Lekkerbiskener 

Godbitene for dem som vil ha ytelser utover det ordinære, porsjonerer Mercedes ut litt etter litt, etter en nøye planlagt marketing-strategi - dummere er ikke vi motorjournalister enn at vi skjønner det. 

Men agnet (turbofirer på 306 hester i kompakt AMG-innpakning), lukter for godt, og vi biter på - forhåpentligvis til nytte for dere som dermed får vite mer om hva som bor i høy-ytelsesversjonene av modellrekken som utvilsomt i dag er de beste bilene i klassen. 

Nye A-klasse imponerte oss nemlig stort da den ble lansert i fjor vår. 
Hovedinntrykkene kan du lese her - dette er ingen fullstendig gjennomgang av A-klassen, men av den nye, sportslige utgaven. 

Også denne er utstyrt med det som utgjorde A-klassens store nyvinning i klassen: 
Nyeste generasjon brukergrensesnitt - ved navn MBUX for Mercedes-Benz User Experience, (som her ikke er omdøpt til MAUX). 

I videoen nedenfor, fra A-klasse-lanseringen, kan du se hvordan systemet fungerer. 

Motoren vi ventet på 

Blant det som begeistret oss minst da modellen ble lansert, var nemlig de relativt lite inspirerende motorene. 
Som vi skal se, hadde de bare holdt igjen før lanseringen av moroklumpen vi har kjørt her. 

Designmessig er det noen forskjeller i forhold til vanlig A-klasse, og vi hadde anledning til å prøve to varianter. 
Den gule vi fotograferte er faktisk den mest diskré i fremtoningen, med unntak av fargen. 
Den har som standard den spesifikke AMG-grillen med den såkalte Twin Blade-spilen som krysser den horisontalt, den spesifikke AMG-frontfangeren med sorte fliks og luftinntak, 18-tomsfelgene med fem twin-eiker, høy-ytelses LED-lykter og sideskjørt i bilens farge. 

Interiøret er som i en godt utstyrt A-klasse, med noen AMG-detaljer. 
Setene i testbilen, trukket i Artico-kunstskinn og Dinamico-mikrofiber, gir utmerket støtte under dynamisk kjøring og er passe faste i stoppen. 

Det imponerende brukergrensesnittet, som ble introdusert med A-klasse, er standard i AMG-en, med de to store digitalskjermene side om side. 
Instrumentpanelet kan konfigureres som en vil, og man kan blant annet velge en unik AMG-visningsmodus som virkelig setter horn i pannen på føreren: 
Supersport-modus, med en stor, sentral turteller, flankert av diverse kjøredata vist i diagramgrafikk. 
Noen vil synes det ser tøft ut, andre vil kalle det blodharry ... 

Som standard leveres bilen med en berørings-pad foran girspaken. 
Den kan brukes til å betjene den sentrale skjermen. 
For vår del sliter vi litt med å bli fortrolig med den - vi foretrekker dreiehjul. 
Men man har jo det morsomme stemmestyringssystemet «Hey, Mercedes! »som alternativ. 

Rattet er det sentrale verktøyet i bilen og er utformet på en bortimot perfekt måte, med akkurat passe tykkelse og diameter. 
Nede til venstre finnes to knapper med funksjoner man kan velge selv på en liten skjerm ved siden av knappen - man bytter funksjon ved å trykke på den lille skjermen,og endrer modus på funksjonen ved å trykke på knappen. 

Nede til høyre sitter et dreiehjul der man kan velge kjøremodus, via programmer som påvirker gassrespons, girvalg og oppsett på understellet - fra tilnærmet komfort på transportetappene, til Sport+ når man vil utnytte bilens potensial. 

Og potensial har den. 
Mange som har prøvd den utgåtte A 45 vil etter vår mening bli minst like fornøyd med nye A 35. 
At ytelsene ikke er helt på det samme nivået, tar den i stort monn igjen ved at det er lettere å utnytte det bilen har å gi. 
Og ærlig talt: 0 til 100 på godt under fem sekunder er bra, men det forteller bare litt av historien. 

Den firesylindrede 2,0-litersmotoren er utstyrt med twin scroll-turbo, noe som bortimot eliminerer turboforsinkelse og gir heftig, umiddelbar utporsjonering av kreftene. 
Maksimal ytelse er 306 hestekrefter, og mye av det maksimale dreiemomentet på 400 newtonmeter er tilgjengelig over et bredt arbeidsregister - alle de 400 sågar fra 3000 til 4000 omdreininger. 

Kreftene overføres via en AMG-Speedshift 7-trinns dobbelkløtsj-girkasse til alle fire hjul, der lynkjapp, elektronisk styrt momentfordeling sørger for at de hjulene som trenger det mest, blir forsynt med optimal kraft til enhver tid. 

Inspirerer ... 

Med en herlig tunet motorlyd, som kan moduleres med kjøreprogrammene, i ørene, inspireres man fort til å hente ut det maksimale av kjøreglede der veiens beskaffenhet tillater det. 
Kraftutfoldelsen er både heftig og harmonisk, med umiddelbar fartsøkning når man ber om det, i nøyaktig den retningen man via rattet ber om. 

Styringen er nemlig sjeldent bra. 
Den er direkte, skarp, presis og kjapp selv om den i ærlighetens navn kunne gitt en anelse bedre tilbakemeldinger fra underlaget - men da pirker vi virkelig; dette er av det beste vi har kjent innen styring på lenge. 
Understellet, AMG sportsunderstell som standard, er stramt i utgangspunktet, men ikke steinhardt og ubehagelig. 

Kort sagt, etter hvert som man tilbakelegger milene og blir bedre kjent med AMG-en, kjenner man seg på en deilig måte mer og mer i ett med maskinen. 
Kort fortalt: 
En herlig kjøreopplevelse! 

... og koster 

Den nye AMG-lommeraketten fra Mercedes koster fra 647.000 kroner (656.900 kroner inkludert frakt og levering i Oslo), og er dermed rimeligste inngangsbillett til AMG-universet. 
Det er selvsagt mulig å plusse på en del ekstrautstyr, men den er slett ikke dårlig utstyrt som standard. 
750.000 gir deg bortimot full pakke. 

Reiseomkostningene til denne reportasjen er dekket av importøren. 
Les mer her 
