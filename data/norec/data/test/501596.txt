Smaksrent og bevisst på Matbaren
Det nye Smørås-hotellet Zander K fremstår som rent, klassisk og stilfullt. 
Det gjør også Matbaren. 
Med smaksrene retter og en bevisst miljøprofil. 

Utenfor restauranten står en fortumlet folkemasse. 
Sirener uler. 

– Beklager ventingen, sier servitøren når vi endelig får slippe inn. 

– 
Det er andre gangen brannalarmen har gått på få dager. 
Årsaken er røyk fra et søppelsystem som kverner i bakgården, og som sørger for at deler av avfallet kan brukes om igjen. 
Restene leveres til lokale gårder, forteller verten med en visst stolthet i stemmen. 

Matbaren fremstår som et bevisst spisested. 
Bevisst på sin geografiske posisjon i Bergen med en meny som fremhever det lokale klimaet og råvarene. 
Og bevisst på seg selv som bedrift og sitt eget miljøavtrykk. 
Flere av vinene er økologiske og deler av maten er kortreist. 

Stilen i Matbaren er også ren når det kommer til design og interiør. 
En lang industriell stålbar strekker seg bortetter den flislagte veggen, med et innebygd vinrom på siden mot spisesalen. 
Foran baren står et like langstrakt spisebord. 
Det er laget av det finske designbyrået Nikari, som arbeider med bærekraftig tredesign. 
Rommet er fylt med elegante designløsninger. 
Som lampene over bordene som du kan stille selv, og det mørkegrønne taket. 
Det runde firemannsbordet vårt er omkranset av furugrønne velurgardiner, som gir oss en privat bås midt i den store og åpne restauranten. 

Matkartet er lite og kler det beskjedne navnet «Matbar», men utvalget er variert nok til å dekke de fleste behovene på et hotell. 
Enten det skulle være en full middag for å feire noe, eller en enkel rett på rommet etter en lang arbeidsdag. 
På menyen deles rettene inn etter mattradisjon og råvarer, og åpner med kategoriene «lokale råvarer», og «lokalt, men utenriks», der sistnevnte henter inspirasjon fra Italia og Asia. 
Det finnes også en regnværsburger laget på angus, vegetarretter og grillet brød på menyen. 
I tråd med fokuset på lokale råvarer fremheves flere av rettene med stedsnavn. 
Sjøkrepsen kommer fra Bøvågen og svinet fra Jæren. 

Raviolien er fylt med fersk spinat, og litt mindre ricotta i putene enn hva som ofte er vanlig. 
Det gir pastaen en frisk spinat-smak. 
Sausen, en hvit tomatsaus, er også frisk, og en hyggelig overraskelse i munnen siden fargen gir forventninger om en mer kremet og søt saus, og ikke tomater. 
Både denne og skalldyrsuppen er nydelige retter, til tross for at suppen mangler litt fylde i form av mer tomat eller chili. 
Men den luksuriøse overfloden av store sjøkrepsbiter, liggende på toppen av mindre biter av strandkrabbe, gjør at suppen likevel smaker som et kupp. 

Retten av løyrom med rørosrømme, løk og toast har fått en spennende vri med en fastost fra Västerbotten i Sverige, som gir retten en bitterhet som ikke hviler på rødløk alene. 
Det er vakkert og velsmakende, men jeg savner en mykere substans i toasten, og noe å drikke som passer til maten. 
Den anbefalte vinen fra Meinklang krasjer fullstendig med bitterheten. 
Servitøren har lite kunnskap om drikken generelt og gir feil informasjon om flere av ingrediensene utover kvelden. 

Den anbefalte breiflabbhalen lever dessverre heller ikke opp til forventningene. 
Fisken er tørr og retten har i overkant mye fett fra smøret, som etter menyen skulle være brunet, men ikke er det. 
Sammen med jordskokkpuré og bakte jordskokker, blir det for mange tunge smaker – som hadde trengt et syrlig brudd i form av mer syltet jordskokk, eller noe annet friskt tilbehør. 

Søtt og salt er navnet på den siste posten på spisekartet, og består av to retter. 
En kraftig sjokolademousse med bringebærsorbet og karamellknekk med frysetørkede bringebær og friske syreblad – og en osterett som jeg kjenner igjen fra en tidligere whiskymiddag på Grand Terminus. 
Den ildfaste formen med fire typer smeltet ost, er en syndig god avslutning som etterlater deg fornøyd og på grensen til skamfull. 
Ifølge servitøren er ingen av ostene på menyen lokale, noe som bryter med konseptet med kortreiste råvarer. 

Til tross for lave serveringskunnskaper og et skuffende møte med hovedretten av breiflabb, leverer Matbaren flere nydelige retter, med smaker like rene som regn. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
