Overraskende bra
Fleetwood Mac har ikke gitt ut nytt studioalbum siden 2003 med "Say You Will". 
Dette er det nærmeste vi kommer en oppfølger. 
Og det låter veldig bra. 

De begynte å skrive og spille inn disse ti låtene i 2014. 
Det var ment å bli et nytt og etterlengtet album med Fleetwood Mac. 
Men Stevie Nicks klarte aldri å rydde tid til å bli med. 
Utålmodige Lindsey Buckingham (67) og Christine McVie (73) gadd ikke vente på henne. 
De kjørte løpet, og fikk med seg rytmeseksjonen i bandet; John McVie og Mick Fleetwood. 

Dermed er det ikke rart at dette låter nesten som en ny plate med Fleetwood Mac. 
Vi savner den hjerteskjærende og flotte stemmen til Stevie Nicks, men det er likevel bemerkelsesverdig hvordan dette ligner på det sterke soundet som ble skapt med "Rumours" i 1977 og med "Tango in The Night" ti år senere. 
Det er henholdsvis 40 og 30 år siden. 
Vi må også nevne at "Rumours" har passert 40 millioner solgte kopier. 

Flere fans har kommet til etter hvert, og de som likte det de gjorde på 70-tallet, kan komme til å nyte dette. 
Det aller meste er enkelt fordøyelig og fengende så det holder. 
Hør bare på refrenget på "In My World", eller på den nydelige balladen, "Red Sun". 

Lindsey Buckingham og Christine McVie veksler på å eie hovedvokalen, eller så synger de i harmoni med hverandre. 
Det lett gjenkjennelige gitarspillet til Buckingham er til tider dominerende på en positiv måte, men aller mest er dette den gode lyden av Fleetwood Mac. 
Dette låter verken satt eller gammelmodig. 
Det høres bare rett og slett fortreffelig ut. 
