Mektig og sårbar debut
Den ferske bergensartisten Iris skriker ikke høyest, men det hindrer henne ikke i å bryne seg på de store følelsene. 

Med singelen «From Inside a Car» fikk artisten Iris mye radiospilling, og fant en plass i mangt et musikkhjerte. 
Hun heter egentlig Vilde Iris Hartveit Kolltveit og var tidligere den ene halvdelen av bergensduoen Hage. 
Som soloartist kaller hun seg altså Iris, og står for en eksepsjonelt intim fortolkning av elektropop. 
Hun skriker aldri høyest, men det hindrer ikke henne i å bryne seg på store følelser. 

Man kan finne paralleller mellom Iris og Sigrid, ikke bare fordi de er tilknyttet samme management, nemlig bergenske Made. 
De henvender seg på mange måter til samme lytter, men med helt ulik energi. 
Det kommer særlig tydelig til syne på «Hanging Around You/Crackers». 
Den slører linjen mellom pop og R & B på beste vis, og smeller av mer krutt enn resten av låtene på EP-en «A Sensitive Being». 

Likevel er det ikke takeoffs og kanonrefreng som motiverer Iris’ musikk. 
Hun våger å holde tilbake og resultatet er et lydbilde som holder lytteren tett på artisten og hennes indre følelsesliv, både gjennom tekst og musikk. 

Et høydepunkt kommer i form av «Repose», et silkeglatt samarbeid med den fantastiske bergensmusikeren Vetle Junker, som har spilt med «halve» Bergen de siste årene. 
Slik artisten selv beskriver det, bryter låten med tradisjonell låtstruktur à la vers og refreng, og blir heller et lydcollage som vil formidle en følelse, en stemning. 
Den er inderlig, varm og harmonisk. 

Enda tettere kommer vi på «Romance Is Dead» som beveger seg ut i et langt mer analogt og intimt terreng. 
Låten kan sende tankene til den amerikanske artisten Maggie Rogers. 
De bruker begge musikken som en selvgransking og utprøving av emosjonelle konsepter, med stort hell. 
Resultatet er en empatisk form for pop som både engasjerer lytteren følelsesmessig og fenger på en og samme tid. 

«Giving In» er er også en sterk låt, med suggererende beats og plenty av musikalsk vellyd. 

Måten Iris’ smelter sammen melankoli og stå-på-vilje, gjør at hun skiller seg ut. 
Det gjør henne til en artist å følge med på. 
