Fullkomment, fantastisk Zelda
Nintendo kunne neppe kommet opp med et bedre lanseringsspill til sin nye konsoll. 

Zelda: 
The breath of the wild. 

Eventyrspill. 
Nintendo. 
Tilgjengelig på Nintendo Switch (testet) og Wii U. 

Etter å ha vandret rundt i det vakre, skremmende og krigsherjede Hyrule i over en uke, kan det slås fast en gang for alle: 
Dette er et av de beste spillene jeg noensinne har vært borti. 

En del serier som denne kan fort havne der at de henvender seg til en menighet og tar for gitt at spilleren kjenner grunnleggende mekanikker og figurer i spillet. 
Vel, ikke i denne varianten. 
Allerede i innledningen får vi en grei og rask orientering om bakgrunnshistorien til vår helt Link, som det viser seg at har vært i dvale i 100 år. 
I tillegg har man praktisk nok utstyrt ham med hukommelsestap, slik at han selv må avdekke og utforske den verdenen han blir kastet inn i uten forhåndskunnskaper. 
Gjennom ulike møter og løsing av oppgaver og gåter blir det gradvis avslørt hvordan en ond kraft har tatt makten over det tidligere så fredfulle Hyrule, og så starter den møysommelige og farefulle oppgaven med å rette opp balansen og utrydde monsteret som truer. 

Åpen verden 

Dette betyr på ingen måte at spillet er en lett match for drevne spillere. 
Den åpne verdenen er så enorm at man kan vase rundt i ukevis og fortsatt bare ha dekket få områder totalt. 
Man kan prøve å holde seg til hovedoppdragene, men underveis dukker det opp så mye spennende at det er vanskelig, for ikke å si umulig, å holde seg strengt til den opprinnelige planen. 
Samtidig nytter det ikke å bare gå rundt på måfå, for man er nødt til å fullføre enkelte oppgaver for å åpne mer av kartet og ikke minst tilegne seg gjenstander og egenskaper som skal til for å kunne bekjempe de stadig sterkere fiendene. 

Avhengighetsskapende 

Det er mange ting som fascinerer og gjør årets Zelda-spill til en så underholdende og avhengighetsskapende opplevelse. 
Historiedelen er medrivende og godt skrudd sammen. 
Omtrent alt av sidespor framstår som interessante og med en viss relevans for hvordan resten av spillet utarter seg. 
Selv når man får åpnet hele kartet over det imponerende detaljrike Hyrule, er det mye som skjuler seg, og som man bare kan oppdage på ren slump. 
Deriblant en rekke hellige steder hvor man løser mer eller mindre kompliserte oppgaver og blir belønnet med noen skinnende kuler som i neste sving kan brukes til å oppgradere helse og andre egenskaper. 

Overlevelsesspill 

Dette er like mye et postapokalyptisk overlevelsesspill som et eventyr- og actionspill, og man må hele tiden overveie om man skal bruke kreftene på å skaffe niste, våpen, varmere klær eller andre gjenstander som man kan bytte mot noe man trenger. 
Vær forberedt på å bruke en god del tid på matlaging, for sopp og epler og andre ingredienser man finner har en tendens til å bli dobbelt så effektive om de blir varmebehandlet. 
Hvordan man best kan komponere effektive retter, må man imidlertid finne utav på egen hånd. 
Spillet gir en del hint, men ofte er man overlatt til seg selv. 
Det gjør bare oppdagelsesferden enda mer spennende. 

Grafikken er på sin side upåklagelig, landskapene er så flotte at man ikke kan unngå å la seg imponere, og kontrollerne er nøyaktige og pålitelige. 
Det er stort spenn i både vanskelighetsgrad og typer av oppgaver, og detaljrikdommen er overveldende. 
Hvis man har en Wii U eller Nintendo Switch i hus, er det vanskelig å finne en eneste grunn til ikke å skaffe seg dette nydelige spillet. 
