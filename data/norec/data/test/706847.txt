Låter det er lett å få på hjernen
En maskert country-crooner bosatt i Canada skaper bølger. 

Orville Peck: 
«Pony» (Subpop/Playground) 

Hvem er Orville Peck? 
Musikalsk er han Roy Orbison i cowboyklær, en crooner vandrende langs en støvete landevei på vei mot neste samlivskrise. 
«Turn to hate» er den indre striden om å bli værende eller reise videre. 

Han opptrer skjult bak en maske med cowboyhatten plantet godt ned på hodet. 
En outlaw som redefinerer countryimaget ved å synge om både mannlige og kvinnelige ekskjærester i «Big sky». 

Alt vi får vi vite gjennom intervjuer, er at han er en omreisende cowboy for tiden bosatt i Toronto. 
Albumet er innspilt i Canada. 

Peck åpner med «Dead of night», en ferd gjennom Nevada-ørkenen og en sang om å forelske seg i noen du vet ikke vil elske deg tilbake på samme måte, men som likevel er bedre enn ingenting. 
Den David Lynch-aktige videoen er vel verd å se. 

«Take you back» ligner Elvis, og «Hope to die» er en sang for store stemmer. 

Peck kommer til å bli stående blant årets beste debutanter, hvis han da er en debutant. 

Beste spor: 
«Dead of night», «Turn to hate», «Big sky», «Take you back». 
