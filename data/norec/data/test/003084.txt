Carl Louis er ditt nye reisefølge
«Come With Me» er en melodiøs og elegant hyllest til Röyksopp - bevisst eller ei. 

Et stykke godt tilberedt röyksoppsk måltid, servert av Carl Louis, noen? 

“Come With Me” trår varsomt og, kremt, respektfullt i sporene til våre nasjonale elektronikapionerer i Röyksopp. 
Et ektefølt stykke musikk godt inspirert av tromsøværingene som spiller på de rette strengene. 
Som å få solstråler og plussgrader i fleisen i februar. 

Det har gått riktig og bra for seg siden Carl Louis trådde ut av CLMD for et par år siden. 
Råfine låter (“Telescope” og “Higher”) med Ary er blant sporene han har satt siden oppløsningen - og forleden ble “The Adventurer” lansert, en interessant instrumentell sak i sci-fi- og Interstellar-ånd. 

Carl Louis kan mye og omsetter sitt potensiale godt, med andre ord. 
I denne omgangen med stemningsfulle “Come With Me”, som er første låt ut fra det forestående albumet Memory Lane, får vi en oppløftende følgesvenn som bør skli elegant inn i personlige spillelister. 

Vi snakker om et luftig og melodiøst elektronisk omgivende spor, som leker i kanten av triphop-sjangeren, med i overkant av fire minutter med tilhørende harpeklimpring og marshmallowmyk basslinje. 
Vokalen er levert av labelkompis Frøder, som synger på samme sarte måten som Ary, og lager en fin avslutning på sporet. 

Nå skal jeg prøve å unngå å dra nostalgiluen altfor langt over ørene her, men “Come With Me” leker seg med hell med et lydbilde som ble presentert av Röyksopp for over halvannet tiår siden. 
En elegant hyllest - bevisst eller ei. 

P3 Gull 2015: 
Carl Louis feat. 
Ary - "Telescope" 
