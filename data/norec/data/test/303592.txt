Hårete soul fra ny stjerne
Valerie June er noe helt for seg sjøl! 

ALBUM: 
«Got Soul» avslutter albumet «The Order of Time», og det har denne damen fra Jackson, Tennessee, store doser av - mikset med country, folk, blues, gospel og rock. 

Smeltedigel 

Brooklyn, New York er hjemme nå for Valerie June (35), men hun har også bodd i Memphis, og er på mange måter et produkt av at byen, med sin nærhet til bluesstaten Mississippi og med Nashville litt lenger nord - er en smeltedigel av blues og country. 

Hun har countryballaden inne, men også den pulserende og repetitive bluesen som ble født på bomullsmarkene ikke langt unna. 
Valerie June har en del felles med Rhiannon Giddens fra bandet Carolina Chocolate Drops, som akkurat nå også er albumaktuell med kritikerroste «Freedom Highway». 

Gode kritikker 

Valerie ga riktignok ut et par album i begrenset omfang på egen hånd, men «Pushing Against a Stone» (2013) regnes som hennes første ordentlige utgivelse. 
Hun ble i hvert fall lagt merke til, og albumet fikk gode kritikker - blant annet i Dagbladet. 

«The Order of Time» er forhåpentligvis albumet som skal gi det siste løftet og gjøre henne stor. 

Norah Jones 

I det siste har June vært på turné med Norah Jones, som er med på tre låter her, men nå er hun sjøl headliner. 
Nylig ble det klart at hun er blant de mer etablerte artistene som dukker opp på bransjefestivalen South By Southwest i Austin, Texas neste uke - et tegn på at det satses på denne damen nå. 

Hun har en meget spesiell stemme - den kan være skjærende og myk og tidvis nasal, og er nok en sånn som du enten elsker eller hater. 
Den er uansett som skapt for denne musikken. 

Og - her er noen virkelige perler: 
Åpningen «Long Lonely Road», «Love You Once Made» og nydelige «The Front Door» (med orgel og steel-gitar som drivkraft), «Just In Time» (med særdeles velfunderte strykere) og «Astral Plane». 
Og så er det «Slip Slide On By», da, som bygger seg sakte opp med blåsere som kommer sterkere og sterkere inn. 

Matt Marinelli har gjort en meget god produsentjobb. 
