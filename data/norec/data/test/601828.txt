Hanne og de gode hjelperne
Hanne Sørvaags femte album åpner knallfint. 
«Your Heart Stopped Talking» er en lun countryshuffle tilsatt sår tekst, fengende melodi og noen velplasserte gitardrypp fra Knut Reiersrud. 
Man tar seg i å nynne med allerede etter første refreng. 
Hvis bare alt materialet hadde holdt samme klasse, ville ikke «Featuring» ha stått tilbake for Marit Larsens nye. 

Stavanger-artisten Sørvaag skriver i følge hjemmesiden sin «rundt 200 sanger i året» . 
Kanskje i et forsøk på å veie opp for at flesteparten av disse er svært oppskriftsmessige, har hun denne gangen fått med seg et større antall gjester i studio. 
Det fungerer i tilfelle sånn passe. 
Selv ikke Wenche Myhre kan løfte «Hjertekammer» til å bli noe mer enn et stykke gammelmodig voksenpop og «Why I Mess It Up» blir ikke tøff bare fordi Amund Maarud er med på gitar. 
De P1-vennlige balladene er dessuten for mange og for lette å glemme. 

Marit Larsens «Joni Was Right» består av kun fem sanger . 
En tilsvarende utgivelse fra Hanne Sørvaag — en som i tillegg til «Your Heart Stopped Talking» hadde inkludert Claudia Scott-duetten «Timing Is Everything», Unni Wilhelmsen-hyllesten «Anything 'Bout June Again» og et par til - kunne i grunnen ha vært noe. 
