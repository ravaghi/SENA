Småkonger i Parken
Anmeldelse: 
Kings of Convenience er tilbake, 15 år etter debuten. 

KONSERT: 
Klemt mellom svenske Dungens psykedeliske rock og vår egen Sivert Høyem i tung utgave på hovedscenen under Piknik i Parken-festivalen i Oslo står en stillfaren duo som har fått en slags kultstatus. 
Kings of Convenience er i gang igjen, og etter Drøbak fredag sto Oslo for tur. 

For noen dager siden spilte de i Madrid, Spania, i januar turnerte de i Chile! 

Reiste seg 

Etter den varme velkomsten å dømme, har de vært savnet. 
Underveis i sin tilmålte time fikk duoen stadig flere til å reise seg fra plenen utenfor Vigelandsmuseet, og ikke bare de ivrigste som samlet seg foran scenen. 

Tre album 

Texas-bandet The Flatlanders ga i 1990 ut et album kalt «More a Legend Than a Band». 
Det samme kan kanskje sies om The Kings of Convenience, som for 15 år siden nærmest skapte en ny sjanger – i Nick Drakes ånd og oppkalt etter det første albumet «Quiet Is The New Loud». 

Det ble bare to album til, i 2004 og 2009 (pluss et remix-album med andre artister). 

Nytt album 

Albumet ble en suksess også i utlandet. 
Siden den gang har Eirik Glambek Bøe og Erlend Øye tatt lange pauser og jobbet med andre prosjekter. 
Men nå kunne de til og med slippe en nyhet som ble godt mottatt: 
De jobber med et nytt album! 
Men det kan ta litt tid, skal vi tro Øye, som tok seg av det meste av praten. 

Og det med ganske høy nerdefaktor, også. 

Krevende 

De siste par åra har de turnert særlig i utlandet. 
I kveld fylte de hovedscenen på Pikinik i Parken så godt de kunne. 
For det er krevende å kapre oppmerksomheten til mer og mer pratsomme festivalgjengere med akustisk musikk fra en så stor scene. 

De har bare to stemmer, to gitarer og et minipiano, men til gjengjeld har de perfeksjonert gitarspillet. 
De utfyller hverandre glimrende. 
Og - harmoniene sitter som de alltid har gjort. 

Kronologisk 

«Kongene» fra Bergen tar utgangspunkt i det første albumet, og spiller over halve i kronologisk rekkefølge før de hopper til det foreløpig siste, sju år gamle «Declaration of Dependence». 
Det betyr at de brenner kruttet allerede på låt nummer to, «Toxic Girl». 

De etablerer raskt en sånn «nå har vi det koselig»-stemning som vedvarer hele timen. 
Men den enkle settingen betinger at låtene er gode hele veien. 

Kings of Convenience har en brønn å øse av, men det er ikke alt som er like spennende. 
Og - det er ikke til å komme bort ifra at uttrykket blir noe ensformig etter hvert - samtidig som det også ligger i denne musikkens vesen. 

Et lite trommesett og en bass på noen av låtene - som på debuten - ville gjort mye. 

På tampen av konserten løsner særlig Erlend Øye opp, og rocker med lange bein til stor begeistring fra publikum. 

Kings of Convenience - nå også med sceneshow! 
