TEST:BMW X4 M40i 

Så var tiden kommet til å kjøre den råeste BMW X4-versjonen på norske veier. 
Det opplevdes enda bedre. 

BMW X4 er aktuell igjen i disse dager, for nå får den en konkurrent hos Mercedes-Benz. 
Rivalen i Stuttgart lanserer nemlig GLC-Coupé, som går rett i strupen på denne SUV-kupéen. 

Vi skal ikke ta opp igjen alle detaljene om X4, for vi har tidligere publisert tester av den. 
Mer omfattende om bilen generelt kan du lese både i vår artikkel fra lanseringen, og fra anmeldelsen fra vår første test av den på norske veier. 

Følelser fremfor ren fornuft 

Det er egentlig ikke mye rasjonelt over ønsket om å anskaffe en X4, all den stund den adskillig mer praktiske og romsligere X3 gjør det aller meste av jobben bedre når det gjelder det praktiske aspektet, er like bra når det gjelder ytelser og nesten like bra på området kjøreegenskaper. 

På sistnevnte område har likevel X4 et overtak - den er mer sporty på veien enn X3. 
Designmessig faller enkelte for den lett høyreiste kupé-linjeføringen, mens X3 for dem blir for ordinær - og disse to kriteriene til sammen definerer etter vårt syn X4-kundegruppen. 

Første M i klassen 

Men så var det dagens testbil, da. 
Det blir etter vår mening mer interessant fordi X4 her tilbyr noe X3 ikke kan, nemlig en motorisering med M foran. 

Ikke at BMW ennå har bekreftet at det kommer en ren X4 M. 
Under lanseringen sa de bare at de per i dag var fornøyd med M40i - men vi tror den kommer. 

Enn så lenge må vi si at dette er en bil som antakelig passer bedre her i landet enn en rendyrket M-versjon ville gjøre. 
Den har temmelig heftige ytelser, men er samtidig anvendelig i det daglige og har et anstendig komfortnivå. 

M-tunet kjenning 

Rekkesekseren med turbolading er supplert med kjøreprogrammer som gjør at man kan tilpasse bilen behovet man har i øyeblikket - mer komfort for en tur med familien eller mer sport for en egotripp på svingete og inspirerende, lite trafikkerte, landeveier. 

Selve motoren har samme basis som den som sitter i xDrive35i, der den har 306 hestekrefter og 400 newtonmeter - en særs kultivert og effektiv sak, som BMWs M-eksperter har jobbet med for å gi den en mer sportslig karakter - og bedre ytelser. 

Resultatet er den samme motoren man finner i det lille råskinnet BMW M2, men den blir selvsagt i denne bilen moderert i sitt uttrykkspotensial av bilens dimensjoner og masse. 

Det er fortsatt en rekkesekser på tre liter som i M-versjon yter 360 hestekrefter med et dreiemoment på 465 newtonmeter helt nede fra 1.300 omdreininger. 
Det gir bilen det skyvet den tross alt relativt røslige bilen trenger. 
Det er nemlig bare så vidt vi fortsatt kan kalle den kompakt med sine 467 centimeter i lengden og sin masse på godt over 1,8 tonn. 

Kan ikke erstattes av diesel 

Når det gjelder ren trekkraft blir den for øvrig slått av dieselversjonen xDrive 35d som riktignok bare har 313 hestekrefter, men som stiller med solide 630 newtonmeter fra 1.500 omdreininger. 
Den skyver bedre enn vår testbil i mellomregisteret, men blir kortpustet der X4 M40i uttrykker seg for fullt - opp mot 5-6.000 omdreininger. 

Men den aktive bilfører vil ikke velge diesel fremfor M40i tross ytelser som er nær hverandre på papiret. 

M40i er dessuten til enhver tid skarpere i responsen når man bruker kjøreprogrammene den er laget for hvis man vil utnytte potensialet - nemlig Sport og Sport+. 
Som bonus får man også en rimelig heftig sportslig motorlyd, en potent snerring som forsterkes takket være en nennsomt utført lydtuning fra BMW-ingeniørenes side. 

Effektiv og frisk, men SUV 

Girkassen er den ypperlige 8-trinns sportsautomaten som BMW kaller Steptronic. 
Den er fortsatt en referanse i bilverdenen med sine myke og kjappe girskift, selv om den gir den riktige nøkkingen i skiftene når man kjører i aktiv modus. 
Selvsagt kan den overstyres manuelt om man ønsker det, men de raskeste akselerasjonstidene oppnås når man lar automatikken styre. 

Denne kompetente drivlinjen gir ytelser det står respekt av, selv om det ikke er en rendyrket X4 M vi har med å gjøre. 
For 0-100 på 4,9 sekunder er friskt nok, og følges godt opp med spreke mellomakselerasjoner, selv om fartsopplevelsen blir noe dempet av at man sitter høyt - altså litt fjernt fra elementene - og innpakket i et SUV-aktig karosseri. 
Styringen føles også litt mer fjern enn i en lav BMW. 

Dynamisk, men allsidig 

Kjøreopplevelsen står i stil til kompromisset som er inngått på motor-siden - her synes vi BMW har lykkes godt i å favne bredt. 
X4 M40i er sportslig uten å være det overdrevent, men man får mye kjøreglede ut av den i sportsprogrammene. 
Eco-programmet er det for øvrig bare å glemme i denne bilen, muligens med unntak av transportetapper i tett trafikk. 

Mer ordinære transportetapper takler bilen som en ganske komfortabel alldagsdugelig familiebil i Comfort-programmet, og når man kommer til strekninger som egner seg for mer aktiv kjøring, sørger Sport og Sport+ for den riktige BMW-opplevelsen - med dertil hørende motorlyd. 

Bilen er svingvillig og kvikk i styringen som en BMW skal være, selv om vi savner tilbakemeldingene man får i lave sportsmodeller. 
Den har dessuten en stram fjæring som likevel ikke blir for hard og stumpete selv i sportsprogrammene. 
Og som nevnt - velger man Comfort, kunne man tro det var en komfortabel Mercedes man satt i. 

Leseren vil ha skjønt at dette ikke er en hardcore sports-SUV, men en svært anvendelig, om enn ikke praktisk som fetter X3, SUV med et godt dynamisk potensial. 

Dommerne har talt 

Etter turene på norske veier har vi besluttet å jekke opp karakteren en anelse i forhold til lanseringen. 
Bilen kommer rett og slett mer til sin rett med bruk over litt lengre tid og vi oppdager de gode egenskapene den besitter, som ikke kom klart frem første gang. 

Redaksjonen var noe delt, men vi ble til slutt enige om at bilen har iboende egenskaper som mer autofil og inspirerende variant av en SUV. 
Den har god og kraftfull motorisering, utmerket girkasse, kjøreegenskaper blant de beste man kan oppdrive på en SUV og en unektelig designmessig markant karakter. 

Vi kom til syvende og sist frem til at dét bør veie tyngre enn fristelsen til å bebreide bilen for å være hverken fugl eller fisk - hverken sportskupé eller SUV -, altså. 

Og når alt kommer til alt, kan jo kunden velge selv. 

En aldri så liten femmer på terningen denne gangen, altså. 
