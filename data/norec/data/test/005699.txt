Synger på siste vers
…i World of Walker-trilogien. 

«Diamond Heart» med svenske Sophia Somajo avslutter trilogien World of Walker, etterfulgt av «All Falls Down» med en av Cyrus-jentene og «Darkside» i selskap med Au/Ra og vår egen Tomine Harket. 
I denne kampanjen (som de selv kaller det) har de videre visualisert Walkers univers med teknologiske duppeditter i ekte Hollywood sci-fi-stil. 

Selve universet er i seg selv ganske tydelig, inkluderende og egentlig ganske fint å bevitne fra et mildt alliansefritt perspektiv. 
Han lager musikken for fansen. 
Walkers EDM-baserte musikk spredte seg tidlig innenfor gaming-kulturen, men svømte kjapt opp til overflaten og har breia seg ganske godt ut, kan en si. 
Det er forståelig, for «Diamond Heart» er lett å like, men er så forutsigbar at det skulle egentlig bare mangle. 

«Never break the pattern» synger Somajo, og beskriver frustrasjonen min ganske klart. 
Walker dyrker fansen ved å bevege seg i kjente trakter med en struktur lik - ikke bare sine egne, men de aller fleste kommersielle låter. 
Starter lavmælt, streit vers som eskalerer til overdådig refreng, etterhvert kommer en mystisk bridge og alt kulminerer tilbake til refrenget, bare skrudd opp et par hakk. 
Høres ganske kjent ut. 

For fansen er nok dette helt prima. 
For andre trengs det å bryte ut av mønsteret om denne låta ikke bare skal gli forbi. 
