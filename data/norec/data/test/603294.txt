«Den fantastiske reisen til fakiren som gjemte seg i et IKEA-skap»:Fargerik og frustrerende 

Filmanmeldelse: 
Denne franskproduserte, engelskspråklige filmen vil veldig gjerne være både morsom og dypsindig. 
Dessverre lykkes den bare sånn passe. 

Det er neppe tilfeldig at tittelen gir assosiasjoner til filmer om svenske hundreåringer som gjør ditt og datt. 
Men «Den fantastiske reisen til fakiren som gjemte seg i et IKEA-skap» har også mye til felles med «Slumdog Millionaire». 

Aja (spilt av Dhanush, et kjent navn innen indisk film) er fattiggutten fra Mumbai som reiser til Europa for å finne faren sin og blant mye annet blir forelsket i Paris, arrestert i London, venn med en filmstjerne i Roma og sittende fast i en flyktningeleir i Libya med kofferten full av penger. 

Dette er kort sagt en fargerik historie. 
Dessverre sliter regissør Ken Scott («Delivery Man») med å finne den rette balansen mellom løssluppen humor – klart morsomst: en sekvens med noen syngende og dansende britiske politifolk – og et ønske om å si noe om hvordan det er å befinne seg aller nederst på rangstigen her i verden. 

«Den fantastiske reisen til fakiren som gjemte seg i et IKEA-skap» har noen fine øyeblikk og er ingenting om ikke sympatisk. 
Til syvende og sist sitter man likevel igjen og føler seg like klok. 
