Kompromissløs framtidsrap
Akkurat nå er det kun Kendrick Lamar som kan matche Vince Staples' frittenkende hiphop-univers. 

Vince Staple er ikke bare garantist når det kommer til å levere interessante betraktninger rundt det aller meste, han har dessuten valgt å stadig pushe egne musikalske grenser - og dermed ta steget langt ut av skyggen til sine noe mer berømte Odd Future-kompiser. 

Når han nå returnerer med oppfølgeren til flotte «Summertime ’06» (2015), er det derfor ikke overraskende at unge 23-åringen flytter lista enda et par hakk til venstre. 

Beskrevet av hovedpersonen selv som ren framtidsmusikk («This is my Afro-futurism. 
There is no other kind», beveger Staples og hans unge produsenter seg i et lydbilde preget av Los Angeles’ drønnende sub-woofere, så vel som dansbare og regntunge impulser fra de britiske øyer. 

Åpningssporet «Crabs in a Bucket» for eksempel, med sin UK garage-beat og Burial-aktige atmosfære (som også dukker opp fem minutter senere i begynnelsen av «Love Can Be»), før vi teleporteres bak i lowrideren via Juicy J-bangeren «Big Fish» og «745», og etter hvert havner i «Party People» sine regelrette rave-vibber. 

De britiske impulsene representeres i tillegg av Amy Winehouse, som ifølge Staples selv lenge har spilt en viktig rolle i livet hans. 
Sangerinnens post mortem-besøk på «Alyssa Interlude» er et av flere eksempler på skivas markante, men likevel svært subtile gjesteinnslag. 
Det skal for eksempel godt gjøres å få med seg bidragene til Justin Vernon eller Damon Albarn, mens Ray J endelig dukker opp på sin første Vince Staples-utgivelse siden rapperen for et par år siden avslørte en noe overraskende respekt for Kim Kardashians R&B-syngende; og hjemmevideoglade ekskjæreste. 

Atskillig mer selvfølgelig er derimot assistansen fra Kendick Lamar på Sophie/Flume-produserte «Yeah Right» – den foreløpig eneste artisten som har sluppet et mer ambisiøst og spennende rapalbum enn «Big Fish Theory» i år. 
