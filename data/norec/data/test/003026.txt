Stormende stil
Hissig nakkegynging, hendene opp og moshpit-aktig stemning når grimeartisten Stormzy inntar Hagen på Øya. 

Mer grime-fornøyelse på dag to på Øya: 
Dagen etter at sjangerkollega Skepta leverte godvarene, er det Stormzys tur til å vinne andreomgangen på samme scene. 

Vuggingen foran scenen starter tidlig når DJen til londoneren varmer opp de oppmøtte med en rekke grimelåter. 
Det går ti verdifulle minutter før mannen bak en av 2015s koseligste musikkvideoer dukker opp. 
Men ventetiden er verdt det. 

Det virker som om det er flere oppmøtte i dag enn på Skeptas konsert dagen før, og det er kok fra tidlig av. 
Det er thight og rått. 

Mannen virker oppriktig glad for å få en slik boost fra publikum, nesten som om han ikke forventet den gode responsen. 
Over oppstykkede, men luftige grimeproduksjoner ("Standard", "Not That Deep") svis det av en del kalorier på hissig nakkegynging, hendene opp og moshpit-aktig stemning bobler i den fremste rekken av publikum. 

Grime er jo, kremt, aggressivt, men Stormzy mister ikke taket på publikum. 
Manchester United-supporteren tar seg råd til å spille en rolig låt ("Gold Thought") før det bankes ut noe baile funk-lignende moro, etterfulgt av "Shut Up". 

Mandem! blir det ofte ropt fra scenen. 
Stormzy viser seg å ha autoriteten til å bære et show, og overbevise i en sjanger som et norsk publikum sjeldent har blitt eksponert før i festivalsammenheng. 

Flere anmeldelser fra Øya 2016: 
