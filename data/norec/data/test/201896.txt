Test:Mercedes GLC 350e ladbar hybrid 

Lekker og potensielt rimelig. 

Det er sjelden jeg tar meg bryet å omtale design. 
Smaken er som kjent forskjellig. 
Men denne gangen er den et direkte salgsargument og må derfor nevnes. 

Modellen den erstatter hadde et så spesielt utseende at den rett og slett frastøtte seg potensielle kjøpere og personlig vet jeg flere som har ventet flere år på en ny modell fra Mercedes. 

Så når man går en runde rundt GLC, er det vanskelig å finne noe som kan støte noen. 
Den er pen fra alle linjer, har en fantastisk stance og alle proporsjoner stemmer. 

Den ligner mer på en forhøyet stasjonsvogn enn en forminsket terrengbil. 
Det er lite fiksfakseri og jåleri, bare en tvers igjennom god design. 
Ofte sliter SUVer med etasjesyken. 
I sin iver etter å prøve å skjule høyden, kompenseres det med plast, pynt og lister. 
Ofte blir det til det verre. 
Avstanden mellom hjulbue bak og vindu blir også ofte virkende stor, noe som får bakhjula til å se bitte små ut. 
Mercedes har løst dette på en mesterlig måte, i mine øyne. 

Dette kan fort bli den mest populære ladbare hybriden. 

Det gjør ikke mer vondt for øynene at den er utstyrt med den tøffere AMG-pakka. 

Mercedes har også funnet en enkel og delikat interiørdesign som skiller seg fra mengden. 
Også her er testbilen utstyrt med AMG-pakka. 
Nok om det. 
Det interessante med den nyutviklede bensinhybriden er… 
hvor mye bruker den – egentlig? 

Lenge på strøm 

Vi testet bilen på verdenslansering. 
Da fikk vi aldri testet forbruket, men du kan lese hva vi mener om bilen her. 
Vi har også kjørt GLC med bensin og diesel. 

Selvsagt holder den ikke hva den lover i forbruk. 
Det gjør nesten ingen hybrider. 
Mercedes lover 30 kilometer og klarer 26 kilometer i E-mode før den tvinges over i HYBRID-mode. 
Faktisk ikke så verst, selv om det selvsagt er i minste laget. 
Se vår test av lillebror Mercedes C 350e og konkurrenten BMW 330e. 

Du får fire valg opp i instrumentpanelet: Hybrid, E-mode, Save og Charge. 

Hybrid: 
Når du slår på tenningen, står den normalt i Hybrid-modus. 
Da styrer bilen selv hvilken motor den bruker når, og når den finner det hensiktsmessig å lade. 
Valgene kommer opp i skjermen i instrumentpanelet. 

Den vil prioritere elektrisk så lenge det er ok med strøm på batteriet. 
Forskjellen mellom denne og E-mode er ikke stor når det gjelder prioritering, men den er litt mer på hugget på å finne effekt når du trår på gassen. 

E-mode gjør bilen elektrisk. 
Samtidig får den elektriske gasspedalen en kickdown-motstand omtrent midtveis i vandringen. 
Overskrider du denne eller girer manuelt, startes bensinmotoren. 
Elmotoren er plassert mellom motor og girkasse. 

Det gjør at den alltid er firehjulstrekk og du får giringer på samme måte som i en fossilmotor. 
Akselerasjonen er ok fra null, men når du passerer 50 km/t blir den merkbart gjerrigere på effekten. 
Når det begynner å røyne på strøm, er den fryktelig treig. 

Save hindrer bilen i å bruke batteriet som ekstra trekkraft. 
Den kan være fin å ha hvis du har rekkevidde på batteriet og ønsker å kjøre helelektrisk i nærmeste by etc. 

Charge lader bilen kontinuerlig ved hjelp av motor (og selvfølgelig bremsing) til den har toppet batteriet. 
I dette valget blir bensinforbruket uforholdsmessig høyt. 
Hvem har bruk for denne? 

Hvor mye bruker den? 

E-mode eller Hybrid? 
Vi testet bilen på vår 20 mils lange testrute både med start i E-mode og Hybrid-modus forskjellene er ikke store siden den uansett prioriterer å tømme batteriet ned til ca 15%. 

E-Mode: 
Sluttet å gå på strøm etter 26 km. 
Etter 50 km har den brukt 0,43 liter pr mil og viser at den har gått 40 km på strøm. 
Etter 100 km har den brukt 0,6 og gått 54 km på strøm. 

Etter 17,4 mil viser måleren et snittbruk på 0,65 liter pr mil. 
Har vi med hele strekningen (20 mil), blir forbruket 0,7. 
Ikke nødvendigvis imponerende. 

Hybrid: 
Etter 28 km har den brukt 0,08 liter og gått hele 27 på strøm. 
Etter 10 mil har den brukt 0,58 pr mil og har ruslet 60 km på strøm. 
Etter 15 mil har den brukt 0,65 på mila og har gått 84 km på strøm. 
Deretter flater forbruket ut. 
På 20 mil bruker den fortsatt 0,65 og har gått 10 mil på strøm. 
Heller ikke veldig imponerende. 

Miljøforkjemperne bør heller kjøpe diesel og holde seg unna byene. 

PS: 
Da vi hentet bilen og så på historikken, viste den et forbruk på 0,87 de siste 110 milene. 
Vi vet selvfølgelig ikke noe om kjøremønsteret, men det bør ikke gjenspeile eiernes bruk, ellers er den nye avgiftspolitikken direkte miljøfiendtlig. 

Ingen sportsbil 

Selv om det antydes effekt som en 3,5 liter, er ikke dette en sportsbil. 
Joda, klem klampen i bunn og det vil skje relativt mye, men ligger man og kjører i comfortmodus, føler man at man kjører en stor tung klump godt isolert fra omgivelsene. 

Girkassen jobber sent, dempingen er myk og respons fra det meste, med unntak av rattbevegelsene i Direct steer oppfordrer til lav puls. 
- 

Direct Steer, som gjør at du slipper å svinge mer enn en runde på rattet for å få fullt rattutslag i sakte fart, er så brå at den ikke helt matcher resten av oppsettet. 
Den krever faktisk tilvenning og kan virke ufomfortabelt brå i begynnelsen. 

Setter du Agilityhjulet til Sport+ strammer alt seg opp. 
Du vil aldri få BMWs sportslige følelse, da må du trolig heller gå for AMG GLC 43, men Merca får jobben gjort effektivt om du ønsker å kjøre fort. 

Skinn standard 

Vår bil har AMG 
Plusspakke utvendig og innvendig til 44.000 kroner og teknikkpakke med blant annet 360 graders kamera, Garmin Map Pilot, adaptiv fjernlyssystem og parkeringspakke til 40.000. 

Den omfattende kjøreassistentpakka med styreassistent, blindsonevarsling, feltskifteassistent med mer koster 25.000 kroner. 
Nøkkelfri adgang 13.000. 
Til slutt havner prisen med ekstrautstyr 860.000 kroner. 
Da blir den ikke lenger spesielt billig. 
Heldigvis er det lett å barbere 100.000 kroner. 
Selv om det fortsatt er mye penger, begynner dette å bli veldig hyggelig, med tanke på totalpakka man får. 
