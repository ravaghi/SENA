Dinside kjører helt nye Audi A4 allroad
I fjor var allroad-versjonen mest solgt av forrige Audi A4-versjonene. 
Her er en helt ny! 

Det tok ikke lange tiden denne gang før en røffere og noe hevet A4 var på plass. 
Vi fikk tilbringe en dag i nye allroad på syd-tyske veier og har dessuten kjørt den utstyrt med det nye firehjulsdrift-systemet quattro ultra. 

Ikke sikker på om den er ny ut fra bildene? 
Vel, det er ikke så rart 
- Audi er seg selv lik. 
bokstavelig talt. 
Det vil si at designen på nye A4 - og nå også A4 allroad, bare er en forsiktig videreutvikling av den vi kjenner fra før. 

Flertallet av A4 selges som allroad 

Det har sine fordeler: 
Bilen er lett gjenkjennelig i trafikkbildet og det synes at den har vært en salgssuksess. 
Forrige A4 allroad utgjorde hele 77 prosent av alle A4 som ble solgt i Norge i 2015. 
En annen fordel er at nettopp kundene som kjøpte forrige modell ikke får følelsen av å være helt bakpå med en umoderne bil så snart nykommeren kommer. 

Men altså; Dette er en helt ny Audi A4 allroad quattro og etter vår test tror vi den minst kommer til å få samme suksess som forgjengeren. 

For å gjøre det klart i utgangspunktet: 
Det er ikke en skrivefeil fra vår side at både allroad og quattro skrives med liten forbokstav; det skal være slik ifølge Audi selv. 

Det er allerede annen generasjon A4 allroad quattro vi har med å gjøre og Audi har fortsatt fordelen med å være den eneste etablerte premium-aktør som tilbyr denne typen bil - verken Mercedes-Benz eller BMW har noe tilsvarende. 

Ett unntak: 
Volvo V60 CC, som ble lansert i fjor som en attpåklatt i en allerede aldrende modellfamilie. 

Stor og høy 

Sammenlignet med nye Audi A4 Avant er bakkeklaringen økt med 3,4 centimeter - en kombinasjon av 2,3 centimeter via bilens hjuloppheng og 1,1 centimeter på grunn av større hjuldimensjon - 17-tommere er standard. 
Bakkeklaringen er dermed 16,6 centimeter, hvilket gir bedre fremkommelighet, for eksempel på snødekte norske hytteveier. 

Den nye A4 allroad quattro måler 475 centimeter i lengden, bredden er 184 og høyden 149 centimeter. 
Akselavstanden er 2,8 meter. 

Som i den lave versjonen av A4 er plassforholdene bedre enn før og fire voksne på over 180 centimeter kan ta plass uten bekymringer. 
Plassutnyttelsen er likevel begrenset i forhold til mer folkelige stasjonsvogner som VW Passat og Skoda Superb tross akselavstanden. 
Langsmontert motor forklarer noe - tykkere innredning for mer premium-opplevelse også en del. 

Bagasjeromvolumet er bra med 505 liter og det kan økes til 1510 liter når bakseteryggene legges ned. 
Til tross for økte dimensjoner, er vekten redusert med opptil 90 kilo sammenlignet med forrige generasjon. 
Med 2.0 TFSI-motoren under panseret veier bilen 1.580 kilo uten fører. 

Nøkternt, funksjonelt, høyverdig 

Interiøret kjenner vi igjen fra den «sivile» utgaven av A4 - det er høyverdig, velkonstruert og oversiktlig. 
Kvalitetsfølelsen er premium, men luksusfølelse som i en velutstyrt ny Mercedes-Benz C-klasse får man ikke. 

Interiørdesignen kjennetegnes ved de tydelige horisontale linjene på samme måte som i den store SUV-en Audi Q7 av nyeste generasjon. 
Det nye MMI-operativsystemet (Machine-Man Interface), er i stor grad også hentet fra nye Audi Q7. 
Betjeningen av de ulike menyene for kommunikasjons- og underholdningssystemene kan styres både fra dreiehjulet i midtkonsollen og fra multifunksjonsrattet. 

Våre testbiler var utstyrt med Virtual Cockpit - det heldigitale displayet som ble lansert med seneste generasjon Audi TT og som erstatter det tradisjonelle instrumentpanelet. 
Det kan konfigureres ut fra førerens preferanser, er forbilledlig lesbart og akkurat dette elementet plasserer Audi foran konkurrentene når det gjelder brukervennlig teknologi, synes vi. 

Som i vanlig A4 sørger den såkalte Audi connect-tjenesten for flere nye online-tjenester, eksempelvis kan man som tilvalg fjernstyre kupévarmeren via en smarttelefon. 
Integrering med smarttelefon for apper og diverse tjenester besørges via Apple Car Play eller Google Android Auto. 

Ryddig og effektiv på veien 

Kjøreopplevelsen generelt er det ingen grunn til å dvele lenge ved: 
Den er som i nye A4 ryddig, forutsigbar og nærmest nøytral. 
Kjøreglede som i en BMW 3-serie er det ikke man etterstreber her, heller en så sikker og generelt god oppførsel under de fleste forhold som mulig. 
Som navnet A4 allroad quattro indikerer er firehjulsdrift standard. 

Adaptive dempere er også på plass og man kan dermed velge et oppsett som passer til kjørestilen - eller la bilen tilpasse seg automatisk. 
Likevel: 
Særlig under aktiv svingkjøring merkes det at bilen er høyere enn vanlig og selv i dynamisk innstilling, krenger det noe. 

Men komfortnivået generelt er bedre enn på forgjengeren og særlig imponerer det lave støynivået - særlig på bensinversjonen vi kjørte. 

Nytt quattro-system 

Vi fikk anledning til å kjøre bilen med det nyeste quattro-systemet. 
Det er nemlig nå to forskjellige quattro-systemer i A4 Allroad og dette vil også være tilfelle for de andre A4-utgavene. 

Dieselmodellene har inntil videre versjonen vi kjente fra tidligere, med låsbar senterdifferensial. 
Bensinmodellen vi kjørte er derimot utstyrt med den såkalte ultra-versjonen av quattro-systemet. 
Den skal ifølge ingeniørene være mer sømløs og mer proaktiv, noe vi ikke klarte å oppdage under vår testkjøring - men det vesentligste er nok at den gjør at det kan spares verdifulle dråper drivstoff ved at firehjulsdriften lynraskt kobles fra så snart det ikke er bruk for den. 

Reduserer forbruk 

Dette oppdages via de elektroniske sensorene som samler inn hele 150 forskjellige typer data om kjøreforhold, førerens adferd og lignende. 
Når det bedømmes at drift på bakhjulene er overflødig, frikobles mellomakselenvia en flerplatekløtsj bak girkassen foran. 

En elektrisk styrt kløtsj på bakakselen frikobler samtidig denne, og all mekanisk bevegelse bakover opphører dermed i motsetning til det som er tilfelle i systemer som Haldex eller BMWs X-Drive. 

Det eliminerer unødvendig mekanisk friksjon og gir en dermed en reduksjon av merforbruket, som firehjulsdriften ellers avstedkommer, på opptil 70 prosent. 
Det er et viktig tall i våre dager! 
Normforbruket på quattro-modeller med ultra-systemet blir dermed ifølge Audi-eksperten bare 0,02 liter mer per mil i forhold til bilen med forhjulsdrift istedet for 0,05. 

Systemet tillater dessuten en vektbesparelse på fire kilo - det er også verdt å ta med seg... 

Bensinversjonen er 2.0 TFSI med 252 hestekrefter, en adekvat motorisering for en bil som dette, fant vi ut. 
Vi hadde kjørt den noen uker tidligere i en vanlig A4-versjon og satte også denne gang pris på den silkemyke gangkulturen og det nærmest sømløse samarbeidet med S tronic-girkassen - 7-trinns dobbelkløtsj-automat. 

0-100 oppgis til 6,1 sekunder, men i praksis oppleves den ikke så rask - dette har med den svært lineære kraftutviklingen å gjøre. 
Samtidig er den spesielt stillegående og man blir lett fartsblind med denne versjonen - vi var på et par strekninger overrasket over å se at vi var oppe i godt over 200 kilometer i timen, samtidig som samtalen fortsatt foregikk uanstrengt med hovedsaklig litt vindsus som (svært moderat), støykilde. 

Diesel-Allroaden er 2.0 TDI med 190 hester og en mengde dreiemoment (400 newtonmeter i mellomregisteret), som gir den et heftigere skyv enn det TFSI-utgaven har, uten at det mangler noe i så måte på noen av de to versjonene... 
Men i dette tilfellet er det ingen tvil om at 0-100-tiden langt fra forteller hele historien (7,8 sekunder oppgitt). 

Prismessig starter A4 allroad quattro på 482.000 kroner med TDI-motor på 150 hester. 
Testbilene våre starter på 527.000 for 190-hesters diesel og 624.000 kroner for 252-hesters bensinmotor. 

Det er ikke billig, men det er også mye bil. 
Regn likevel med at det kan løpe på en del kostnader for tilleggsutstyr, som alltid i denne bilklassen. 

Mer assistanse 

Som i de andre nye Audi A4-modellene er en rekke nye førerassistansesystemer tilgjengelige. 
Også her er mye av teknikken er hentet direkte fra nye Audi Q7, som for eksempel den nye adaptive fartsholder med egen assistent for køkjøring. 
I hastigheter opp til 65 kilometer i timen vil systemene i bilen selv sørge for styringen når veioppmerkingen og trafikken tillater det. 

Head-up display med integrering av en rekke funksjoner er også tilgjengelig. 
Blant standardutstyret finner man blant annet xenon hovedlys med LED-kjørelys, elektrisk bakluke, bluetooth-forberedelse, valg av kjøreprogrammer via Audi drive select (fra 190-hestersutgaven), 7-tommers MMI-skjerm, DAB+ radio, 17-toms aluminiumsfelger og nødbremsassistent. 

Matrix LED-hovedlys tilbys som tilvalg til 21.570 kroner. 
Disse, som vi prøvde sist på Audi TT, består av en rekke lysdioder i hovedlyktene. 
De slukkes og tennes automatisk avhengig av trafikk- og siktsituasjonen og foretar selv automatisk og selektiv opp- og nedblending. 

Konklusjon 

For å konkludere: 
A4 allroad er en meget god bil på de fleste måter, både kjøremessig og fra et praktisk synspunkt. 
For vår del synes vi det i dag er klart det beste kompromisset mellom SUV og stasjonsvogn når man samtidig ønsker et visst nivå av status og avansert teknologi. 
En klar og sterk femmer på terningen, altså. 

Markedsføring av bilen startet i Norge i mars. 
Kundebiler vil bli tilgjengelig fra juni og utover sommeren. 

Alle bildene: 

Reiseomkostningene til denne reportasjen er dekket av importøren. 
Les mer her 
