«Ut og stjæle hester»:Poetisk og vakker 

«Ut og stjæle hester» er en poetisk og sterk film med eksepsjonelt vakre naturbilder. 

Filmen er basert på Per Pettersons kritikerroste roman og handler om Trond (Stellan Skarsgård), en 67 år gammel mann som har flyttet fra Sverige tilbake til Norge der han kommer fra. 
Han lever lykkelig isolert helt til han går på en bekjent fra fortiden, som får fortrengte minner om en sommer i 1948 til å strømme tilbake. 
En sommer som endret hans liv for alltid. 

Historien utfolder seg sakte og krever litt tålmodighet fra publikum, men det er et engasjerende drama som absolutt er verdt å roe ned tempoet for. 
Sanseinntrykkene Petterson skildrer så godt i boken er også løst på en god måte. 
Med vakre bilder av filmfotograf Rasmus Videbæk kombinert med Gisle Tveitos lyddesign, ser vi ikke bare naturen, men vi hører og føler den ned til minste detalj. 

Regissør og manusforfatter Hans Petter Moland har en variert CV med filmer som «Kraftidioten» og «Cold Pursuit», og han samarbeider godt med Stellan Skarsgård som har spilt i fem av filmene hans. 
Skarsgård briljerer som vanlig i en krevende rolle, og Bjørn Floberg, Tobias Santelmann og Jon Ranes leverer også førsteklasses prestasjoner i en film hvor mange av de sterkeste scenene er uten dialog. 

Av Cathrine Sordal 
