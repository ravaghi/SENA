Super Mario Maker
Hyller spillhistorien ved å la spillerne remikse Mario. 

I år er det 30 år siden det første Super Mario-spillet kom til Nintendos første hjemmekonsoll. 
Den enkle melodien signaliserte starten på en ny æra i spillverdenen. 
Det første brettet, i det første spillet, er av enkelte genierklært. 
For sitt pedagogiske design, en innføring i spillets ulike muligheter, vevd inn i spillets opplevelse. 

Alle kan, etter noen få stunder med prøving, bevege Mario-figuren. 
Hoppe, løpe, knuse blokker og overvinne fiender følger raskt etter. 

For å feire grunnsteinen i en av klodens mest kjente spillselskaper, valgte ikke den japanske utvikleren å gi tilhengerne – oss – et nytt Mario-spill. 
Nintendo har gitt spillerne muligheten til selv å utforme sine egne mesterverk, med de samme elementene som Miyamoto og kollegene selv brukte for å skape noen av spillhistoriens beste spill. 

Byggemoro for unge og gamle spillere 

Med de samme byggeklossene som brukes i Super Mario Bros., Super Mario Bros. 3, Super Mario World, and New Super Mario Bros. 
U til rådighet, og gode muligheter til å dele dem på nett. 

Oppi miksen har spillskaperne kastet humor og tonnevis med referanser til Nintendos mange spill og figurer. 
Det er lett å forstå, mulig for hvem som helst – ja, store og små – å sette i gang å lage ett brett. 
For en gangs skyld er det god bruk med pennen som følger med i GamePad-kontrolleren. 

Overgangen mellom det å spille et brett, og så bygge videre på det, er nærmest sømløs. 
Super Mario Maker innbyr til prøving og feiling som en del av opplevelsen. 
Det er gøy å prøve en ny idé, se at den funker, og få stjerner og kommentarer fra andre spillere som prøver seg. 

Lett å dele egne brett 

Når du logger på kommer også en oppsummering på hvor mange som har spilt brettene dine, hvor mange stjerner du har fått, og annen statistikk. 
«Course World», hvor alle brukerskapte brett er samlet, gir deg muligheten til å se på de mest populære brettene og skaperne. 
Ellers du kan kaste deg ut i en utfordring hvor du må fullføre åtte brukerskapte baner på 100 liv. 

Det er med andre ord ikke mange ulike måter å spille på, noe som gjør at Super Mario Maker står i sterk kontrast til for eksempel Super Smash Bros. sine talløse menyer og muligheter. 
Det er nesten noe Apple-aktig i Nintendo sin tilnærming til brukergrensesnitt i Super Mario Maker – det kler dem godt. 

Ved å ikke inkludere noen form for flerspillermuligheter – hverken lokalt eller over nett – stanser Super Mario Maker noen skritt fra å redefinere de klassiske Mario-spillene totalt. 

«Folk flest» lager for vanskelige brett 

Når du spiller en brukerskapt bane, dukker det opp røde kryss for andre spillere har mistet livet. 
Men kun når du selv dør. 
Spøkelsefunksjonen, hvor andre spilleres forsøk vises på skjermen samtidig som du selv spiller, er også svært avgrenset. 
Større frihet til å velge når spøkelsesspillerne dukker opp ville gjort det enklere å overvinne de vanskeligste utfordringene. 

For faktum er at de færreste lager balanserte utfordringer når de skaper sine egne brett. 
Med alle verktøyene til rådighet handler det om å lage de komplekse og vanskelige brettene. 
Det gjør at svært få av de brukerskapte brettene er mulig å fullføre for «folk flest». 
Godt design, noe som er kjennemerket til alle «Mario»-spillene, er ikke enkelt å oppnå på egenhånd. 

Som en hyllest til en av verdens viktigste spillserier og -figur er Super Mario Maker på en side et genitrekk. 
Du får nå muligheten til selv å bygge fremtidens Mario-brett, men fraværet av hjelpemidler til å overvinne de brukerskapte brettene – som i all hovedsak er svært vanskelige – gjør det mindre morsomt å spille andres kreasjoner. 

Mer om Wii U: 
