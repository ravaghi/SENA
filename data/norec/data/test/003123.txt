Unge Ferrari lengter etter gammel flamme
Rapcrooneren leverer en behagelig R&B-affære med svensk sangerinne. 

Landets utnevnte sensuelle rapcrooner Stig Haugen startet sin musikalske karriere med "Hvis du vil", et samarbeid med Tomine Harket for to år siden. 
Etter dette har en rekke norske artister, blant annet Arif, Philip Emilio, Chris Lie, Leslie Tay og sist Lars Vaular, fått æren av å dele studio med Hamargutten. 

Nå går stafettpinnen videre over landegrensa til Sherihan Hersi, bedre kjent som Cherrie, aktuell med sin selvtitulerte, svært personlige debutplate i fjor. 
Sammen representerer de to, med sine respektive indie-labels i ryggen (RMH og Nora Collective), en ny trend bestående av en gjør-det-selv mentalitet og friske, urbane samarbeid på tvers av Skandinavia. 

Den svake støyen av ukjente stemmer som minner om atmosfæren på et utested i kombinasjon med en mystisk klingende melodi står for introduksjonen. 
Velkjente, pulserende synth toner settes i gang over skarp, minimalistisk perkusjon og Unge Ferraris karakteristiske vokal gjentar låtas tittel. 
Intet annet enn et eksklusivt, italiensk motehus. 

I likhet med følelsesladde Hva Er Vi Nå // H.E.V.N. //, fjorårets samarbeidsprosjekt med Tomine Harket, står den smertefulle kjærligheten i fokus, formidlet forførerisk mellom mannlig og kvinnelig vokal. 
"D&G" tar likevel steget ut fra det sårbare, melodiøse og svevende universet til sin forgjenger og trer inn noe seigere, hardere og mer klubbvenlig R&B-landskap. 

Der Ferrari og Harket kommuniserte en vakker, uanstrengt samtale på "Nostalgi 3Millioner" og en gnistrende kjemi full av lidenskap på "Du Fortjener Å Være Alene", oppleves samarbeidet med Cherrie betydelig svakere her. 
Bortsett fra et fornøyelig, men ekstremt kort vokalparti først midtveis i låta, bidrar Cherrie beskjedent og jeg skulle gjerne sett vokalen hennes bedre integrert kontinuerlig gjennom låta. 

"D&G" er unektelig en catchy opplevelse, spesielt refrenget, preget av en pågående basslinje, futuristiske beats og enkel, underholdende tekst om det å lengte etter eksen, eksemplifisert med "Dolce & Gabbana/ var som Supermann og Lana/ nå er det bare drama" eller "Kan ikke, kan ikke tro det/ har ikke, har ikke noe/ kun lukten av deg i mitt hodet". 
En behagelig affære, intet mer, intet mindre. 

Se Unge Ferrari fremføre låta "Ashanti" hos P3 Christine Live her: 
