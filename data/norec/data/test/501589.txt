Spennende og kjapt på Smakverket
Dårlig tid? 
På Smakverket rekker du lunsjen på 30 minutter, uten at det går på bekostning av den gode smaksopplevelsen. 

Smakverket har alltid vært et favorittsted for meg når jeg skal ut og spise lunsj. 
Det er det flere grunner til. 
For det første er lokalet stort, slik at du kan være trygg på å få plass. 
For det andre er de enkle lunsjrettene både kreative og varierte i smakene. 

I en periode kunne også Smakverket skilte med byens desidert vakreste uteservering under trærne i parken ved Festplassen. 
Slik er det dessverre ikke nå lenger. 
Smakverket har, som så mange andre serveringssteder i Bergen, måttet strupe uteserveringen på grunn av høye priser og strenge regler. 
Det er et tap for oss alle. 

Denne dagen er det strålende sol og folkefest på Festplassen. 
Inne på Smakverket er det stille nok til å høre et salatblad treffe tallerkenen. 

I kafélokalet som ligger side om side med butikken til Kode 2, er det høyt under taket, solide betongflater og store vinduer med utsikt ut mot byen. 
Over skulderen min stirrer en tegneutgave av Steve Jobs utover det litt mørke lokalet. 
Hyllene bak bardisken er fylt med vinflasker, kaffe fra Trondheims-brenneriet Jacobsen & Svart, kaffebøker og te. 

Det er tydelig at eierne av kafeen, Angus Hugøy og Olav H.W. Egeberg, har en pasjon for gode smaksopplevelser i både flytende og fast form. 

Menyen står skrevet på en tavle midt i rommet, og kan skilte med cowboy-frokost hele dagen, posjerte egg, supper, sandwicher og salater. 
Alle lunsjrettene ligger på et rimelig prisnivå, mellom 110 kr og 175 kr. 
Utvalget er variert og passer like godt til deg som har tenkt å bli sittende lenge, som til deg som må haste videre til neste møte. 

Blåskjellene passer best for deg i den første kategorien. 
Det er en av de mer tidkrevende rettene. 
Skjellene er tilberedt med soya, ingefær, fennikel og koriander, og serveres med brød og smør. 
Smøret har et dryss med tørket ramsløk. 
Den asiatiskinspirerte tvisten på skjellene gir en intens smak, som vil begeistre enhver korianderelsker. 
Skålen til de tomme skjellene er litt for liten og bør erstattes av en større, siden servicen ikke følges opp ved bordene. 

Er du av typen som har litt dårligere tid, eller bare er veldig sulten, er salaten med kylling fra Stange et bedre alternativ. 
Stange er en leverandør som er opptatt av at dyr skal få vokse i et naturlig tempo, uten medikamenter og vekstfremmende stoffer. 
Det gjør kjøttet sunt og smakfullt. 
De tre kylling bitene er ikke så varme som de burde være, men kjøttet er fremdeles saftig. 
Det serveres på toppen av revet mozzarella, egg, rødbeter, agurk og salatblader, sammen med en basilikumaioli og to skiver brød. 
Retten er ikke helt som beskrevet på menyen, og endrer seg litt mellom hver gang jeg spiser den. 
Men smakene harmonerer. 
Det gjør ikke temperaturene. 
Også rødbetene er veldig kalde. 

På bardisken står hele ni forskjellige varianter eplemost fra Spildegarden i Hardanger. 

Dessverre kan ingen av dem som er på jobb fortelle noe om eplemostene, men her har leverandøren selv tatt grep for at du skal få en god opplevelse. 
Smaksprofil og matanbefalinger er påført på baksiden av etiketten, og gir oss muligheten til å sjekke selv. 
Varianten Summered er syrlig og passer godt til fisken, som lovet på flasken. 

Fisken er lysing som serveres med blåskjell, blåskjellsaus og bakt kål. 
Blåskjellene ble kokt i går og er også veldig kalde. 
Riktignok fordi de ikke bør varmes opp igjen, slik personalet forteller oss, men retten hadde klart seg bedre uten. 
For den varme blåskjellsausen har nok av fyldig smak fra skjellene, og står godt alene. 

Smakverket hevder seg i kafékonkurransen ved å ha et helhetlig fokus på smak. 
Her kombineres dyktige kokker med gode baristakunnskaper, varierte lunsjretter med kafékos som muffins og sjokoladetrøfler. 
Og det beste av alt; du både bestiller og betaler ved bardisken. 
Det gjør at du slipper å vente på regningen. 
Her er det bare å reise seg og løpe videre når du har betalt. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
