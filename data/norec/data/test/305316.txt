Er denne bibliotekaren Norges nye rockestjerne?
Oslobandet Spielbergs viser hvor fuzzskapet skal stå. 

ALBUM: 
Av og til er ikke en fuzzboks nok. 
Det låter i alle fall som oslotrioen Spielbergs har gjort noen ekstra grep for å ta vrengen til nye høyder på «This is Not the End»-åpningssporet, «Five 
On It». 

Skylaget slår sprekker på låt nummer to, «Distant Star». 
Det betyr dog ikke at gjengen har lagt gitarstøyen bort for å dø. 
Det er bare snakk om nye nyanser av fuzz. 

Du har kanskje gjettet det allerede. 
Denne gjengen har indierock av det aller mest støyende slaget som sitt virke. 
Og når den er så velgjort som her, er det ingen som klager. 

Sistnevnte har et av disse sløye refrengene som ringer i ørene i lange tider etter at støyen har lagt seg. 

Historien om Spielbergs er både typisk og utypisk. 
Trespannet Mads Baklien, Stian Nettum Brennskag og Christian Løvhaug har fartstid i ulike bandkonstellasjoner, men hadde egentlig bestemt seg for å dedikere seg til familielivet da de kom til erkjennelse om at de kunne jo lage noen låter sammen bare for gøy. 

Det er jo ofte når man minst venter det, eller har gitt opp å jage suksessen, at den først kommer. 

Nå er det kanskje prematurt å kalle Spielbergs en bekreftet suksess, men det er ingen tvil om at deres iørefallende gitarøs har skapt bølger langt utenfor landegrensene. 
Nå gjelder det bare spille kortene sine riktig. 

Så langt er alt såre vel. 
«This Is Not the End» (megetsigende tittel) er smart skrudd sammen, den byr på stormfulle høyder og dype dynamiske daler - hør bare gitar-maratonet «McDonalds (Please Don't fuck up My Order)». 

Spielbergs har fokuset på sangene. 
Det er lave skuldre, det låter lekent og vitalt. 
Mye av grunnen til det er garantert at man ikke trenger å overtenke musikken sin når man kun skriver for seg selv. 

Kanskje veien til suksess er å stifte familie og ta jobb som bibliotekar (vokalist Mads Baklien jobber i bibliotek)? 
Det kan i alle fall ha vært løsningen for Spielbergs. 
