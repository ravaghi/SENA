Mindre støy, god komfort og full kontroll
Men Bose' nye ørepropper er langt fra billige. 

Begrepet «trådløs» er ikke alltid et helt presist begrep, siden mange trådløse produkter faktisk har tråder. 

Eller ledninger, da, som vi sier her til lands. 

Riktignok er produkter som Apple Airpods og Jabra Elite Sport helt trådløse, men for mange andre trådløse ørepropper, dagens testprodukt inkludert, går det en ledning mellom høyre og venstre øre. 

Bose QuietControl 30 (QC30) er det siste tilskuddet til Bose' stadig voksende serie med støykansellerende produkter, og som med hodetelefonene QuietComfort 35, er også dette et produkt med Bluetooth-tilkobling. 
De er med andre ord trådløse i den forstand at det ikke går en kabel til lydkilden. 

Med bøyle rundt halsen 

Mens vi hele tiden følte på redselen for å miste Apples Airpods da vi testet dem, er ikke dette noe tema med QC30. 
Ved siden av å ha en ledning mellom høyre og venstre øre, har hodesettet også en bøyle som henges rundt halsen. 

Den er ganske fleksibel og presser ikke mot halsen, så vi glemmer nesten at den er der når vi bruker disse øreproppene; vel å merke når vi sitter stille. 
Når vi går rundt med dem, har bøylen hatt en tendens til å rotere til den ene siden, slik at det blir et lite trekk i kabelen til den ene øreproppen. 
Det kan oppleves som noe irriterende. 

Uansett - vil du ha en pause fra lyden, kan du med andre ord bare dra ut proppene fra ørene, og så blir de hengende over brystet til du vil høre igjen. 

Hvorvidt det ser så smart ut, får den enkelte avgjøre selv – vi vet at mange ikke er spesielt begeistret for slike bøyler, men siden de har batteri i seg, er det selvsagt med på å gjøre at batteritiden blir bedre. 

10 timer batteri 

Bose oppgir 10 timer med musikk og støykansellering på disse, som etter vår erfaring virker å stemme ganske greit. 
En ulempe kontra QC35 og de fleste andre trådløse hodetelefoner, er imidlertid at det ikke finnes noen 3,5mm-inngang her, som en nødløsning når man er tom for strøm, men de lades heldigvis med en vanlig micro USB-kabel. 

Med i pakken får du tre par med gummipropper i ulike størrelser, som gjør at de fleste vil finne et par som passer godt. 
Alle gummiproppene har vinger, som gjør at de holdes godt på plass i øret; også under aktivitet. 

Direkte in-ear vil vi ikke kalle dem – Bose' StayHear-variant er ikke laget slik at proppen stikkes helt inn i øret, men ligger ytterst i øregangen. 
Det gjør at den rent fysiske støyisolasjonen er noe lavere enn på tradisjonelle in-ear-modeller, men gir utmerket komfort - også over lengre tid. 

Jeg kan faktisk ikke huske sist jeg hadde på meg så komfortable ørepropper, så tomlene opp der, Bose. 

Full styring med knappene 

Av og på-knappen brukes også til paring med en ny enhet og er godt skjult på innsiden av bøylen, men lett å føle seg frem til. 

Resten av knappene finner du på en mer tradisjonell klump på ledningen til den høyre øreproppen. 
Her finner du de sedvanlige knappene for endring av volumet, samt en midtre knapp til pause, hoppe til neste (to trykk), besvare samtaler og lignende. 

Sistnevnte kan også brukes for å aktivere telefonens stemmeassistent, og det fungerer både på iPhone og Android. 

Bose har dessuten fått plass til ytterligere to knapper, plassert på siden av de øvrige. 
Disse knappene lar deg regulere graden av støyreduksjon; altså hvor mye av lyden rundt du vil slippe inn. 
Alternativt kan du gjøre dette via Bose Connect-appen. 

QC30 har støtte for NFC for enklere paring med kompatible enheter, men mangler AptX-støtte. 
En ting vi setter pris på med AptX er den svært lave forsinkelsen når man ser film med lyden på ørene, så den blir altså godt merkbar her. 

For øvrig kan QC35 være paret med to enheter samtidig, slik at du fint kan høre musikk fra PC-en, men allikevel være parat til å ta i mot en telefonsamtale. 
Og stemmen i øret forteller deg hvilke enheter som er koblet til, og også gjenstående batteritid når du starter opp. 

Aktiv støyreduksjon 

Bose QC30 har altså aktiv støyreduksjon, som fungerer ved at mikrofoner plassert på enheten fanger opp støyen rundt deg, og der de «motsatte» lydbølgene så sendes inn i øret ditt for å utligne denne støyen. 

I tillegg til dette, beror den totale reduksjonen av støy også på hvor godt øret ditt blir forseglet fra omgivelsene. 
I mine ører syntes jeg i utgangspunktet den mellomstore gummien var mest behagelig å ha på, men da får jeg ikke den nødvendige forseglingen for at det skal bli ordentlig stille – kun om jeg trykker inn øreproppene den ekstra halve millimeteren. 
Det blir bedre med den største gummien, men om ingen av de tre passer perfekt, vil det bety at støyreduksjonen ikke blir like god. 

Når de sitter godt, gjør QC30 gjør en svært god jobb med å filtrere bort den forutsigbare delen av bakgrunnsstøyen, som vifter, motordur og den slags, og også en jevn demping av de mer tilfeldige lydene, som stemmer og lignende. 
Ikke på nivå med Sony MDR-1000X, vel å merke, men likefullt meget godt. 

En detalj vi liker, er at støyreduksjonen slås av når du fører en telefonsamtale. 
Da er det lettere å høre sin egen stemme, noe vi aldri blir helt komfortable med på hodetelefoner som har støyreduksjonen aktivert under samtaler. 

Slik låter de 

I utgangspunktet er vi meget godt fornøyde med lydkvaliteten fra Bose QC30. 
De spiller detaljert og rent, har et forholdsvis nøytralt lydbilde og en god balanse mellom bass, mellomtone og diskant. 

For den som er mest glad i de laveste frekvensene, kan nok bassen føles noe tam, men den er stram og godt kontrollert, og evner også å gå ganske dypt, som på de siste intro-strofene i Childish Gambinos Me and your mama. 

Drar vi på voldsomt med volumet, altså på nivå 9 av 10 leger anbefaler ikke osv, synes vi imidlertid at diskanten blir for skarp i ørene, og det hele blir litt skjærende og vondt. 

Til handsfree-bruk, altså telefonsamtaler via ørepluggene, fungerer Bose QC30 svært godt i rolige miljøer, med god lydkvalitet både for oss og motparten. 
I støyfulle omgivelser, derimot, blir det ikke like godt. 
Det fikk vi erfare da vi først startet en samtale i bilen for deretter å gå ut av den, der motparten med en gang spurte om hva som skjedde med lyden. 

Konklusjon 

Om du ikke plages med hodebøylen, er Bose QuietControl 30 vel verdt en vurdering om du er på jakt etter nye, «trådløse» ørepropper. 

De spiller rent så lenge du ikke spiller ekstremt høyt og sitter svært komfortabelt i ørene. 
Med vinger er det praktisk talt ingen fare for at de faller ut, selv om vi gjerne skulle ha sett at vinger og gummi var to adskilte enheter. 

QC30 har relativt god batteritid til trådløse øreplugger å være (10 timer) og kan, om de passer godt i ørene dine, luke bort svært mye av lyden fra omgivelsene. 
Kjekk er også muligheten for å kunne pare dem med to enheter samtidig. 

Bose QuietControl 30 
