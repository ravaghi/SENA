Filmatiseringen av Per Pettersons bok er vakker og distansert
«Ut og stjæle hester» er full av nydelige øyeblikk og ettertenksomhet. 
Men som helhet blir filmen overtydelig der romanen holder tilbake. 

At Hans Petter Moland og sikkert flere ville filmatisere Per Pettersons suksessroman er fullt forståelig. 
I sitt samtidig jordnære, sanselige og poetiske språk skriver Petterson frem lysende klare, genuint filmatiske scener. 
Samtidig er romanen full av det usagte, av tråder, hint og sammenhenger leseren må trekke selv. 
Noe som gjør den vanskelig å overføre til lerretet uten at noe vesentlig går tapt. 

Det er nettopp det som skjer i Molands film. 
Og det vesentlige som går tapt er nettopp noe av dette uuttalte. 
Ikke alt, også Moland holder tilbake. 
Det gir en stille, langsom, ettertenksom film man får tid til å synke ned i, men der stemninger også brytes opp av tidvis brå og uelegante overganger mellom tidsplanene. 

Moland legger filmen tett og respektfullt – kanskje for respektfullt – opp mot romanens fortellerstruktur, der vi i 1999 møter den 67 år gamle enkemannen Trond (Stellan Skarsgård), nyinnflyttet i et gammelt hus langt inne i skogen. 
Landskapet, og møtet med naboen Leif (Bjørn Floberg), virvler opp minnene om sommeren som skulle forandre alt. 
Sommeren 1948, da 15 år gamle Trond ferierte med sin far på en seterhytte nær svenskegrensen. 

Som romanen, skifter filmen mellom disse tidsplanene, bundet sammen og tidvis overforklart gjennom Skarsgårds fortellerstemme, som langt på vei siterer ordrett fra boken. 
Grepet ivaretar en del litterære formuleringer, men senker tempo og fremdrift og bidrar til at mye av det usagte blir overtydelig. 

Filmen mangler også romanens litt skakke humor, og dens indre eksplosivitet. 
I så måte brenner den mer på et langsomt lavbluss som innimellom oppleves distansert og som gjør det vanskelig å la seg helt engasjere av dramaet som utspiller seg. 

Likevel er det ting å glede seg over. 
Særlig Rasmus Videbæks kameraarbeid. 
Det resulterte i Sølvbjørnen på filmfestivalen i Berlin, og gjør dette til en tidvis smellvakker film, med et cinematisk nærvær til naturen som minner om Terrence Malick. 
Det er så man tidvis kan kjenne duften av sommerregn, solvarm skogsbunn, nyfelt tømmer og bark. 

Derfor er det synd at filmen nettopp i det stedsmessige bryter litt med historiens spesifikke realisme. 
Av økonomiske grunner er deler av den spilt inn i Litauen og Slovakia, og for meg ble det faktisk litt forstyrrende. 
Først og fremst fordi sentral bygningsmasse er iøynefallende unorsk, gitt at historien utspiller seg så konkret i grenselandet Norge/Sverige. 

Kaspar Kaaes nydelige musikk er deilig tilbakeholden og likevel iørefallende. 

Og så har du to samspill som står ut. 
Det ene mellom Skarsgård og Floberg, som mesterlig gestalter Trond og Leifs fåmælte samvær, der nettopp det usagte ligger og vibrerer i det som er romanens kjerne: 
Kampen for å være helten i sitt eget liv, slik Dickens formulerer det i åpningen av David Copperfield – en bok og en forfatter Trond er særlig opptatt av. 
Derfor er det synd at også denne underteksten punkteres litt av at filmen tydeliggjør mer enn romanen. 

Det andre er samspillet mellom Tobias Santelmann som Tronds far, og Jon Ranes som den 15-årige Trond. 
Ranes imponerer, mens Santelmann nærmest er perfekt i rollen. 
Over ansikt og skikkelse hviler en tilbakeholdt besluttsomhet som forklarer rollen hans som motstandsmann under krigen, en rolle som kaster lange og betydningsfulle skygger over sommeren 1948, og som speiler valget han tar denne spesielle sommeren, og sorgen som følger av den. 

Her skaper Moland og skuespillerne et helt særegent far/sønn-portrett, og noen glassklare, dirrende scener fulle av undertekst jeg skulle ønsket meg mer av gjennom filmen som sådan. 
