Denne danser du til i sommer
Glem rolige dager på svaberget, og chilling i parken. 
I sommer skal det danses til CLMDs "Never Wanna Lose You". 

Nå er den altså endelig her - årets sommerbanger! 
Det er bare å feste sikkerhetsbeltet, for den nye låta til CLMD cruiser inn i sommersola i 100 km/t. 
Og når Martin Danielle sitter bak rattet er det alltid god stemning i baksetet. 
Denne gangen har han fått med seg Jesper Jenset og Justine Skye. 
Og med dette teamet er det bare å lene seg og nyte sommeren. 

Den dynamiske trioen har laget en låt som passer like godt inn i russebussen som den gjør for de som kommer seg inn på klubben med 25-års legitimasjon. 
CLMD er kjent for å treffe det store markedet, og og "Never Wanna Lose You" er intet unntak. 
Etter å ha hatt et av sine mest produktive år i 2016 har det vært veldig stille fra den norske elektronika-produsenten, men den nye singelen får virkelig fart i sakene igjen. 

"Never Wanna Lose You" begynner rolig og lengtende, og i rollen som James Dean har vi Jesper Jenset som kjører nedover en støvet landevei på leting etter kvinnen han ikke vil miste. 
Kutt til en ensom strand der Justine Skye lengter etter han fyren som hun ikke vil miste. 
Og surprise, Jesper Jenset kjører forbi stranden og ser Skye. 
Og når de endelig er i hverandres armer har låta bygget seg opp til et skikkelig strandparty. 
Her stopper min korte karrière som musikkvideoregissør, men denne låta kommer nok til å vare hele sommeren ut, og enda litt lenger. 

Hold godt fast på sommerflørten din på dette dansegulvet for her er det lett å forsvinne fra hverandre i den suggererende beaten. 
CLMD drar deg opp, og får svetten til å renne med en svært gjennomført og flørtende produksjon. 
Den deilige vokalen smelter inn i det pumpende lydbilde, og hvis du ikke hopper opp og ned når droppet kommer er du muligens litt for kul for ditt eget beste. 

Dette er kanskje en klassisk sommerhit, men hva hadde vel det norske vorspielet vært uten klassiske sommerhits? 
Det er bare å begynne å strekke ut de kalde dansemusklene dine, for enten om du danser med ironisk distanse eller med hele hjerte vil CLMD få deg til å trekke på smilebåndet. 
