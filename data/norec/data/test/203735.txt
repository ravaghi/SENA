Åviken Elegance
Dette er et av de mest romstore - altså fysisk største - vaffeljernene i testen. 
Det er også et av dem som lager de aller beste vaflene: 
Vi har rangert dette som nummer tre på lista, når vi ser på stekeresultatet, etter Wilfa Reward og Rusta. 

Noe av det vi liker veldig godt, er at det er så stødig. 
Det virker solid, og det står støtt på benken - uten fare for at lokket vipper ukontrollert igjen. 

Vi liker også veldig godt at formene der du heller vaffelrøra, henger sammen mellom de to vaffelplatene: 
Da kan eventuell overskytende røre på den ene siden fordele seg over til den andre siden - slik at potensialet for søl som renner på utsiden av vaffeljernet, blir mindre. 
Vi liker også at jernet med sine rette kanter er lett å rengjøre - og her blir heller ikke håndtaket eller temperaturbryteren for varm under steking. 
Du varsles med lyssignal når vaffelen er ferdigstekt. 

Dette står fint på høykant ved lagring - og er det eneste jernet med en strømkabel som kan tas helt av. 

Hvordan blir vaffelen? 
Vi har allerede avslørt at disse vaflene er nummer tre på vår liste over stekeresultatet. 

Jernet steker veldig jevnt, på begge sider av vaffelen. 
Her får du sprø vafler som er myke inni - men pass bare på at du ikke steker på for høy varme, for da kan de bli altfor sprø. 

Konklusjon: 
Her får du et stødig vaffeljern som er enkelt å rengjøre og lett å betjene - og som gir deg jevnt stekte og gode vafler - til en god pris. 

Pris: 499 kroner 
