Sigrids debutplate er fylt med hits og heftige refreng
Artisten Sigrid lager tidvis perfekt popmusikk. 
Men av og til kunne jeg ønske vi ble litt bedre kjent med personen Sigrid. 

«Sucker Punch» er Sigrids første album og et av årets mest etterlengtede. 
Hennes musikk er styrt av en uhøytidelig tilnærming til popmusikk, hvor enn den nå er på vei i dag. 
Hun har evnen til å lage låter som fenger så mye at det nesten gjør vondt. 
Singelen «Don’t Kill My Vibe» er beviset på det. 

Likevel har jeg savnet det lille ekstra. 
Det er som om hun har holdt igjen noe personlig. 
Det er som om Sigrid har behøvd tid til å føle seg bekvem i rollen som popstjerne. 

På låten «Sucker Punch» treffer hun spikeren på hodet. 
Det som starter som en scene fra en amerikansk high school-film («Meet me in the hallway, for a cup of coffee by the stairs») ender opp som en fullblåst kraftpakke som sitter på skuldrene til både Alanis Morissette og Madonna anno «Ray of Light». 

Det er noe uimotståelig i måten hun lar stemmen gli og knekke på som tyder på at hun slipper den helt fri. 
Hun er hemningsløs. 
Ironisk nok er låten også et godt eksempel på hvorfor Sigrid liksom ligger og flyter mellom tilstanden som bestselger og underdog. 
For eksempel ender hvert vers med et kjølig og stagnerende taktskifte som gir låten et ekstra sting, og som indikerer at dette er en artist som ikke er så opptatt av regelboken. 

Og det er bare starten. 
Platen er fylt til randen med hits og uendelige variasjoner på heftige refrenger – som om det er en sport. 
For eksempel sender «Mine Right Now» tankene til Haim og deres hamrende, moderne rockepop. 
Desto bedre er «Basic», en utsøkt og sofistikert låt om å være seg selv hvor Sigrid tør å holde igjen for å bygge opp en dytt-og-dra-følelse som forløses i frasen «You make me so complicated, can I be basic with you?». 

Når man begir seg ut på å lage tolv låter som smeller av alt krutt, er det en fare for at det går tomt underveis. 
Og det hender mer enn én gang på «Sucker Punch». 
«Don’t Feel Like Crying» har et skuffende ukomplisert lydbilde som hører hjemme i budsjettversjonen av powerpop laget for masseforbruk. 

Det blir en nesten provoserende kontrast til de mange virkelig mesterlige låtene på platen. 
«Sight of You» faller i samme grav; det er en overprodusert affære som smører så tjukt på med effekter at det er vanskelig å finne frem til kjernen, Sigrid. 

Sånn sett er «Business Dinners» er en merkelig og morsom utstikker. 
Den blir både sukkersøt og modig på en og samme tid. 
På «Dynamite Acoustic» viser hun stolt frem at hennes stemme kan takle det meste, selv å bære et totalt nedstrippet nummer med en røst som sender tankene til Stevie Nicks’ hese ømhet. 

Det er øyeblikkene der Sigrids mer eksentriske sider får lov til å skinne gjennom, at hun blir mer enn bare en meget god pophåndverker. 
Det er i øyeblikkene der hennes personlighet skinner sterkest gjennom, at popmusikken blir noe mer. 
