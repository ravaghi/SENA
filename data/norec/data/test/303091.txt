Treffer blinken på andre forsøk
Benedicte Brænden er tilbake med sofistikert americana etter fem års platepause. 

ALBUM: 
Benedicte Brænden hadde ei fortid i bandet Bazooka Boppers da hun debuterte som soloartist med «Doghouse Rose» i 2012. 
Det har altså tatt fem år å følge opp den, men det har vært vel anvendt tid. 
Brænden står nemlig fram som en mer moden, spennende og målbevisst artist. 

Lydbildet er noe mørkere og nærmere americana og rockabilly enn rein country. 
Samtidig har hun fått det særpreget jeg føler manglet på debuten. 

Lovende, men... 

Forrige gang valgte hun å produsere sjøl, og det ble et noe ordinært album med grei countrymusikk - uten at det satte dype spor. 
Hun låt vel egentlig som mange andre. 
Lovende, men ikke helt i mål, altså. 

Noe av forklaringen på at hun treffer bedre på annet forsøk, kan være at hun har hyret inn Christian Engfelt (Cato Salsa Experience m.m.) som medprodusent. 
Det skader ikke å få inn nye ører. 

«Farligere» 

«You Are Dangerous» synger Brænden på ett av høydepunktene på albumet, og hun høres unektelig «farligere» ut i denne nye og mer sofistikerte stilen - og i hvert fall mer utfordrende. 

Her briljerer dessuten David Wallumrød på piano - som han gjør på orgel (og piano) på skumle «Black Widow Spider». 

Gode krefter 

Det er i det hele tatt en rekke gode krefter som har vært i sving for å gjøre «Blood On Your Hands» til et mer minneverdig album - fra de solide gitaristene Stian Jørgen Sveen (Lucky Lips) og Ian Fredrick Johannessen (Billy T. Band / Big Truck / A-11) til Svein Åge Lade Lillehamre på trommer, perkusjon og kor, Stian Nybru på kontrabass (begge fra rockabillybandet The Lucky Bullets) og Lucky Lips-kollega Malin Pettersen, Signe Marie Rustad og produsent Engfelt på kor (m.m.), Med flere. 

Kortspilt 

Tre av låtene er skrevet sammen med Martin Hagfors, to med ektemannen Christopher Bricknell Lindahl. 
Men Brænden er slett ikke avhengig av dem, hun har knepene inne - og leverer solide bidrag også på egen hånd. 

Skal jeg være litt streng på tampen, skulle jeg ønske hun hadde hatt mer enn skarve 30 spilleminutter inne etter fem års platepause. 
Men bedre det enn to-tre låter som ikke hadde fortjent en plass i dette gode selskapet. 
