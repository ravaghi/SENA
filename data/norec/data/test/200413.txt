Multicom Talisa U953
Hvis du synes den største Macbook Pro blir for kostbar... 

Åmli-bedriften Multicom har bygd og solgt PC-er siden midten av 90-tallet. 
I skrivende stund er de ganske alene om å sette sammen bærbare PC-er under eget merkenavn i Norge, og de siste årene har vi sett på en rekke av dem. 

Maskinene skiller seg ut fra de fleste andre på det norske markedet, ved at de selges uten operativsystem. 
Bruker du Linux eller har en Windows-lisens fra før, kan du dermed spare noen hundrelapper. 

Hovedfokus ligger på gaming-segmentet, men de har også modeller som er myntet på deg som ønsker en lett og robust maskin. 

Mac-klone? 

Denne gangen har turen kommet til modellen Talisa U953, som utseendemessig har mange likhetstrekk med Talisa U731 som vi testet i fjor høst, med unntak av at U931 er større. 
Skjermen er her 15,6 tommer mot 13,3, og tastaturet har fått plass til numeriske taster på siden. 

Og selv om modellen er utstyrt med et dedikert Nvidia-grafikkort, er dette helt klart en maskin som henvender seg til et publikum som setter stil foran gaming. 
Tankene dras umiddelbart i retning av Apples Macbook Pro-serie, men til en pris som ligger langt under halvparten av innstegsmodellen blant 15,6-tommerne hos Apple. 

Mer om design (og pris) senere, her er først en kjapp oppsummering av noen av de viktigste egenskapene: 

Skjerm: 15,6 tommer matt IPS-skjerm, full HD 1920 x 1080 piksler Prosessor: 
Intel Core i5-6200U RAM: 
8 GB (som også er maks) Grafikkort: 
Nvidia GeForce 940MX 
Lagring: 
256GB SSD (M.2 SATA), ledig 2,5" spor til harddisk/SSD Optisk drev: 
Nei Skjermutganger: 
HDMI 1.4 USB-porter: 1x USB 3.0 Type-C, 2x USB 3.0, 2x USB 2.0 Webkamera: 720P Kortleser: 
SD/MMC Trådløst nett: 
802.11ac (Intel AC 3160) 
Kablet nett: 
Nei Annet: 
Bluetooth 4.0 
OS: 
Følger ikke med Størrelse: 375 x 245 x 20,35 mm Vekt: 
2.25 kg Pris: 7.995 kroner inkl mva (innhentet på Multicom.no 8. august 2016) 

Legger du på en tusenlapp for Windows 10-lisen, er du oppe i rundt 9.000 kroner for denne maskinen. 
Tar du en kjapp titt på Prisjakt, vil du se at det finnes en rekke maskiner med tilsvarende spesifikasjoner, også til lavere priser. 
Hva er det Talisa så har å slå i bordet med? 

Mye bra å by på 

Byggekvaliteten er upåklagelig. 
Det er benyttet aluminium over det hele, og den matte finishen er svært motstandsdyktig mot fingeravtrykk. 

IPS-skjermen er høyoppløst, lyssterk og klar også fra skrått hold, og den matte overflaten gjør at gjenskinn aldri blir noe problem. 
På grunn av den gode fargegjengivelsen over hele flaten og nesten uansett betraktningsvinkel, foretrekkes ofte IPS-skjermer i arbeid med bilder og grafikk. 

Tastaturet er ikke nordisk men norsk, det betyr for eksempel at du slipper at det står både Æ og Ä på Ø-tasten, som på alle de andre maskinene i segmentet. 
Det er dessuten både fast og fint. 

Under tastaturet sitter en pekeplate med integrerte felt for venstre/høyreklikking. 
Den er flerberøringsfølsom, og fungerer langt bedre enn på testeksemplaret av U731. 
Det eneste ankepunktet vi har, er at det kommer en lett klirrende lyd når vi bruker den, det virker nesten som om noe er litt løst. 

Merk også at du kan bygge ut lagringsplassen med en 2,5 tommer harddisk eller SSD. 
Dette er ikke hverdagslig i segmentet. 
Det krever imidlertid at du skrur løs bunnplaten, som er festet med 14 skruer med tre forskjellige lengder. 
Det tar litt tid, men det er ikke noe uoverkommelig prosess. 

Alle tilkoblingene sitter på sidene. 
På høyre side sitter også en USB-C-port, for fremtidig USB-utstyr. 
Dette finnes ikke på alle maskiner ennå, men det begynner å bli vanlig. 
Merk imidlertid at den kun støtter USB 3.0-hastigheter. 
Den siste USB 3.1 gen2 støtter dobbelt så høye hastigheter. 

Duket for en ren Windows-opplevelse 

Vårt testeksemplar ble levert med Windows 10 Home, som nok er mest aktuelt for de fleste. 
Alt av drivere var på plass, men disse kan også lastes ned fra Multicom dersom du installerer Windows selv. 

Brukeropplevelsen er generelt meget god. 
Maskinen er kjapp nok til at venting sjelden er noe du behøver å bekymre deg over. 
Prosessoren er kanskje den aller vanligste i dette prissegmentet, og det er ikke uten grunn, da den balanserer pris og ytelse meget bra. 
At maskinen er kjemisk renset for tredjeparts antivirus-programmer og demoversjoner av kreti og pleti, bidrar også til en bedre brukeropplevelse enn på mange andre maskiner i markedet. 

Litt vifteaktivitet må du regne med, spesielt under moderat og høy belastning. 
Noe særlig sjenerende kan vi ikke karakterisere den som. 
Lyden fra høyttalerne kan derimot være litt sjenerende, spesielt hvis du liker bass. 
Den er totalt fraværende, og lyden oppleves som i overkant spinkel til alt annet enn felespill og tale. 

Ytelsesmålinger 

Ifølge målinger vi har foretatt ved hjelp av Passmark Performance Test, får vi en score på 1256 poeng i 3D-ytelse. 
Det betyr at du kan spille en del nyere spilltitler, men du må belage deg på å gå ned på oppløsning og detaljrikdom. 
Det er greit til casual gaming, men dette er slett ikke en maskin myntet på heftig gaming. 

Hva mener du? 

Denne eller en Mac? 
(Avsluttet) 

SSD-en er i såkalt M.2-formfaktor, og bruker SATA-grensesnittet for å kommunisere med systemet. 
Den er flere ganger raskere enn en harddisk, noe som absolutt er med på å gi PC-en bedre totalytelse. 
Vi målte skrivehastigheter på rundt 440 MB/s og lesehastigheter på rundt 540 MB/s på det raskeste. 
Vi har målt raskere tidligere, men disse SSD-ene har i hovedsak vært PCIe-basert. 

Batteritiden målte vi ved å strømme video fra Youtube kontinuerlig til batteriet var tomt. 
Det tok 376 minutter, eller 6 timer og 16 minutter. 
Multicom selv påstår at maskinen skal klare rundt 6 timer med variert bruk, noe vi absolutt mener er hold i. 
Det er ikke eksepsjonelt bra i 2016, men godkjent. 

Som en liten kuriositet kan vi nevne at vi oppgraderte Windows til Aniversary edition, og kjørte batteritesten igjen. 
Denne gangen hadde batteritesten økt til 392 minutter, altså en forbedring på 16 minutter. 

Microsoft har trukket fram bedre batteritid som en av fordelene med å oppgradere. 
Oppgraderingen er helt gratis for deg som allerede har en Windows 10-lisens. 

Konklusjon 

Vi likte Multicom Talisa U953, spesielt design, byggekvalitet skjerm og tastatur. 
Den yter bra, er stort sett stillegående, og er du ikke fornøyd med 256GB SSD, kan du utvide lagringsplassen med en harddisk eller en SSD til. 
Totalt sett er dette en fin allround-maskin. 

På minussiden har vi stort sett bare småplukk, sjekk oppsummeringsboksen under for detaljer. 
Det er imidlertid viktig å presisere at du finner maskiner som har mye av det samme som denne, til priser som til dels er lavere. 

Maskinen vipper mellom en firer og femmer på terningen, vi lander til slutt på en svak femmer. 
