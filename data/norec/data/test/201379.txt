Liten, sterk og velutstyrt
Opel kliner til med kompakt crossover til godt under 300.000 kroner. 
Vi har testet. 

Opel ble nylig kjøpt opp av PSA-gruppen, som blant annet har Peugeot, Citroën og DS fra før, men samarbeidet hadde allerede startet da salget ble gjennomført. 
Det er nye Opel Crossland X et eksempel på. 

Plattformen er nemlig helt ny, og skal i fremtiden sitte i flere nye biler fra PSA-gruppen, deriblant Citroën C3 Picasso og Peugeot 2008. 

Men først ut er altså Crossland X fra Opel. 
Den plasserer seg såvidt under den eldre Mokka X i utvendig størrelse, og vil etterhvert få en klart større bil, Grandland X, over seg i modellspekteret. 

Crossland X starter på 250.000 kroner og en meget velutstyrt versjon koster fra 275.000. 

Som alle tall og trender viser, så vil markedet ha SUV, eller i det minste SUV-ifiserte bilmodeller – både av de minste og største modellene. 
Derfor dukker biler som Opel Crossland X opp. 

Liten, men sterk 

Med en lengde på 4,21 meter må bilen finne seg i å bli kalt en småbil, og den trenger heller ikke store maskinen for å drives. 

Under panseret vil det kun bli ett motoralternativ til å begynne med, men den er til gjengjeld kanskje en av markedets aller beste motorer – PSA sin 3-sylindrede 1,2-liter, som i dette tilfellet yter 110 hestekrefter. 

Vi har testet bilen langs herlige landeveier rundt Venezia, og kjørt Strada del Prosecco gjennom vakkert vinlandskap. 

Velg automat 

Til Norge kommer Crossland X i to utstyrsnivåer, Innovation og Premium. 
Førstnevnte blir innstegsmodellen, mens Premium etter alt å dømme blir modellen de kommer til å selge mest av. 
På Premium-utgaven kan du også velge en 6-trinns automat, om du ikke ønsker en fem trinns manuell. 
Vårt råd er enkelt. 
Kjøp automaten. 

For det første koster den kun 10.000 kroner ekstra. 
Samtidig gjør den en stor forskjell i bruk. 

Den retter opp noen av de pustehullene som naturlig nok oppstår i en liten turbomotor. 
Da slipper du også å måtte hente turtall hver gang du skal kjøre i gang, og enhver kjøretur føles mye smidigere. 
Du kommer heller ikke til å føle noen mangel på krefter, for motoren er momentsterk nok til en bil som Crossland X. 

Ikke en SUV 

Hvorfor Opel har puttet en X bak Crossland vet vi rett og slett ikke, for firehjulsdrift blir ikke å få. 
Den slags overlates til Mokka X, som bare skiller noen få centimeter i lengde, men som også har høyere bakkeklaring. 

Mens Mokka X defineres som en SUV forteller Opel at Crossland X er en blanding, en crossover. 

Den er fortsatt en bil du setter deg inn i, ikke ned i, men samtidig har den mer ordinær drivlinje enn SUV’ene. 
Innvendig har du god takhøyde og følelse av mye rom og plass. 
Den gir minst like mye følelse av å være en liten flerbruker som en SUV. 

Kjente triks 

Den tradisjonelle teknikken om å dra hjulene langt ut i hjørnene er også brukt her, om ikke så langt ut som hos enkelte av konkurrentene. 
Dette gir seg blant annet utslag i at du ikke får riktig så god plass til venstrefoten når du først har funnet din plass bak rattet. 

Fothvileren sitter litt langt bak, og du får ikke strukket foten nevneverdig. 
Utover dette har du god plass foran. 

Lenger bak går baksetet på skinner, og lar deg bestemme selv hvor du vil ha mest plass - i baksetet, eller i bagasjerommet. 
15 centimeter utgjør tross alt noen liter. 
Med mest fokus på bakseteplass har du 410 liter igjen helt bakerst. 
Skyv hele seteraden frem, og du får 520 liter å fylle bakerst. 
Bakseteryggen på Premium-utgaven er splittet 40/60, og når disse er lagt ned har du 1255 liter å fylle. 

Godt utstyrt 

Tradisjonen tro satser Opel Norge på å selge godt utstyrte modeller, og regner derfor med at de fleste velger Premium utstyrsgrad, selv om de også tar inn Innovation som en innstegsmodell. 
I en Premium får du blant annet AGR-setene, med midtarmlene for fører og uttrekkbar sittepute i begge forsetene. 
Bare disse alene er nesten verdt prisforskjellen. 

Men i tillegg får du også Navi 5.0-pakken, 8-toms skjerm i midtkonsollen, 3,5-toms førerskjerm, USB-kontakter i fleng, pluss en sikt- og lyspakke som består av fullt LED frontlys og LED baklys. 

Her slipper du å tenke på å blende ned selv, og lyktene følger rattutslaget og lyser dit du skal. 
I tillegg støtter begge utstyrsversjonene Android Auto og Apple CarPlay. 
På en Premium kan du i tillegg bestille en Park&go-pakke.; 
Da er ryggekamera med panoramafunksjon, blindsonevarsling, og elektrisk innfellbare og oppvarmede speil på plass. 
Det koster deg skarve 6.900 kroner ekstra. 
Begge ustyrsgrader kommer med 16-toms hjul som standard. 

Som i alle andre nye biler fra Opel har også Crossland X 
OnStar som standardutstyr. 

Det betyr automatisk ulykkesvarsling, dersom uhellet skulle være ute, men du kan også trykke på knappen og melde fra selv. 

Skulle varselet gå og de ikke får kontakt med deg, så sendes bistand til ulykkesstedet automatisk. 
Systemet kan også bistå i å finne bilen din om den skulle bli stjålet. 
Slikt utstyr burde forsikringsselskapene være glad for. 

God tur 

Ute på veien er Crossland X en trivelig bil å ha med å gjøre. 
Det er lett å finne riktig sittestilling, bortsett fra hjulhuset på venstre side, som hindrer deg i å få strukket ut venstrebenet. 
Tross god innvendig plass føles bilen lettkjørt og enkel som en liten bil skal være. 

Styringen er påtagende lett, men fortsatt med riktige tilbakemeldinger og god kontroll. 
Motor og gir er som nevnt en sterk 1,2-liter, noe mange kanskje vil tro er for lite, men nei. 

Den yter svært bra, og best sammen med automatkassen. 
Støynivået er heller ikke påtagende, og når trivselsfaktoren er god i tillegg, så er Crossland X en bil som vil gjøre en veldig god jobb for veldig mange. 

Kan passe for mange 

Opel har likevel moderate mål, eller kanskje vi skal kalle dem realistiske, med rundt 500 solgte biler i året. 

Om vi skal trekke frem typiske konkurrenter, så blir det nettopp Peugeot 2008, den ferske crossoveren fra Audi, Q2, samt selvsagt Mazda CX3, og deres like. 
Kommende Skoda Karoq havner også i dette segmentet. 

Uansett hvilken av disse bilene du sammenligner med vil Crossland komme greit ut. 
Det skyldes først og fremst prisen og utstyrsnivået. 
Vi liker den. 

Tekniske data: 
