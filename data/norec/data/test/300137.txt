Musikkanmeldelse: case/lang/veirs - «case/lang/veirs»
Inneholder en av årets beste sommerlåter. 

ALBUM: 
Mangler du én låt til den virtuelle sommerkassetten din? 
«Best Kept Secret» er den du leter etter. 

Ikke bare er det et triumferende stykke vestkystpop, men også en platonisk kjærlighetserklæring god som noen – dedikert til gitaristen som opptrer på den. 
Dermed rører singelen ved albumets kjerne. 

«case/lang/veirs» er, som samarbeidsskiver flest, svøpt i håpet om å være større enn summen av sine bestanddeler: indieveteranene Neko Case og Laura Veirs, samt sviskesangeren K.D. Lang. 
At balladene der sistnevnte står i sentrum – «Blue Fires» og «Why Do We Fight» – også er blant albumets aller vakreste, sier sånn sett en hel del om prosjektets suksesser. 

Innspilt i Veirs’ hjemmestudio, er «case/lang/veirs» nydelig arrangert hundedagsdøsig americana, dandert med finurlige detaljer. 
Tross alt dette, frister det mer med nykommerne Whitneys rufsete oppriktighet. 

Det er nærmest som flere kokker fører til for lite søl. 
