«The Curse of La Llorona» er skrekkfilm det går 13 av på dusinet
Forutsigbar og uoriginal skrekk. 

Skummel demon-dame, en forbannelse og mange BØ-momenter. 
Der har du oppskriftsformelen som produsent James Wan har gjort til sitt varemerke. 

Denne gangen er nonnedemonen byttet ut med en demon i flagrende hvite gevanter, men oppskriften er den samme som i fjorårets The Nun. 

BØ! 

Historien er inspirert av den mexicansk legenden om La Llorona. 
Maria drepte sine to barn og ble dømt til å vandre gråtende omkring på evig leting etter barn. 
Hører du gråten hennes, er det virkelig fare på ferde. 

Anna, fint spilt av Linda Cardellini, er sosialarbeider, og ute på et oppdrag redder hun to barn fra en voldelig mor. 
Tror hun, i alle fall ... 
Det ender selvsagt ikke bra, og plutselig begynner skremmende ting å skje med hennes egne barn, i hennes eget hjem. 

Det som følger, er en og en halv time med bø, hyl, skrik og mer BØ! 

Forutsigbar 

Gjennom filmer som The Conjuring, Annabelle og The Nun har filmprodusentene funnet sin egen skrekkfilm-nisje. 
Er du nybegynner og lettskremt, skal det sies at The Curse of La Llorona har et par stemningsfulle og skumle øyeblikk. 
Er du derimot godt kjent med sjangeren, blir regissør Michael Chaves film for enkel, forutsigbar og uoriginal. 

Har oppskriften med demoniske spøkelser blitt en forbannelse for filmskaperne? 
Du kan forutse akkurat hva som kommer til å skje i god tid før det er meningen at du skal hyle av skrekk. 
Selvfølgelig kommer demonen til å dukke opp i speilet når du minst venter det. 
Problemet er at man sitter og venter, og resultatet blir det motsatte av skremmende. 

Det er synd. 
For det er fint håndverk, flotte bilder og godt spill, men det kan virke som om filmskaperne er late og ikke gidder å tilføre filmen det lille ekstra. 

Det morsomme med filmen er at du blir kjent med en mexicansk mytekrets du kanskje ikke har hørt om tidligere. 
I form av Raymond Cruz’ karakter Rafael er den katolske kirkes eksorsist byttet ut med en såkalt curandeiro, en slags medisinmann. 
Selv om filmen ikke er rik på humor, ser det i alle fall ut som at Cruz har det morsomt der han mikser demontårer og strør rundt seg med frø fra et magisk tre mens han messer høyt. 

Det som taler til The Curse of La Lloronas fordel, er at Linda Cardellini er god, og de forskremte barna overspiller ikke. 
Heldigvis varer den bare i en og en halv time. 
Så selv om handlingen er forutsigbar til det kjedsommelige, er den i det minste effektivt fortalt. 
