David Bowies «Lazarus» er ikke vanlig teater, ikke vanlig musikal, ikke vanlig noe som helst |Mona Levin 

En unik visuell og auditiv kreasjon, like unik som David Bowie selv. 

Dette er et stykke besnærende totalkunst – en bad trip som næres av psykedelisk fantasi og svart sorg, og som gir tilbake like mye forvirring som forståelse av David Bowies prosjekt. 

Sjenerøse mengder narkotika 

Prosjektet var hans liv, og han iscenesatte seg selv i alle livsfaser, gjennom en lang rekke ambivalente skikkelser og stiler, flørting med alt fra glamrock- til fascist-symboler, skreddersydde androgyne personae, scary monsters, det hele overstrødd med sjenerøse mengder narkotika og alkohol. 

Bowie var mer enn en nyskapende musiker og selverklært biseksuell, han var moteikon, skuespiller, filmkomponist, billedkunstner, forfatter, og i alle sine forkledninger oppnådde han kultstatus. 

Han var Ziggy Stardust, Major Tom, Thin White Duke. 
Han følte seg fremmed på jorden, fremmed i sitt eget sinn, og han var en levende legende, en myte, som kan ha mistet sitt egentlige jeg av syne i sine alter ego. 

Bandet gjør en fremragende innsats 

Scenografi og kostymer, den utsøkt refererende videokunsten og måten den utnyttes på fra sekund til sekund, som i koblingene mellom musikken og kultfilmer som Space Odyssey og Dr. Strangelove, og bruk av politiske og historiske øyeblikk. 
Bandet gjør en fremragende innsats under Svenn Erik Kristoffersens ledelse. 

Alt er sydd begavet sammen av Anders T. Andersen, like deler sømløst og oppløst – helhetlig og gåtefullt. 
Om det henger litt i første akt, så får det bare være. 

Et av forestillingens store spørsmål er hva og hvem som er virkelig, hva som er drøm, hva som er mareritt. 
Et glimt av håp finnes i møtet med piken Girl (Mimmi Tamba). 
Hun har hårfestet til Missandei i Game of Thrones, men fremfor alt en overjordisk stemme som gjør «Life on Mars?» til et absolutt høydepunkt blant nærmere 20 musikkinnslag. 

Alle han møter vil utnytte ham 

Den fragmenterte og noe desorienterende rammen rundt Lazarus er fortsettelsen av den speisa sci-fi filmen The Man Who Fell to Earth fra 1976, der Bowie som Thomas Newton kom til Jorden for å lete etter vann til sin egen planet. 

Den bygget på romanen med samme navn av Walter Tevis. 
I Lazarus er det gått 40 år, han er fremdeles på denne fremmede jordkloden. 
Alle er blitt eldre unntatt ham selv. 

Alle han møter ville utnytte ham på en eller annen måte, selv er han udødelig, uansett hvor mye gin han heller i seg. 
Han hjemsøkes av minner og mennesker, alle er fremmede i sine egne liv. 

De kommer ut av veggene og opp av hull i gulvet – som Valentine, en Freddie Mercury utkledd som Åge Glam, i Petter Vermelis diktatoriske skikkelse. 
Eller de dukker opp i form av tidligere samarbeidspartnere, tenåringer i skoleuniform, japanske roboter eller dopede transer – alt har referanser til tidligere faser. 
Han får ikke et øyeblikks fred, men må være en tilskuer til alt han forsøker å unnslippe. 

Nyheten kom som et bombenedslag 

Lazarus var Bowies gave til ettertiden. 
Her samler han trådene fra den oppsiktsvekkende debuten rundt 1970 og frem til det siste albumet Blackstar (2016), i samarbeid med forfatteren Enda Walsh. 

Han iscenesatte sin død med samme mesterskap som han gjorde med sitt liv: sykdommen (leverkreft) var ukjent, og da den beksvarte Blackstar ble utgitt to dager førhans død, kom nyheten som et bombenedslag. 

Som Newton er Joachim Rafaelsen langt mer enn en lookalike, han er nærmest en kloning av Bowie i holdning, bevegelser, i måten han klamrer seg til mikrofonstativet på, som om det var en unnvikende livbøye. 

Stemmen holder også høyt nivå, som Heidi G. Brochs i rollen som Elly, en rotløs jordbo som er Lost in Space. 
Hun har ikke Newtons intellekt, og går til bunns i gjørme. 

Så lot det seg altså gjøre å finne en oppfølger, av diametralt motsatt slag, til Book of Mormon. 
Jeg ble forført av teatret. 
Igjen! 
