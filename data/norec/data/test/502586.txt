Årets store, mørke høydepunkt
Kontroversielle Gaahl er ute med en av de mest etterlengtede svartmetall-utgivelsene på flere år. 
Han leverer så til de grader. 

Forventningene har vært store til dette albumet. 
Etter flere uhyre lovende singler og et knippe fantastiske konserter ble dette fort en av de mest etterlengtede, norske svartmetallutgivelsene på mange år – og den innfrir så til de grader. 

Gaahl, eller Kristian Eivind Espedal, er en kontroversiell figur. 
Han har syslet med klesdesign, driver sitt eget galleri i Bergen, har opptrådt i en musikal på Den Nationale Scene, er dømt for vold, har forsvart kirkebrenning, har kranglet med bandkompiser om rettighetene til bandnavnet og er en av få åpent homofile i det norske svartmetallmiljøet. 

Slikt blir det selvfølgelig overskrifter av. 
Samtidig har han med bandene Trelldom, Gorgoroth, God Seed og Gaahlskagg satt sitt preg på noen av de mest ekstreme og uhyggelige norske musikkutgivelsene noensinne, og har ikke tenkt å slutte med det. 

Det begynner hardt og godt: 
Når Gaahl hveser over det drømmeaktige, seige riffet «Ek Erilar», føles det mest av alt som om man har gått seg vill i en mørk og tåkefylt skog. 
«From The Spear» blander derimot mer moderne svartmetall med herlig thrash metal-riffing og en vokal som veksler mellom pønkebrøl og et trollbindende mantra. 
På det sørgmodige tittelsporet synger Gaahl med en teatralsk, ren vokal, før deilige «Carving The Voices» slår tvert om og drar lytteren etter ørene like ut i gothrockens golde ødemarker. 

Det mest slående med dette albumet er hvor ulike de forskjellige låtene er. 
De representerer ulike ytterpunkter i svartmetallen, men samtidig føles albumet aldri usammenhengende. 
«Veiztu Hve»s suggererende hovedriff; den nydelige vokalmelodien i majestetiske «The Speech And The Self»; det infernalske øset i forrykende «Through And Past And Past» – dette er alle ulike fasetter av den samme kompromissløsheten og det stummende mørket. 
Derfor føles det helt passende at albumets siste spor, «Within The Voice Of Existence», er en introvert og nesten ritualaktig postrock-hymne. 

Låtene på «Gastir – Ghosts Invited» minner om ulike perioder i Gaahls egen musikerkarriere, men de er langt mer stemningsfulle og komplekse enn det meste av det eldre materialet. 
Det hele er pakket inn i et organisk og overraskende tilgjengelig lydbilde: dette er en utgivelse som har potensial til å nå et større publikum enn den innerste svartmetall-kjernen. 
Og det fortjener den å gjøre. 

En gang i tiden handlet norsk svartmetall om å uttrykke seg selv, å sette ord og musikk til sine egne tanker. 
Dette, i kombinasjon med geografisk spredning og at de første musikerne i stor grad var selvlærte, gjorde at de første bandene låt vidt forskjellige fra hverandre. 
Men i takt med sjangerens økende popularitet ble den stadig mer ensrettet, til et punkt der selv brasilianske svartmetallband låt som de største, norske bandene. 
Slik sett er Gaahls Wyrd en del av den naturlige motreaksjonen, der de som fremdeles sverger til svartmetallens nådeløst individualistiske ideologi og tøyer sjangeren etter sitt eget forgodtbefinnende. 
Det blir god musikk av slikt. 
