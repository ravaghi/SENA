Musikkanmeldelse:Ariana Grande - «Dangerous Woman» 

Tenåringsidolet bytter ut trygg EDM til fordel for UK Garage og uventet neo-soul. 

ALBUM: 
Ariana Grandes andrealbum «My Everything» var en sikker suksess, allerede før den ble sendt fra studioet i 2014. 
Et tvers igjennom salgbart produkt, stappfult av høyprofilerte gjesteopptredener, EDM-hits og catchy tunes som kunne tilfredstille de fleste. 

Det er selvfølgelig en overdrivelse å anklage oppfølgeren «Dangerous Woman» for å være risikabel, men denne gangen har Grande & Co. likevel begitt seg ut på en noe mer utfordrende sti. 

Da skal det selvfølgelig nevnes at «Co.» blant annet er Max Martin og hans hit-høyrehånd Ilya Salmanzadeh, pluss at vi fortsatt snakker om et knippe med tidvis svært fengende sanger. 
«Dangerous Woman» er derimot langt fra like generisk som sin mer kalkulerte forgjenger, og den viktigste årsaken til dette heter Tommy Brown. 

Darkchild-protegén som står bak albumets fem beste spor. 
Først den vakre åpningen «Moonlight», etterfulgt av garage-høydepunktet «Be Alright» og The Weeknd-kopien «Let Me Love You» (m/ Lil Wayne). 
Deretter overrasker de to med uventet fin neo-soul på «I Don?t Care», før det igjen serveres deilig, dansbare garage-takter på «Forever Boy». 

Selvfølgelig har «Dangerous Woman» også andre øyeblikk som er verdt å sjekke ut (inkludert «Sometimes» og Future-samarbeidet «Everyday»), men dessverre forsvinner de fleste av dem i tåken av sin egen forutsigbarhet. 
Synd, for dette kunne fort ha blitt veldig bra. 
