Ta med kosebriller på «Den fantastiske reisen til fakiren som gjemte seg i et Ikea-skap»
En søt bagatell. 

Denne historien er basert på en roman som dessverre har gått meg hus forbi, men som jeg aner er en humørbombe. 
Og nå er filmen her. 

Den er søt nok, tidvis til og med veldig sjarmerende, men fungerer likevel alt i alt bare litt over midt på treet godt. 
Mest fordi den ikke helt klarer å sy sammen sine ulike påfunn uten at det virker søkt. 
Jeg vil tro at boken klarer dette bedre. 
Ord kan tross alt en del ting som bilder ikke får til. 

Karisma så det holder 

Historien er i slekt med Forrest Gump eller Hundreåringen som klatret ut gjennom vinduet og forsvant. 
Hovedpersonen er et løv i vinden som lar tildragelsene drive ham hit og snart dit. 
På veien håper nok regissøren å kommentere tilfeldighetenes påvirkning på oss alle, samt si noe om skjevheter i verden og flyktninger og krig og fred og sånt. 
Litt mye, med andre ord. 
Men også koselig, hvis man tar på seg kosebrillene, og det gjør man jo når man får beskjed om det. 

Filmens klart mest sjarmerende trekk er at Venkatesh Prabhu, bedre kjent som Dhanush, spiller hovedrollen. 
Han har siden 2002 spilt, skrevet og også regissert et stort antall tamilske filmer. 
Dhanush er naturligvis til å spise opp. 
Ingen enormt god skuespiller, kanskje, men han har karisma så det holder. 
Og i den ene scenen hvor det danses, tar det helt av. 
Det er filmens klart mest tiltrekkende passasje - et fyrverkeri. 

Magisk realisme 

Historien preges av en slags gladkristen magisk realisme. 
Bortsett fra at den ikke er kristen. 
Men den har samme type glede i seg, altså en glede som i beste fall sjarmerer såpass mye at innvendinger faller død til jorden. 
Alle koser seg så mye at det bare blir surmaget å henge seg opp i logikk og småtterier. 

Vi starter i Mumbay, hvor Ajatashatru Lavash Patel (Aja) vokser opp i enkle kår. 
Når moren dør, reiser han uten penger, men med gatesmart kunnskap, til Paris for å finne sin far. 
Der treffer han Marie, men mister henne igjen fordi livet driver ham videre, til London, så til Roma, før han havner i Libya og er snill med flyktningene der. 

Sjarmerende 

Et grep som fungerer godt er at historien fortelles til tre kriminelle tolvåringer på en politistasjon i Mumbay. 

Alt sammen er en blanding av søtt og søkt, men, som nevnt, med kosebrillene på, går det ganske bra. 
Marie spilles for øvrig fint av Erin Moriarty, som spilte jenten Viggo Mortensens eldste sønn, Bodevan, ble opptatt av i Captain Fantastic. 

Dette er en film jeg ville ha sett med en jeg var forelsket i. 
Hvis jeg for eksempel var 22 år og trengte å sende ut et signal om at jeg visste om rare og fine ting som hun kanskje ikke hadde hørt om. 
