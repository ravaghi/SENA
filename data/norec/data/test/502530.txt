Dette kan bli fryktelig vondt
Episode to av «Game of Thrones» er skremmende lovende. 

Episoden «A Knight of the Seven Kingdoms» fortsetter i samme karakterutviklende, stemnings- og spenningsbyggende spor som sesongpremieren. 

Første episode handlet mye om å etablere relasjoner og konflikter, en forberedelse til de voldsomme konfliktene og krigen vi vet kommer. 

Episode to har også mange fine og rørende øyeblikk, men også noen scener som ikke helt fungerer. 

Hele episoden finner sted i Winterfell, uten så mye som et glimt av hva Cersei og Euron bedriver i Kings’ Landing. 

For i nord forbereder alle seg på det store slaget, og gjør opp for seg, benytter sine siste timer som best de kan. 

David Nutter hadde regi på både denne og forrige episode, og det virker som hans jobb først og fremst har vært å bygge opp til episode nummer tre, regissert av Miguel Sapochnik. 

Sapochnik er mannen bak episoder som «Hardhome» og «Battle of the Bastards», så det kommer ikke som en overraskelse at et stort slag, for ikke å si det store slaget, vil skje mens han sitter i registolen. 

Denne episoden handler om å vekke følelser, og sette mest mulig på spill, for at det som kommer skal gjøre så vondt som overhodet mulig. 

Det finnes ingen tvil om at mange av de karakterene som vi har brukt timevis sammen med, og virkelig blitt glade i, vil dø. 

Flere karakterer får i både samtaler og handling vise hvor langt de har kommet siden starten. 

Prakteksemplaret er Jamie Lannister. 
Han har gått fra å være skurk, fra i første episode å skubbe Bran ut av vinduet, til å bli en sympatisk karakter, med en viktig rolle å spille ut. 

Hans gjenforening med Brienne i denne episoden fører til en scene hvor både mine og Briennes øyne ble blanke av tårer. 

Andre scener, særlig de med fanfavorittene Arya og Gendry, fungerer mindre bra. 

Ikke fordi det som utspiller seg mellom dem ikke er forståelig eller naturlig, men fordi måten det gjøres på er rar. 

Jeg skulle nesten tro det var fanfiction, og ikke noe skrevet av GoT-manusforfatterne, som utspilte seg på skjermen. 

Det bygges også opp til politisk uenighet mellom flere parter, men dette kommer for det meste helt i skyggen av hæren av de døde som nærmer seg. 

Hvem som skal styre i nord, eller sitte på jerntronen, virker ikke så fryktelig engasjerende, eller spesielt relevant å diskutere, før vi vet hvem som overlever det kommende slaget. 

Det som var problematisk i forrige episode (nok mer enn jeg klarte å sette ord på, midt i begeistringen for at favorittserien endelig var tilbake på skjermen), blir enda synligere her. 

De overraskende tvistene og utviklingene mangler, mens fokuset er på å sette stemningen. 

Vi får satse på at episode nummer tre gjør opp for det. 
Jeg forbereder meg i alle fall på å bli et sjokkert, emosjonelt vrak neste uke. 

Herregud, som jeg gleder meg. 
