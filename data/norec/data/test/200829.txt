Vaksinert mot rekkeviddeangst
30 mil, sier EU-kommisjonens forbrukstester. 
20 mil, sier BMW selv. 
Her er hva vi har funnet ut etter å ha testet nykommeren. 

BMW frisker nå opp i3, som først kom i 2013, som er deres eneste fullelektriske bidrag - foreløpig. 
Det mest interessante er naturligvis at den på papiret får 50 prosent bedre rekkevidde, og vi har testet hva det utgjør i praksis. 

Første gangen vi hadde noe konkret å fortelle om BMW i3 var i 2011. 
Da presenterte BMW sine håndfaste planer for både i3 og i8, og vi ble rett og slett imponert over de stegene BMW den gang tok, og de planene de la frem. 

Den gang meldte vi at oppfinnelsen bil var blitt redefinert. 

Forklaringen på denne uttalelsen bunnet først og fremst ut i måten BMW valgte å lage disse bilene på, med karbonskjelett og et plastkarosseri som festes utenpå dette skjelettet med plastplugger. 
Til og med hvordan hjulene skulle være var redefinert, og dekkbransjen måtte legge seg i selen. 

På i3 skulle de være smale, men store. 
Dette for å senke rullemotstanden, og for å gi god innvendig plass mellom hjulhusene. 

Det er selv i dag, mange år senere, ingen annen bil som benytter samme dimensjon. 

50 prosent lenger 

Bare for å ta det elementære først. 
Kjøremessig er det lite, om noe, som skiller den oppgraderte versjonen fra den eksisterende. 
Det interessante er derfor hva endringene har å by på. 

Til nå har i3 hatt en batterikapasitet på 22 kWh, mens den nye byr på 33kWh. 
50 prosent økt kapasitet gir et direkte økt resultat i rekkevidde, og vi ender opp på cirka 23 mil, både i teorien og i praksis. 

Selve batteripakken i nye i3 er naturligvis ikke blitt større, men lagrer nå mer energi. 
Det er også dette som er målsetningen til de fleste produsentene av elektrifiserte biler - økt rekkevidde uten tilført volum eller vekt. 
Ut ifra hva de har å fortelle virker det som om dette er lettere å løse enn overføringshastigheten av energien, ladetiden. 

Med en 11 kW 3-fas AC-lader forteller BMW at det skal ta under tre timer å lade 80 prosent av batteriet. 
Enkel matematikk forteller at dette stemmer på en prikk. 
Ved en 50kW DC-lader kan jobben gjøres unna på rundt 40 minutter. 

Skulle du ha en eldre BMW i3, så har BMW også gjort det mulig å oppgradere denne til det nye batteriet. 
Vi regner likevel ikke med at det blir veldig interessant, ettersom prisen skal ligge rundt 70.000 kroner. 
De fleste vil antagelig velge å heller bytte hele bilen. 

Fleip og fakta 

Det har dessverre vært et problem i lang tid at den uavhengige målenormen for forbruk og rekkevidde ikke gir realistiske verdier. 
Når NEDC-testen forteller at nye BMW i3 har en rekkevidde på 30 mil, så løper BMW etter og korrigerer. 

I daglig bruk gjennom et år, med en blanding av både godt og dårlig vær og med klimaanlegget eller oppvarming på, kan du nå 20 mil på et fulladet batteri, forteller de. 

Den slags ærlighet er beundringsverdig, og BMW har helt rett. 
20 mil er en mer oppriktig rekkevidde gjennom et år med blandede forhold. 

Vi har testet nye i3 på norske veier i daglig bruk over en periode på sommertid. 
Noen dager med klimaanlegget på, andre dager uten. 
Alt etter behov. 
I de perioder klimaanlegget ikke har vært i bruk, har vi kjørt med spareprogrammet EcoPro+ aktivert, noe som blant annet begrenser hastigheten oppad til 90 km/t. 

Dette gir et forbruk på 1,3 kWh per mil, og en samlet rekkevidde på 23 mil. 

Flere muligheter 

Hadde vi satt oss inn i bilen og kjørt alle milene i et strekk, så ville vi kommet enda et par mil lenger, men det daglige forbruket til folk flest er ikke slik. 

Det består i stor grad av mange kortere turer, og det er med elbiler som det er med andre biler. 
De må opp til en viss driftstemperatur, og BMW forteller at deres batteripakke har riktig driftstemperatur ved cirka 40 grader. 

Er det kaldere må batteriet varmes, og dersom det er varmere må batteriet kjøles. 
Denne temperaturstyringen trekker også energi. 

Derfor vil mange kaldstarter gi utslag på rekkevidden, så sant du ikke forvarmer gjennom ladekabelen. 
Det lar seg naturligvis ikke gjøre ved hvert eneste stoppested, så man må også påregne effektbruk til dette, både sommer som vinter. 

Nye i3 kommer i to forskjellige utgaver, Charged Edition og Fully Charged Edition. 
Forskjellen ligger i utstyret. 

Charged Edition inkluderer: LED lyselementer, Hurtiglading AC 11 kW 3-fas og DC 50 kW, Navigasjonssystem Business, 19" komplette vinterhjul Stjerneeke, Koppholder, Gulvmatter i velour og gummimatter 

Fully Charged Edition inkluderer: 
Hurtiglading AC 11 kW 3-fas og DC 50 kW, 19" vinterhjul ZVT, Navigasjonssystem professional, LED frontlykter, Valgri lakk, Koppholder, Gulvmatter i velour og gummimatter 

BMW forteller at de forventer å selge 3 500 biler av nye i3 i år, og at 60 prosent av kundene velger Fully Charged. 

Vår dom: 
