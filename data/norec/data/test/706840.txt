Allianser og intriger fra sagatiden
BOK: 
Edvard Eikill fortsetter sitt arbeid med å elte sagaene om. 

Edvard Eikill: 
Malmen og sverdet. 
Roman. 
222 sider. 
Svein Sandnes bokforlag. 

Stavangermannen Edvard Eikill (1930) er en sjeldenhet blant forfattere. 
Siden han i 1997 pensjonerte seg etter et arbeidsliv som tannlege, har han brukt tida til studier i norrønt språk og litteratur, som i sin tur har resultert i omfattende oversettelsesarbeider og et eget forfatterskap, snart et helt lite enmanns middelalderbibliotek alene: 

Hans første historiske roman, «Lokes lek», kom i 2005, og var opptakten til en trilogi med farmannen Grim som hovedpersonen. 
«En herse, tre konger» (2015) har Sola-høvdingen Erling Skjalgsson til hovedperson. 
De omhandler alle sammen det man kan forestille seg er allmennmenneskelige problemstillinger – uten at det nå likevel er så sikkert at folk følte, tenkte, ennsi oppførte seg og lot seg styre av samme holdninger og verdier ved forrige årtusenskifte som vi gjør i dag. 

Tida omkring år 1000, med sine historiske personer og hendinger som vi kjenner dem fra sagaene, er også i årets «Malmen og sverdet», med undertittelen «Finn Arnessons saga», Eikills foretrukne epoke. 
Romanen forteller den gode mann Finn Arnessons historie både som politisk aktør, der så mye dreier seg om hans problematiske forhold til kong Olav (den hellige eller digre, alt ettersom), og hans kjærlighet til Frøydis Frodesdatter (gjentatte ganger kalt «den gode malmen»). 

«Malmen og sverdet» har blitt en pastisj som demonstrerer at det skal noe til å videreføre stoffet fra de gamle sagaene tilnærmelsesvis like godt som det alt er diktet, og både stilistisk og teknisk skurrer og slurer det vel ofte her: 
Når lyriske talefigurer à la «viste rørende omsorg», «umåtelig glade», for ikke å si «At du ikke skammer deg» til et intrigant råskinn, og «uff» smyger seg tantete inn i teksten, eller dialoger går over til monologer og langører, sammen med «malmtunge» inversjoner – som her er mange eksempler på, blir det vanskelig å hensette seg til en annen tid. 

Det gjelder desto mer fordi «Malmen og sverdet» sitter fast i en sementert, ser det ut til, oppfatning av sagatidas folk og framferd. 
Det gjelder ikke minst kvinnefigurene og det vi pleier kalle kjønnsroller (les til sammenlikning Solveig Aareskjolds «Astridene. 
Kvinnene kring Olav Tryggvason», 2017.) 
