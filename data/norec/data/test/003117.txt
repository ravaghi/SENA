Kattens år
Norsk stjerneprodusent albumdebuterer med et rikt lydspor til kåthet og tristesse. 

For uinnvidde er muligens navnet Magnus August Høiberg best egnet til å skape assosiasjoner til en ekstra slesk Hotel Cæsar-karakter. 
Men som Cashmere Cat har den nesten smertefullt sjenerte 29-åringen fra Halden brukt de siste fem-seks årene på å bygge seg opp en ekstraordinær posisjon som soloartist, produsent og remikser, med navn som Kanye West, Ariana Grande og The Weeknd i kontaktlista. 

Cashmere Cat-uttrykket oppleves for lengst ferdigknadd gjennom to EPer, enkeltlåter og ymse knottemagi for andre artister. 
9, Høibergs første fullengder, forlenger og foredler estetikken: 
Den storslåtte, romantiske og eksentriske tapningen av elektronika og r&b får her et enda større vingespenn, med kroppslighet og melankoli i hvert sitt hjørne av den soniske bokseringen. 

Den MØ-gjestede, marimbakyssede "9 (After Coachella)" oppsummerer tematikken slik: 
"I like the way your body movin'/ I like the way you spread confusion/ I like the way my heart is blooming/ on and on, you'll never be mine". 
Denne spenningen mellom kåthet og tristesse speiles i musikken, som på kort varsel beveger seg fra allsangbar pop til et kantete og øde beatlandskap. 

Singlene "Wild Love" (med The Weeknd og Francis & The Lights) og "Trust Nobody" (sunget av Selena Gomez og Tory Lanez) står fjellstøtt i helheten, men enda større inntrykk gjør den Ty Dolla $ign-drevne og seigt digge "Infinite Stripes", som sammen med delikate og boblende "Victoria's Veil" og "Europa Pools" skal få kjørt seg hardt i solsteika denne våren. 

Cashmere 
Cat er ikke bare lyden av akkurat nå, men samtidig noe helt for seg selv – i verdensklasse innenfor en utvidet popsjanger han selv i stor grad har vært med på å forme. 
Man blir reint stolt. 
