Restaurantanmeldelsen:Livet er herlig på Solsiden 

Fisk- og skalldyrrestauranten ved Festningen skinner ennå, 23 år etter starten. 

– 
Nå er sommeren her! 
For meg er det sesongstart når Solsiden åpner, sier Spisevennen og ser ut over fjorden der hvite seil dupper i solgangsbrisen. 
Det er også noen godt ettermiddagsbrisne herrer på bordet bak oss, der noen forretningsfolk avslutter skalldyrfatorgien med «kaffe amok». 

– 
De har nok vært her fra åpningstid, hvisker Bordvenninnen. 

Solsiden har holdt det gående siden 1994, men skulle det være fullt inne i det gamle havneskuret, kan man sitte på uteplassen der det serveres en noe forenklet meny. 

Skalldyr og hvitvin 

Vi sitter ringside med flott sjøutsikt og full meny, som byr på mange kjente og kjære retter ved siden av skalldyrfatet, som åpenbart er storselgeren her sett ut fra hvor mange fat som blir båret rundt til bordene av målbevisste servitører. 

– 
Jeg synes jeg drar kjensel på noen av dem, sier Spisevennen. 
– Det ser ut til at det er en blanding av en fast stab og nyansatte, der de ferske tar over etter at veteranene har tatt imot bestillingene. 

Vår servitør er både oppmerksom, engasjert og kunnskapsrik, og svarer på alskens spørsmål fra nysgjerrige norske og utenlandske gjester. 

Vi skjønner at skalldyrfatet for det meste består av langreist sjømat, så vi bestemmer oss for å holde oss til fisk isteden. 

Vinkartet byr på alt fra glass til magnumflasker. 
Flaskene starter rundt femhundrelappen og går opp til et par tusen. 
Servitøren anbefalte oss å begynne med et glass av husets egen Chablis, Cuvée Solsiden fra La Chablisienne, som man også kan få i magnumflaske. 
Vi har imidlertid tenkt oss noe mindre drikke til maten, og blir tipset om en flaske Mersault til våre for- og hovedretter: Laks, breiflabb og piggvar. 

Kald start 

Rett før forrettene kommer, smaker vi på burgunderen, som er blitt dekantert. 

– Fantastisk, sier Spisevennen. 
– Et hint av smør, men også med en god syre som vil stå bra til fisken, mener han. 

Vi har bestemt oss for å dele på forrettene, som er potet og dillsuppe og lettrøkt laks med laksetartar med små chips, grønt og tynne reddikflak. 

– Suppen er knapt nok lunken. 
Den må ha stått og ventet, sier Bordvenninnen. 
– De røkte rekene piffer opp, men jeg hadde helst fått den servert varm. 

Spisevennen er godt fornøyd med den lettrøkte laksen og tartaren, så jeg får bare noen bitte små smakebiter av forretten. 
Men det går bra å svelge skuffelsen med en slurk Mersault i solskinnet. 

Fast, fin fisk 

Bordvenninnen har bedt om grillet laks, mens jeg har satset på breiflabb. 
Spisevennen har bestemt seg for en klassiker: 
Piggvar med potetpuré og hummersaus. 

Laksen har fått en sprø, nydelig stekeflate, og kommer med nypoteter, en kremet hollandaise, grønn asparges og en salsa på tørkede tomater som gir retten en lett sødme. 
To tynne, fine stykker piggvar kroer seg på toppen av en fyldig potetpuré tilsmakt med pepperrot, asparges, bønner og gulrot skåret i små biter og med en overraskende luftig hummersaus. 

Breiflabben har fått akkurat lang nok tid i pannen slik at fiskekjøttet har fin spenst og konsistens. 
Ved siden har jeg fått pastavarianten risoni med blåskjell som er overstrødd med grønt. 
Reker, små biter blekksprut og en estragonvinaigrette gir smaksbildet en ekstra piff. 

– 
På tross av at dette er en sesongrestaurant, klarer Solsiden å holde et jevnt høyt nivå år etter år, sier Spisevennen. 

Lekker avslutning 

På tross av store porsjoner har vi spart plass til dessert. 
Spisevennen husker ostekaken fra i fjor, og vil sjekke om den ennå holder mål, mens Bordvenninnen har fått øye på mandelkake med lakris, bringebær og lakris-is. 
Jeg prøver lykken med en ostetallerken. 

Osten er heldigvis noenlunde temperert. 
Det har vært mange spisesteders akilleshæl; at osten kommer rett fra kjøleskapet og er kald og smakløs. 
Compté, taleggio, chèvre og blåmuggost har fått følge av tomat- og eplekompott og grovt brød, og glir ned sammen med de siste dråpene vin. 

Bordvenninnen er begeistret for sin kake, der lakrisen gir den ellers tunge kaken et løft, mens Spisevennen skryter av den luftige ostekaken: 

– 
Jeg har fått det jeg forventet. 
Solsiden leverer i år igjen. 

3500 kroner for en treretter for tre med vin er ikke gi-bort-pris, men i Solsidens tilfelle betaler man vel ekstra for den sjønære beliggenheten. 

– Kall det soltillegg, sier Bordvenninnen og ser bort på Aker brygge. 
Der er skyggene blitt lange. 

Andre gode fisk- og skalldyrrestauranter 

Mares: 
Nydelig sjømat på Frogner 

Fjord: 
Fisk og skalldyr i toppklasse 

Tjuvholmen sjømagasin: 
Fisketempel ved kaikanten 

Skur 33: 
Italiensk sjømat like ved Solsiden 

Fiskeriet: 
Enkelt, men godt på Youngstorget 
