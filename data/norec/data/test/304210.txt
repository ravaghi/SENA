Fifty Shades of Tone
Tone Damli sliter med troverdigheten i sitt bondage-flørtende comeback. 

ANMELDELSE: 
Med «sanger» som første beskrivelse på Wikipedia, kreves det etterhvert at man lever opp til nettopp det. 
Varemerket Tone Damli har dukket opp i rampelyset for mye rart de seneste årene, men akkurat musikken kan ikke sies å ha vært hovedfokus på en god stund. 

Vi er godt oppdatert på både familieforøkning, millionvillaen i Bærum og et avsluttet Betsson-samarbeid. 

Joda, så var det vel noe «nye Spice Girls»-greier på gang hos Allsang på Grensen i fjor sommer, men akkurat det tror jeg ingen vil at vi skal snakke noe mer om. 

Faktisk må vi helt tilbake til 2014 for Damlis seneste utgivelse - da i form av hennes prektige og fagre pengeku av et høytidsalbum, «Di første jul». 
En passende rolle for hele Norges Tone, som på den tiden akkurat hadde blitt mor til lille Billie, og leverte det som på mange måter var soundtracket til en bildeperfekt og snøhvit norsk blogg-jul. 

Det blir derfor fristende å trekke paralleller til en ikke helt ukjent husmorsporno, når hun denne uken lanserer comeback-singelen «Pinnacle» sammen med et oppdatert «sexy-image». 

«Tie me up, cause I need to feel release / Tie me up, and then throw away the keys,» synger Tone utfordrende over en skummel og pulserende synth, og gjør det klart at hun har entret et nytt kapittel - fritt for ammetåke, hjemmekvelder foran TV-en og forventninger om trygge poplåter for de tusen hjem. 

Dessverre føles det tamme forsøket like troverdig som kjemien mellom Dakota Johnson og Jamie Dornan, der den folkekjære sangeren gjør sitt beste for å tre inn i rollen som bondage-leflende forførerinne. 

Selv stemmen bærer preg av å være ukomfortabel i en musikalsk verden hun ikke helt tilhører. 

«Pinnacle» blir dermed et eksempel på hvor feil det ofte blir når man prøver å gjenskape et kredibelt og alternativt sound (Det er nesten så en hører David Eriksen rope «Finn ut hva disse kidsa liker nå om dagen da!» i bakgrunnen) uten andre ambisjoner enn å virke edgy. 

Og akkurat det gjennomskues veldig fort. 
