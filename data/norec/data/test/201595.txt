TEST:Peugeot 308 GTI 

270 hester pur moro! 

Dette er et bøllefrø. 
Et av de som slipper unna med det. 
Peugeot 308 GTI sklir unna med de svarte stripene i asfalten, den drøye forbikjøringa og den høye farten. 

Den kan stå og knitre av glovarme bremser og røde eksosmanifolder, men de fleste går rett forbi den uten å fortrekke en mine. 
Sinnataggen har nemlig pen skjorte med V-genser uttapå. 

GTI-detaljer 

Det er bare de mest oppmerksomme som ser snøballen i votten; i form av hissig camber på forhjulene, slissede skiver bak store røde kalipere, 19 tommer på vinterhjulene og de to pottene som er tettere integrert mot fangeren enn på noen annen bil jeg har sett. 

Men stort sett er den helt lik en hvilken som helst 308 utvendig, hvilket ikke er noe dårlig skussmål. 

Inni får du litt mer trivsel for pengene. 
Kledelige skinndetaljer med rød søm på instrumentpanel og dørsider. 
Skinnratt med rettesnor på toppen av rattet, en iskald girkule, aluminiumspedaler og et sportssete… med massasje. 
WHAT? 

En dårlig idé 

Dette er ikke noen dekaltrimmet utstyrsversjon. 
Hissigproppen er satt opp for å kjøre grisefort på tørr asfalt. 
Forhjulstrekk med mye effekt er i grunn den dårligste idéen av tre mulige. 

Man må kurere understyring, riving i rattet, mangel på retningsstabilitet og det faktum at effekten skal ned i asfalten og skape fremdrift, samtidig som det samme grepet skal stå for det meste av oppbremsing og retningsendringer. 

Ikke så mange i Norge har fått med seg at de franske bilprodusentene er ganske hissige på grøten når det gjelder slike biler. 
Renault har kanskje flest råskinn på samvittigheten de siste årene med sine Sport, Cup og RS-modeller. 

Peugeot vil ikke være noe dårligere med den tilsynelatende anonyme 308 GTI. 
I motsetning til konkurrentene, finner du bare en 1,6-liter. 
Men den gir deg en på tygga med sine 270 hester. 
Ja du leste riktig: 
270! 
Blir det litt for mye for deg, kan du nøye deg med 308 GT. 

Honda Civic R får 310 hester. 
Det kan bli en alvorlig konkurrent. 
Vi har kjørt den. 

Du får ikke utdelt alt fra tomgang, men fra 3.000 omdreininger skyver det bedre og bedre opp til 6.000, der den henter ut alt. 
Den vesle motoren klemmer ut ganske imponerende 330 
Nm på 1.900 omdreininger. 
Alt overføres til framhjula via en lettsjaltet 6-trinns girkasse. 

Sportslig oppsett 

Dette er GTI i ordets rette forstand. 
Bilen er pinne stiv, men den kler det. 
Du spretter spenstig bortover veien, og den gode gamle GTI-følelsen man har langt der inne fra ungdommen, popper opp igjen. 
Ikke nok med det. 
Peugeot har tydeligvis bestemt seg for at det ikke skal finnes et snev av understyring, for her skjer det ting når du endrer retning. 

Knivskarp er kanskje ikke ordet, men det er ikke store bevegelsene som skal til, og inntrykket er presist og gøyalt. 
Her har for eksempel Mini noe å lære. 

Vi hadde den tvilsomme gleden å ha bilen i den verste kuldeperioden hittil i år. 
Det betød varierende føre men generelt alt for lite grep. 
De få følingene med bar asfalt viser overbevisende akselerasjoner. 
Vi har kjørt den på sommerføre også. 
Få mer detaljer om bilen der. 

Torsensperre på forakselen sørger for skikkelig med grep og den hjelper deg inn i svingene. 
Merkelig nok drar den ikke noe som helst i rattet ved full akselerasjon heller, til tross for mye effekt og ganske så brede 235/35-19. 
Imponerende. 

Ekvipasjen er notorisk overstyrt. 
En artig fordel på sommerføre, men i overkant skummelt ved retningsforandringer på glatta. 
Det skal ikke mer til enn en forbikjøring med oppslipp på vei inn i feltet igjen før du føler at hekken er litt vel mye med. 
Den liker best gassing. 

Jeg føler jeg sitter litt oppå bilen, ikke i, i motsetning til f.eks rollemodell Golf. 
Bare uker før hadde jeg gleden av å kjøre både Golf R og en Golf GTI som var trimmet og skulle ha rundt 280 hester. 
Sistnevnte slet også med grepet, naturlig nok, siden den har et større motorvolum og ta av også, men seansen med å holde den på veien var ikke like involverende. 

Sitter dårlig 

Det som skuffer mest er sittestillingen. 
Pedalene sitter for nær, rattet for langt unna og for langt ned. 
Man sitter som en krokrygget Gollum når man skal kjøre fort og kontrollert. 
Man trenger faktisk massasjen i setene. 
Bare synd den ikke tar i noe særlig. 
Det er knapt nok så man kjenner det kiler litt i ryggen. 

Praktisk 

Forøvrig er den som enhver 308; fire dører, trangt baksete, ok bagasjerom og få knapper. 
Det meste må gjøres via skjermen. 
Den finnes det en del negativt å si om, blant annet håndteringen av radioen. 

Vi hadde den tvilsomme gleden å teste skiluka noen ganger i løpet av testperioden. 
Den er det høyeste punktet for skiene og anleggsflaten er glatt hardplast. 
Skiene ligger på vippen, sklir hele tiden og skrangler. 

Andre irritasjonsmomenter er alarmen som utløses når dører står oppe og setebeltene er av. 
I det hele tatt varsles det for det aller meste i Peugeot. 
Ganske kjedelig, i en ellers bra atmosfære. 

Dyrere enn konkurrentene 

GTI koster noen kroner, nærmere bestemt 492.000. 
Det er mer enn både Golf GTI og Ford Focus ST, men så skilter de også «bare» med 230 og 250 hester. 

For pengene får du søkke og snøre av standardutstyr. 
Vår bil har ekstrautstyr som alarm, panorama glasstak, ryggekamera, bedre stereoanlegg og perlemor. 
Ingenting av det er nødvendig, men koster til gjengjeld bare 24.000 kroner ekstra. 

Dette er GTI i ordets rette forstand, og for de som liker det, bør ikke prisen skremme. 
