Anmeldelse:Kristian Kristensens debutalbum er fylt til bristepunktet av store følelser 

Tidvis slitsomt, men også mye fint. 

Kristian Kristensen dukket opp som deltager i The Voice tilbake i 2013. 
To år senere ble han årets Urørt hos P3. 
Nok til å sette ham på kartet og gi ham kontrakt med Warner. 
Siden har han sluppet en rekke singler samt en EP som har samlet noen millioner strømminger på diverse plattformer. 

Nå har sangeren funnet inspirasjon hjemme i Harstad, og debutalbumet er klart. 

Har funnet sin sound 

Musikken bygger videre på uttrykket Kristensen har etablert. 
Fine, svevende låter med svære lydbilder hvor akustiske instrumenter settes opp mot elektroniske detaljer. 
Livsbejaende pop, med innslag av gospel og soul. 

Hovedingrediensen er naturlig nok hans følsomme falsett. 
Stemmen bærer godt og vokalmelodiene maner frem stemninger som underbygger de bombastiske arrangementene. 
Tekstene dreier seg rundt kjærligheten og livet og rettes ofte mot et nærmest mytisk «du». 

Med låter som «Bare holde dæ» og «Du ga mæ viljestyrke» viser sangeren en medrivende entusiasme. 
Her veksles det mellom dempede vers og megalomane refreng som hadde passet godt i siste scene av en amerikansk ungdomsfilm. 
Fyren har tydelig funnet et uttrykk han trives med. 

Overdosering 

Til tider kan det bli litt mye av det gode. 
Kristensen holder sjelden igjen, og noe av materialet oppleves som i overkant svulstig. 
Noen passasjer kunne med fordel blitt tonet ned for å gi musikken mer dynamikk. 

Platen har et gjennomført uttrykk det er lett å drømme seg bort i, men maksimalismen i produksjonen og overdosene av mektige følelser gjør at deler av materialet lyde vel likt. 
At albumet er nesten en time langt, hjelper ikke i så måte. 

Samtidig er det mye fint her. 
Med «Soloppgang» roes ting ned, og vi får høre at Kristensen også mestrer et mer avmålt uttrykk drevet av gitarklimpring og florlette strykere. 
Tittelkuttet treffer også godt med tung synth og heftige vokaleffekter. 

Tidvis blir det grandiost og litt slitsomt. 
Allikevel spår jeg at flere av låtene her blir en del av sommerens soundtrack for mange. 
