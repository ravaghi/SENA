Varm puls
På sin ferske singel skrur Hjerteslag opp kontrasten i lydbildet og får frem varmere toner. 
Resultatet står til karrierebeste. 

Da bergensbandet gjorde seg bemerket i 2014 med singlene "Høyblokk" og "Papirsvaner", var det som å høre en elegant sammenføyning av noen av asfaltrealitetens største galleonsfigurer. 
Broder Daniel, Echo & The Bunnymen og Håkan Hellström lusket rundt i bevisstheten og ble gitt et gråmelert, vestlandsk liv på den absolutt godkjente debutplaten Møhlenpris Motell i 2015. 

Over et år har gått, og på "Sang til Sonja" har de ivaretatt det som gjorde dem så lett å like i utgangspunktet, nemlig de store melodiene og en type hudløs allsanginvitasjon som vi må nettopp til Göteborg for å finne maken til. 
Samtidig sprekker skylaget opp, og det skinnende refrenget er blant de mest inviterende hookene både dette bandet og den vestlandske altrocken har hatt, ihvertfall siden Fjorden Baby!s stadionhymne "Himmelen". 

I større grad enn tidligere finner vi nå en kvintett som er villig til å slippe til farger i lydbildet. 
Varme synther og flunkende gitarlyder nyanserer Eideviks nære, klanginnbundne røst, og resultatet har en umiddelbar, romantisk appell som kan komme til å bli Hjerteslags store gjennombruddssingel. 

Er den snarlik deler av "When We Were Winning"? 
Absolutt. 
Aner man hint av "Love Will Tear Us Apart" i gitarlinjene? 
Slett ikke utenkelig, men originalitet har aldri vært det jeg har kommet til dette bandet for. 
Derimot snakker vi renskåren rockeufori som setter store forventinger til det kommende andrealbumet. 
Frem til den tid kommer koser jeg meg glugg ihjel med disse knallsterke fem minuttene. 
