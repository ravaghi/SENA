Tapas for alle
Escalón i Veiten serverer klassiske smaker og bestselgere som alle kan kjenne igjen. 
Du vil ikke bli skuffet, men heller ikke overveldet. 

På vei opp gaten til Escalón i Veiten krysser jeg Torgallmenningen, som koker i ettermiddagsrushet. 
Jeg ser Logen Teater på venstre side, og traver opp forbi Ole Bull Scene. 
Rett frem ligger Den Nationale Scene. 

Escalón har perfekt beliggenhet for en matbit like før forestilling, eller et glass rett etter. 
Og her vil alle finne noe å spise. 

Menyen er bygget på gjenkjennelige klassikere, og restauranten har en av de mest allergivennlige menyene jeg har sett. 
På nettsidene kan du huke av for hva du er allergisk mot og se hvilke valg restauranten har for deg. 

Hadde du blitt med meg opp trappene og inn dørene på den fargerike tapasbaren, ville du fått servert et luftig brød med hvitløksmajones og en av stedets signaturdrinker til å begynne med. 
Rasberry Cava er et glass tørr musserende vin med likør og frysetørket bringebær. 

Dette er starten på en tapasservering med forsiktige smaker, en stil småretten Bacalao fresca ala placha er et godt eksempel på. 
Tre små stykker usaltet, grillet torsk svømmer i tomatsaus med kapers og bladpersille. 
Du trenger tre slike småretter for å bli mett. 

Servicen er av den typen som får deg til å slappe helt av fra første stund. 
Servitøren viser meg det reserverte bordet ved vinduet og legger igjen menyene i samme vending. 
Hun er raskt tilbake for å ta drikkebestilling, og informerer om at de ikke har blåskjell i dag fordi kjøkkenet ikke har fått tak i den råvarekvaliteten de ville ha. 

Hun svarer selvsikkert på spørsmål om menyen og maten, før hun suser videre til et seksmannsbord på jobbmiddag, og sjekker inn med kjæresteparet i hjørnet. 

Tre av rettene som servitøren anbefaler står ikke på menyen, men på tavlen over sofabåsene. 
Grillet blekksprut med bakt paprika og basilikumspesto er en av dem, og det første fatet som blir tomt. 

Hverken tekstur eller smak sladrer om at blekkspruten leveres frossen. 
Dette er en delikat rett, som ville vært enda bedre uten pesto. 

Nasjonalretten tortilla española, en klassisk potetomelett, og asparges surret i serranoskinke, står også på tavlen, men disse to er ikke like spennende som andre alternativer på hovedmenyen. 

En salat laget på spenstig asparges, aspargesbønner, manchego og granateple, er en av de nyeste rettene. 
Kjøkkenet har glemt mandlene som skulle vært på, men de er ikke savnet. 

Dette er en lett og sommerlig rett, skapt for spanske solskinnsdager og frisk hvitvin. 
Så snart temperaturene kryper oppover kommer jeg tilbake for mer. 

Denne retten passer utmerket sammen med det grillede nakkekjøttet fra iberisk gris, med pepper og grillet sitron. 
Kjøttet er rosa, saftig og har rik smak fra fettet. 

Hovedforskjellen mellom denne Escalón-avdelingen og den originale ved Fløibanen er at denne er mye større. 
I Veiten har også restauranten uteservering og en større baravdeling, med et fint gin-utvalg og sympatiske priser. 

Det er også noen forskjeller i utvalget av fiskeretter. 
Blåbærgravet kveite får du bare her. 
Pene blå kveiteskiver har en interessant smak der blåbærsødmen legger seg som en hinne rundt fiskesmaken. 

Også denne retten ville vært bedre dersom kjøkkenet fortsatte å dyrke de rene linjene som går igjen på store deler av menyen. 
Sellerirotpuréen tar mye av fokuset. 

Escalón holder seg til trygge klassikere. 
Det understreker også dessertutvalget, med sjokoladefondant, pana cotta og crema catalana. 
Sjokoladefondanten mangler den rike, kraftige smaken som har gitt retten sitt gode rykte. 
Den serveres generisk med jordbærsaus og kjøpt vaniljeis. 

Den samme jordbærsausen dekker også pana cottaen med sitron og mye gelatin. 
Vil du ha en dessert du kommer til å huske, gå for husets bløte crema catalana. 
Eller rykk tilbake til smårettene og bestill en grillet chevre med honning og valnøtter. 
Det vil du ikke angre på. 

Sirkus Escalón har byttet navn til Escalón. 
Ellers har det ikke skjedd store endringer i Veiten de siste årene. 
Flere av rettene har stått på menyen i årevis. 
Restaurantklyngen som har servert tapas i Bergen i over 20 år leverer trygge smaker designet for å nå bredt, men vil du utfordres må du søke lykken et annet sted. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
