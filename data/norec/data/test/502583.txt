«The Handmaid’s Tale» er fremdeles skremmende aktuell
Tredje sesong er sterk og dyster og like tung å se som forventet. 

De første episodene i sesong tre av «Handmaid’s Tale» gir vondt i magen og tårer i øynene. 

Flere replikker og visuelle bilder treffer så hardt at jeg blir kvalm og sint over at en serie som denne kan være så aktuell. 

Den litt ujevne og repetitive andresesongen endte med at June (Elisabeth Moss) sendte datteren Nichole på rømmen med Emily (Alexis Bledel). 

June selv klarte ikke å reise fra sin andre datter, Hannah, og valgte å bli i Gilead. 

Trailere og forhåndsomtale har gjort det tydelig at denne sesongen skal handle om motstandskampen. 

Kvinnene i Gilead har fått mer enn nok. 
June, med flere, har nådd et punkt hvor risikoen de er villige til å ta er større enn før. 
Det byr på spennende konfrontasjoner og virkelig nervepirrende nære på-situasjoner. 

Elisabeth Moss fortsetter sin sterke prestasjon som June. 
Det finnes stadig nye nyanser av sorg, frykt, mot og styrke i de mange nærbildene av ansiktet hennes. 

De hjerteskjærende, vonde situasjonene vil ingen ende ta. 
Likevel vokser June, hun kan ikke annet om hun vil overleve. 
Med henne vokser også Moss’ prestasjon. 

Mot slutten av sesong to begynte Serena Joy (Yvonne Strahovski) å se Gilead med nye øyne. 

Etter tapet av det hun anser som sitt barn, er det vanskelig ikke å føle med henne. 
Men kan vi synes synd på henne? 
Skal vi nå heie på henne, etter alt det grusomme hun har tatt del i? 

Bradley Whitfords Commander Lawrence er en tankevekkende, uforutsigbar karakter. 
Han ble introdusert som hjernen bak koloniene, men var også den som hjalp Emily å rømme. 
Har han noe godt i seg, eller er han bare gal? 

Whitford leverer flere replikker som får meg til å grøsse. 
Måten han snakker om kvinner på er som tatt ut av hatefulle kommentarfelt på nettet. 
At jeg har hørt liknende meninger før, gjentatte ganger, gjør ham desto mer ubehagelig. 

Jeg skulle ønske disse utsagnene, og bildene vi får se av flyktninger i bur, er urealistiske. 
Slik er det ikke. 

I en av sine sterke voiceover-monologer sier June: 
«There was a time when women were able to choose». 

I Gilead er kvinner fratatt absolutt alle muligheter til å velge. 
Men å høre dette i en tid hvor stadig færre amerikanske kvinner får velge over egne kropper, hvor kvinner verden over må kjempe for retten til å ta trygge aborter, provoserer grenseløst. 

Den sterke handlingen til tross, det er enkelte ting som skurrer. 
Enkelte av serieuniversets regler blir bøyd og brutt. 

June slipper unna med mye som garantert hadde fått henne drept i første sesong. 
Men det glemmes fort, for i neste øyeblikk er jeg illsint og engasjert igjen. 

«The Handmaid’s Tale» fortsetter å være en medrivende, spennende og visuelt slående serie, som ennå er skremmende aktuell. 
