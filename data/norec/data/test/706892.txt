Sanger som gir deg lyst til å rope i gatene
Et nytt navn i rekken av svenske garasjerockere med popteft. 

Raring: 
«Mamma» (Luftslott/Border) 

Befriande omodern rock, er hvordan bandet Raring beskriver seg selv. 

Kvartetten Rasmus Winblad, Anton Nyström, Elin Sundström og Jakob Westerlund holder hva de lover. 
Rocken er så avgjort befriende deilig. 

Dessuten er de kanskje mer moderne enn de vedgår. 
Unge gitarband har begynt å røre på seg i New York, London og Dublin, og definitivt også i Luleå. 
I dette tilfellet har gjengen flyttet sørover til Göteborg, fra en musikkby til en annen. 

Dette er klassisk garasjepop som kan måle seg med det meste i Sverige. 
Plateselskapet er Luftslott, et kvalitetsstempel i seg selv. 

Raring gir oss et gjennomført bra debutalbum, der det fungerer like bra enten det er drivende stonesrock i «Tillfällig fördrivelse», en allsangballade som «Aldrig mer tillbaka» eller den nye singlen «Jeansjacka». 

Dette er sanger som gir deg lyst til å rope i gatene, uansett hvor gammel du er. 
I det minste skal det spilles høyt. 

Beste spor: 
«Tillfällig fördrivelse», «Aldrig mer tillbaka», «Du sover», «Barren och dimman», «Jeansjacka». 
