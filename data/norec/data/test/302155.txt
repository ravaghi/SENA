Stemningsfylte innblikk i fellesrom og egne rom
Nært og svært 

MUSIKKTEATER: 
I en gård i en gate i en by som heter Bergen bor Bjørn Willberg Andersen. 
Det har han gjort i mer enn femti år. 

Nå har han skrevet teatertekst og melodier fra gården sin, i bydelen Møhlenpris, og han spiller selv rollen som gårdens vaktmester, en allestedsnærværende, nær allvitende observatør. 

Det er altså snakk om en spesifikk bygård, men det kunne vært mange bygårder, i Bergen og annetsteds. 

Ordinært og ekstraordinært 

I oppgangen, og i leilighetene den leder til, lever vanlige mennesker vanlige og samtidig ekstraordinære liv. 
De befinner seg i ulike livsfaser. 
I kostymer og rekvisitter knyttes de opp mot forskjellige tiår fra Andersens liv, med start i 1950-tallet - han er født i 1959 - og fortsettelse fram til i dag. 

Alle har de sine vansker, sine håp og sine drømmer. 
Noen av drømmene er allerede knuste, noen går i oppfyllelse, noen gis opp. 
Personene lever dessuten, konkret og metaforisk, simultant i en nåtid og i ulike faser av sin fortid, kanskje også framtid. 

Sentrale livshendelser, begynnelser og avslutninger, pardannelser og brudd, sykdom og sorg, graviditet og alderdom, settes opp mot langvarige kriser, som alkoholisme og hjemmevold, og mot hverdagslige, gjentatte rutiner, sikringer som går, trapper som må vaskes, fester som skal feires, handleposer som skal bæres. 

På denne måten blir «Engler over Møhlenpris» både en tidsreise gjennom faser og et tverrsnitt av et nå. 
På begge plan er forestillingen en stemningsfylt, nær og følsomt skildret anerkjennelse av livets epoker. 

Skiller og forbinder 

Sangene, i tekst og toner, både forbinder og skiller bygårdens beboere. 
Temaer som gjentas og temaer som byttes ut viser hvor mye disse menneskene har felles, og hvor mye de ikke deler. 
Også i sangene ligger tidsmarkører fra de ulike tiårene, igjen, både en løsrivelse fra og en forankring i tid som går. 

Hva som skiller og hva som samler folk er også tematisk et gjennomgangsmotiv i «Engler over Møhlenpris»: 
Hvor godt naboene egentlig kjenner hverandre, hva de ser og hva de later som de ikke ser. 

I Bård Lie Thorbjørnsens scenografi består bygården av ett stort fellesrom på gulvplan, et rom som har rollen som ulike rom i ulike leiligheter, omgitt av trapper, avsatser og dører til de enkelte leilighetene. 
Skifter av tekstiler og møbler signaliserer skifter i tid og sted. 

Anmeldelsen er skrevet med grunnlag i generalprøven. 
