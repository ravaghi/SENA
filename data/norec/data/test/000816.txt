Dead Rising 3
Blodig våpenfest i zombieapokalypsen. 

Hvordan ville du klart deg om du plutselig befant deg midt i et enormt zombieutbrudd? 
Ville du gitt opp og blitt en av dem, flyktet til skogen og overlevd i ødemarken, eller hadde du tatt opp kampen? 
Bilmekanikeren Nick Ramos velger i Dead Rising 3 det sistnevnte. 

Og når Nick først velger å ta opp kampen, så gjør han det på en mest mulig effektiv måte. 
Dead Rising 3 er best når du svinger motorsagen og deler et av monstrene i to – og etter hvert som han lærer nye triks er det utfordrende på alle de riktige måtene å bruke dem best mulig. 

Dagligdagse ting ligger spredd omkring i den store åpne spillverdenen og når som helst kan du styre Nick til å kombinere dem til nye festlige våpen. 
Hele 101 ulike kombinasjoner gir deg mange valgmuligheter som er mye kraftigere enn et vanlig baseballtre eller et maskingevær. 

Ved å for eksempel kombinere en hjelm og en øltønne er det bare å skalle deg gjennom hordene av blodtørstige fiender. 

Men mens spillet gjør svært mye riktig for å skape en god kampopplevelse er det åpenbart at både figurene, fortellingen og oppdragene mangler de samme kjennemerkene. 

Meningsløse oppdrag 

Historien holder seg tro mot forgjengerne i Dead Rising-serien, som trass sine underholdende sider aldri fikk «kvalitet» som et stempel. 
Tonnevis av henteoppdrag underbygger spillets evne til å engasjere, og utstrakt bruk av zombieklisjeer gjør det vanskelig å motiveres til videre kamp for overlevelse i den fiktive byen Los Perdidos. 

Å gi spillere muligheten til å leke seg i en stor åpen verden fordrer også at områdene ikke føles tomme eller meningsløse. 
Det holder rett og slett ikke å bare gi frie tøyler om ikke spillverdenen også føles levende og aktuell. 

Humoren i Dead Rising 3 er ofte på nivå med kjipe highschool-komedier, som i noen tilfeller er helt ok, men når timene passerer blir vitsene like kalde som zombiene du omgir deg med. 

Som et av lanseringsspillene til Xbox One-konsollen er også bruk av Kinect-sensoren innebygd i en begrenset grad. 
Enkle stemmekommandoer kan brukes for å tiltrekke zombier, men også støy i rommet der jeg satt å spilte utløste samme reaksjon. 

Har du ikke vært en trofast tilhenger av spillserien tidligere er det få ting som fester seg i Dead Rising 3. 
Fortellingen er så forglemmelig og oppdragene så lite morsomme (i lengden) at om du ikke finner enorm glede i å skape generell kaos, og slakte endeløse horder med zombier, er det mange andre spill du heller bør bruke tiden på. 
