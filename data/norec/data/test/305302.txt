Anmeldelse:Denne norske debuten vil du ikke gå glipp av! 

Robert Skarsbakk ventet til han ble 38 med å gi ut album. 

ALBUM: 
Det gis ut mer musikk enn noen gang, i hvert fall føles det sånn. 
Mye «bare glir forbi», som Jaa9 og OnklP sang en gang, mens noe kleber seg fast og ikke vil slippe taket. 

Det handler om melodier og ord, musikere og vokal, men også uttrykk, stemning, arrangementer, produksjon og miksing - og selvfølgelig mye mer enn det. 

Solodebut Robert Skarsbakk, eksiltrønder bosatt i Sandefjord, via Fredrikstad, treffer blink på alle punktene. 

I en alder av 38 solodebuterer han med et imponerende album med ti egne låter i americana-sjangeren, som grovt sett kan forklares som en miks av rock og country. 

Albumet lanseres på alle plattformer i dag. 

Hollywood-miks 
Og - han er gått langt for å få det så bra, for eksempel er miksen gjort i Plyrz Studios i Hollywood av Jim Scott - en mann som har vært tekniker og produsert og har mikset storheter som amerikanske Wilco (et av Skarsbakks forbilder) og «rattet» plater for Rolling Stones og Red Hot Chili Peppers («Californication»). 

Og han har fått låtene til Robert Skarsbakk til å låte store! 

Mastringen er gjort i Abbey Road Studios i London, som også er av en viss historisk interesse. 

Montee «Like Everything is OK» er rett og slett den kuleste plata jeg har hørt i denne sjangeren på veldig lenge. 
Og den kommer så overraskende, fordi Skarsbakk er ukjent for de aller fleste - utover de som husker et trondheimsband som het Timothy. 
Det ble med én ep (i 2000). 

Han har skrevet musikk siden den gang, men først i mai i fjor ble det materialisert i form av en plateinnspilling, analogt, hos Kai Andersen i Halden - som har produsert sammen med Skarsbakk. 

Nydelig 
Det er mykt, henrivende, elegant, variert, fengende. 

Stilmessig lander han et sted mellom tidlig Wilco, kanadiske Ron Sexsmith, irske Damien Rice og norske Vidar Vang - for å ta det sånn fra toppen av hodet. 
Vokalen minner dessuten skummelt om Vang, spesielt i åpningen «A Cut Like Ours» - som foruten en lettere «spooky» åpning har nydelig pianoarbeid av Haakon-Marius Pettersen (Montee) og ditto lap steel fra Haldens enfant terrible i faget musikk, Freddy Holm (Henning Kvitnes/Luke Elliott). 

Montee-kollega Marius Simonsen spiller trommer, Rino Johannessen (Dream Police) trakterer bassen, Oslo Strings bidrar vakkert og Skarsbakk sjøl spiller gitar og synger med en stemme som kler dette materialet perfekt. 
Fraseringene er utsøkte. 

Hør bare på tittellåten og «Sound». 

Få ham på radioen! 
Et høydepunkt? 
De også, i liket med de aller fleste låtene på dette albumet. 
Få ham på radioen snarest! 

Begynn med fengende «Doesn't Matter Anymore» og «Overload», såre «Purple Coloured Shades» og nevnte «A Cut Like Ours». 

Tekstene beskriver oppvekst, familieforhold, utfordringer, oppturer og nedturer. 
Dette albumet er definitivt en solid opptur. 
