«The Sisters Brothers»:Uvanlig western 

«The Sisters Brothers» er en amerikanskprodusert western fra Frankrike, og det er ikke det eneste som er uvanlig med filmen. 

På utsiden ser det ut som en vanlig westernfilm om to brødre, Eli og Charlie Sisters (John C. Reilly og Joaquin Phoenix), som er kaldblodige leiemordere for The Commodore (Rutger Hauer). 
Men under den blodige overflaten, er filmen både filosofisk og følelsesladd. 
Brødrene snakker om dype temaer med et usedvanlig pent språk med store og vanskelige ord, som står i dyp kontrast til utseende og livsstilen deres. 

Historien tar oss med på en reise gjennom ville vesten fra Oregon til California midt i det verste gullrushet på 1800-tallet. 
Brødrene jakter på en mann som har funnet opp en formel som gjør det lettere å finne gull, men underveis opplever de en rekke hendelser som endrer måten de tenker og føler på. 

Jacques Audiard er en av Frankrikes fremste regissører. 
For denne filmen vant han Sølvløven for beste regi i Venezia, og den funker på alle plan. 
Fra den autentiske følelsen, tidsriktige koloritten, scenografien og kostymene, til den sorte humoren og de absurde hendelsene. 
I tillegg byr filmen på nydelig foto av Benoît Debie toppet med superbe skuespillerprestasjoner, som gjør dette til en prima filmopplevelse. 
