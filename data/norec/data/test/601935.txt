Solid rockfaglig håndverk
Rocken er visst ikke død allikevel. 
Den har bare flyttet til Kristiansund. 

De pleide å høres ut som Neil Young & Crazy Horse. 
Men kristiansansundsbandet 
El Cuero er med tiden blitt stadig mer utadvendte og melodiske, og på album nummer fem kan de noen ganger minne om Tom Petty, noen ganger om Eagles og noen ganger om andre amerikanske band med stålkontroll på det rockfaglige håndverket. 
Det er ikke dermed sagt at El Cuero opererer på riktig samme nivå. 
Men det er det da sannelig heller ikke mange som gjør. 

Denne gangen treffer sjefskomponist Brynjar Takle Ohr aller best med de mer nedpå, melankolske låtene sine. 
"The Whole Love" er stemningsmettet poprock med myke vers og varmt refreng. 
"Should Have Been Gone" er en langstrakt widescreen-smyger som skapt for den åpne landeveien. 
Og i de tilfellene låtmaterialet ikke fenger like mye, hjelper det at gitarspillet er gjennomgående lekkert og produksjonen skikkelig saftig. 

Alt El Cuero mangler er i grunnen den siste lille dråpen med særpreg. 
Med tanke på hvor mye rockhistorisk ballast de allerede har til felles med Hellbillies: 
Kanskje Brynjar Takle Ohr burde vurdere å skrive tekster på kristiansansundsdialekt til album nummer seks? 
