Restaurantanmeldelsen:Skuffende fra nye Bølgen & Moi 

Bølgen & Moi på Tjuvholmen byr på dårlig mat og snegleservice. 

– 
Få steder slår denne gullrekka i Oslo, sier spisefølget. 
Vi er på vei bortover mot Bølgen & Moi på Tjuvholmen en fin maikveld, og det er stappfullt på alle spisesteder vi passerer. 

Bølgen og Moi ble etablert av Trond Moi og Toraldf Bølgen i 1995, da de tok over Pirutten på Henie Onstad. 
Den solfylte restauranten på Tjuvholmen er ti år gammelt og har holdt stengt i flere måneder for å lage et helt nytt restaurantkonsept. 

Lekkert lokale 

– 
Hva er det som er nytt, undrer spisefølget? 

– 
De har fått et mer åpent kjøkken, ny bar, ny kunst spesialtilpasset av Per Fronth, sofagruppene ute er borte, og det er blitt flere spiseplasser - både ute og inne, opplyser jeg. 
Lokalet er blitt flott, men det er ekstremt trangt mellom bordene, spesielt utendørs hvor servitørene stadig kommer borti stoler og bord når de skal servere gjestene. 

Kjedelig meny 

– 
De skal visstnok satse mer på sjømat, forteller spisefølget. 
La oss prøve et par fiskeretter først og en lammerett av de såkalte sesongerettene. 
Vi har fått to kalde pils i solen og starter med å klage over menyen. 

– 
De fire hovedrettene byr på blåskjell, biff, burger og lysing. 
Ikke verdens mest interessante valg, mener spisefølget. 
Det rare er likevel at de har laget en splitter ny meny, men har verken med vin- eller øltips til maten. 
Det er for dårlig. 

Fint vær - skaff nok folk! 

De tre sesongrettene kommer på bordet samtidig, uten et ord, etter en times ventetid. 
Det er stappfullt ute, og servitørene løper rundt for å dele ut mat, skjenke i vin og ta betalinger. 

– Rart at man ikke har flere folk på jobb når det er så fint vær. 
Dette finværet har jo vært annonsert i en uke, sier spisefølget. 

Det skal bli mye verre. 

– Synd at de har stekt rødspetten for lenge. 
Den er sprø, men for tørr på smak. 
Tilbehøret er godt med masse kapers, meget salte sardiner og brunet smør med nøttesmak, men det blir litt fett, i overkant salt, og de to sylteagurkskivene klarer ikke å friske opp retten nok. 

Lam - sei = 1–0 

Sei er i sesong og passer fint inn under sesongretter, men smaker overraskende lite. 
Fisken i torskefamilien har vanligvis mye smak i seg, men her smaker den ingenting. 
Agurksalaten er frisk og god, og det passer godt med fetaost og en del dill til. 
Tilbehøret av friterte og salte mandler gir et sprøtt innslag i alt det myke, men hever ikke smaken på retten. 

– 
Dette er definitivt den beste retten, skryter spisefølget. 

Lammeterrinen er virkelig god. 
Smaksrikt og saftig lammekjøtt blander seg med smakene av anis fra den saftige, grillede fennikelen og en salt og sødmefull rødvinsglace. 
Røstipotetene er meget saftige og velsmakende og er gratinert i ovnen sammen med den milde, franske geitosten chèvre Valencay, som tilfører en lett syrlig touch. 

Stive vinpriser 

– 
Vi burde ha vært nakne nå, sier spisefølget. 
Solen har nesten forsvunnet, men varmelampen over oss tilfører ekstremt mye varme. 
Her kan man fint sitte i t-skjorte vinterstid, men nå blir det rene badstuen. 

Vi skåler i en frisk og fyldig Charles Smith Eve Chardonnay 2013, men Bølgen & Moi skal tydelivis ha betalt for dyre lokaler og plassering i solen og ganger polprisen med nesten fire! 
Det er stivt, selv her. 

Lang dags ferd mot natt 

– 
Hvor lenge har det vært annonsert at det ble fint vær, spør spisefølget. 

Vi har lenge sett på de stakkars få servitørene på jobb, som halser mellom bordene for å rekke over alt. 
Er det fint vær, vet man at det blir stappfullt ute, men det har tydeligvis ikke Bølgen & Moi tatt hensyn til. 

Det går vinter og vår, men maten vår kommer ikke. 
To timer etter at forrettene er spist, setter servitøren noen oliven på bordet for at vi skal ha noe å tygge på. 
Det blir opplyst av hovedrettene er på vei og deretter holder servitøren seg skjult - sikkert for å unngå klager. 
20 minutter senere ankommer hovedrettene - noen timer for sent. 

Lysning med lysing 

– 
Det er helt utrolig å servere kalde grønnsaker etter at vi har ventet i godt over to timer på hovedrettene, klager spisefølget. 

Lysingen er best. 
Det hvite, milde og magre fiskekjøttet har beholdt saftigheten og dyppes i en sjy med masse smak av estragon. 
For å gi retten noe sødme, ligger fisken på myk og luftig gulrotpure. 
Pommes Anna, lag på lag med potet, er salt, smørfylt og god, men de slappe sukkerertene blir liggende igjen. 

Hanger steak 

Måltidets mest skuffende rett er slakterbiff til 249 kroner. 
Den er delt opp i biter, men dessverre stekt alt for lenge. 
Slakterbiff kalles «hanger steak» på amerikansk, fordi den har godt av å mørnes litt og har en fyldig, rik og god kjøttsmak. 
Den kalles nyretapp på norsk og er ikke blant de møreste stykkene. 
Her er den dessverre blitt veldig tørrstekt og krever ekstra mye tygging. 
Den lille skålen med fyldig og syrlig bearnaise kommer godt med. 
Grønnsakene er også her kalde, både gulrøtter og bønner, men de samme Pommes Anna som til lysingen er gode og saftige. 

– 
De har slått av noe på regningen for å kompensere all ventingen, sier spisefølget og tar en ny bit av den meget gode «Bare sjokolade». 
Den inneholder både brownie, chocolate chip cookie, sjokoladeparfait og varm sjokoladeganache på toppen. 
En mettende og meget søt dessert som hadde blitt enda bedre av en syrlig bringebærcoulis til. 

– Bølgen & Moi har mye å rette på før sommersesongen starter for fullt! 
Nå har de holdt det gående i seks uker etter nyåpning, og da bør ting være på stell. 
Få inn flere servitører, stram opp kjøkkenet og få orden på logistikken. 
Nå er det alt for dårlig! 
Kun en forfinet utgave av Egon. 

Bølgen & Moi 

Adresse: 
Tjuvholmen allé 5. Tlf. 
22441020. 
bolgenogmoi.no 

Hva vi spiste: Lam, sei, rødspette, lysing og biff. 

Hva det koster: 
Sesongretter koster 147–185 kr. Hovedretter 179–249 kr. Skalldyrfat koster 795 kr per person. 

Hvem passer det for: Par, små og store grupper. 
Har hele 220 plasser inne og 350 sitteplasser utendørs. 

Vegetarretter: 
Kun en mozzarellasalat. 

Lydnivå: 
Noe høy musikk utendørs og masse folk gjør at man må heve stemmen en del. 

Innsidetips: 
Gå et annet sted. 

Fantastiske solforhold 

Bra vinliste 

Lekkert lokale 

Miljø: 5 

Meny: 4 

Mat: 
2 

Service: 3 

Verdi for pengene: 
2 

16 av 30 poeng 

Bedre forslag i nærheten: 
