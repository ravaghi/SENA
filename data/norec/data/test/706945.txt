Fin Maijazz-åpning fra Al Di Meola
KONSERTANMELDELSE: 
Blodet kokte kanskje ikke i årene, men Al 
Di Meola vet hvordan man håndterer en gitar. 

Maijazz, Al Di Meola, Stavanger Konserthus, mandag kveld. 
Publikum: 
Cirka 600. 
Spilletid: 1 time 35 minutter. 

Hvis jeg hadde samme kontrollen på økonomien som Al 
Di Meola har på gitaren, hadde jeg vært en rik mann. 
Og hadde jeg hatt samme fingerspitzengefühl med kvinner som han har med strenger, hadde min kone vært en lykkelig kvinne. 
Han er kjent som en teknikker, en virtuos type, en som liker å løpe ut på halsbrekkende turen opp og ned gitaren, og han viser - selvsagt - også denne kvelden at 8–10 timers øving hver dag har gitt hendene et voldsomt tempo, flott presisjon og en følelse med underlaget som få andre. 
Åpningskonserten på Maijazz var god, med en imponerende gitarist. 
Den manglet bare litt...ekstra? 

Han lovet innledningsvis at han skulle spille noe nytt fra sin siste plate, «Opus», noe gammelt og ta en sveip innom sine helter Lennon& McCartney og den argentinske tangomesteren Astor Piazzolla. 
Han holder det han lover. 

Den vel 20 år gamle «Azurra» åpner ballet. 
Flott spilt av Han Sjøl, flankert av italienske Fausto Beccalossi på accordion og den kubanske pianisten Kemuel Roig. 
Sistnevnte kom omtrent rett fra en trippelflygning fra Miami, men han virket opplagt og spillesugen som bare det. 

Nytt, gammelt, brukt, blått 

Trioen spiller seg gjennom store deler av Meolas register. 
Fyrrig latin og flamenco-flørt, jazz, lyriske og romantiske toner og i det hele tatt. 
Noe appellerer til den logiske, melodiske delen av hjernen. 
Andre deler får pulsen til å stige, mens på de friere delene er det bare å lukke øynene, slutte å tenke og bare la det flyte. 
Og ingen kan avslutte en sang med 30 sekunders oppbygging mot klimaks, og en skikkelig TA-DA til slutt som Al Di Meola. 
Gammelt triks, virker hver gang. 

Det denne konserten manglet, var noen flere wow!-øyeblikk. 
De spiller stødig, solid og drar skikkelig til noen ganger, men vi kunne nok tenkt oss enda litt flere konfektbiter. 
Den største applausen, før ekstranumrene, kommer når Piazollas fyrrige og såre tango blir behandlet. 
Da slår det gnister hos alle tre. 
Låtene fra «Opus» kommer, naturlig nok, uten de små orkesterbitene og perkusjonen som er på albumet. 
Like greit, for den mer nakne innpakningen kler materialet godt. 
Meola legger på en del effekter på sin gitar. 
Nylonstrengene blir doblet med lyd fra en elgitar, et grep som fungerer godt lenge, men som blir brukt akkurat litt for mye. 
De trår vannet litt på «Ava's dream sequence lullaby», en lang sak bygget på ideer om vuggesanger til hans datter. 
Så veier de godt opp med friskt solo- og samspill og gode ører for hverandre. 
De de måtte mangle litt av følelser og futt tar de langt på vei igjen i kvalitet og musikalitet. 

LES OGSÅ: 

God start 

Men i det store og det hele er Al Di Meola - igjen - et hyggelig bekjentskap. 
han byr på litt munterhet fra scenen, han briljerer på de områdene han er kjent for å briljere og han høster sin applaus når han spiller «Turquoise» fra albumet «Concequence of Chaos», og legger til at «det er sånn det er i Amerika nå, dessverre». 
Trump-tyn er snart like populært som å stille i Viking-drakt. 

I alle tilfeller, Al Di Meola fikk åpnet Maijazz på en fin måte. 
«Opus» er nok ikke hans skarpeste utgivelse, men mannen gjør på ingen måte skam på sin velfortjente plass i jazzens historiebøker. 
