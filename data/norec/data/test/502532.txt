Denne storsatsingen blir litt for melodramatisk
«Skipet de Zee Ploeg» minner oss om at migrasjon slett ikke er noe nytt. 
Det bergenske fellesskap har vært utsatt for store prøvelser før. 

Det er absolutt på tide at mindre omtalte sider ved migranthistorien løftes frem, slik det gjøres i DNS’ storsatsing «Skipet De Zee Ploeg». 
Vel 600 økonomiske flyktninger trengte vår hjelp i 1817. 

For historien handler alltid om oss, der hvem vi har vært kan gi oss en pekepinn på hvem vi ønsker å være i fremtiden. 

Det Norge vi møter på scenen er et samfunn med mange pulserende forbindelseslinjer til Europa. 

Kanskje mer enn i dag, der allmennheten vet mer om kjendiseri i USA enn om aktuelle politiske forhold i Europa. 

I stykket introduseres vi for karakterer med ulik tro og samfunnssyn, påvirket av internasjonal handel, intellektuelle strømninger, politikk og krig. 

I første akt tegnes forhistorien opp gjennom små scener som veksler mellom Bergen og familien Rieber fra Ebingen sør for Stuttgart. 

Den statiske og monumentale scenografien til Jan Lundberg og Hedvig Ljungar understreker at karakterene lever på samme kontinent, samtidig. 

Det er et godt grep, og det blanke kobbergulvet gir en slags følelse av tidløshet som er effektiv. 

Familien Rieber fremstilles som fromme og naive når de setter sin lit til Vårherre idet de bestemmer seg for å emigrere til Amerika. 

Årsaken er fattigdom, men også frykt for religiøs forfølgelse. 
Målet er Philadelphia. 

Slik skal det som kjent ikke gå. 
I stedet havner de på skipet «De Zee Ploeg». 

Der er mannskapet ledet av Kaptein Manzelmann. 
I Bjørn Willberg Andersens figur er han manifestasjonen av den gudløse misantropi, traumatisert av krigshendelser i Napoleonskrigene. 

Hans sjel kan ikke reddes av kvekerlegen Christian Gottlieb Rieber, spilt av Kristoffer Sagmo Aalberg. 
Stadig utfordres han av kapteinen til å utøve vold, mot sine egne religiøse prinsipper. 

De umenneskelige forholdene på skipet blir skildret med melodramaets språk. 

Det er voldsomt. 
Kanskje litt for voldsomt, da historien i seg selv er voldsom nok. 

Jeg forstår at det er nødvendig å få frem kynismen som kunne ligge i å frakte mennesker over Atlanteren. 
Men her sies det for høyt og for lenge. 

Det som fungerer bedre, er skildringen av det Bergen som venter de skipbrudne. 

Her er det lett å forstå at dette samfunnet ikke er friksjonsfritt. 
Stadsfysikus – eller fylkeslege – Lars Monrad, i Sverre Røssummoens skikkelse, tegnes som en usnobbet og sympatisk pragmatiker. 

Det er i sterk kontrast til magistratpresident Reinholdt Klageberg, spilt av Svein Harry Schöttker-Hauge. 
Han fremstilles som en pretensiøs jåle. 

Han takler ikke at hans kone Abigail, troverdig spilt av Marianne Nielsen, utfordrer hans verdisett som drivkraft i «Det Søsterlige Selskab for Tarvelighet og Husflid». 

Relasjonen mellom disse to er kanskje det som fungerer best. 
Hun maner til ansvar og anstendighet. 

Først kanskje for å opponere mot mannssamfunnet. 
Seinere mer oppriktig. 
Han er mer opptatt av å ta seg ut i sin lille overklasseboble. 

Mellom disse to vi får et av stykkets aller fineste øyeblikk, idet han avviser hennes taktiske tilnærmelser. 
For etterpå blir han stående alene med et blikk som utstråler en sår erkjennelse. 

Slik forklares hans vending til en mer vennlig innstilling overfor de skipbrudne ved stykkes slutt. 

Det er en enorm oppgave DNS har tatt på seg. 
For det skal teateret ha ros. 

Foreløpig er det likevel slik at når det slås på stortrommen, så er lyden litt dump. 
Det kompenseres med et spill som fortsatt er litt for utenpå. 

Men kanskje preges min vurdering av at jeg ikke så lett lar meg gripe av melodramaet som sjanger. 

Som bidrag til den offentlige samtale er forestillingen uansett verdt det. 

Her er min holdning den samme som hos teaterviterne Ragnhild Gjefsen og Ingrid Saltvik Faanes bak supporterbloggen Frontlosjen. 

Man slutter ikke å gå på Brann Stadion selv om favorittlaget ikke alltid vinner. 
Tvert om går man fortsatt på kamp. 

Det er gode muligheter for at jeg velger å se stykket igjen når det spilles for siste gang i oktober. 
