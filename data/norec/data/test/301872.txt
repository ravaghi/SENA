Det nye boybandet fra Stavanger låter «billig»
Realitykameratene Lyse, Salvesen, Fredvang og Mæland albumdebuterer. 

ALBUM: 
Med et navn som Stavangerkameratene er det umulig ikke å få assosiasjoner til «De nye gitarkameratene» - som aldri het det, men var fire artister - Espen Lind, Kurt Nilsen, Alejandro Fuentes og Askil Holm - satt sammen av Jan Fredrik Karlsens management Playroom. 
«Boybandet» oppnådde stor suksess kommersielt, men var aldri elsket av kritikerne. 

Musikk-konkurranser 

Det er fare for at det samme vil ramme det nye «boybandet» fra vest, som har en tilsvarende bakgrunn. 
Glenn Lyse, Kjartan Salvesen, Tommy Fredvang og Ole Alexander Mæland er alle et produkt av musikk-konkurranser på tv (to Idol-vinnere og deltakere i «X-Factor» og «The Voice»). 

I 2015 ble de spurt om å opptre sammen på åpningen av volleyball-VM. 
Navnet fikk de av konferansier Stian Blipp idet de gikk på scenen på sin debutkonsert. 
Fredvang innrømmer at navnet er «halvkleint», og det vitner i hvert fall om sjølironi. 

Billig 

Halvkleine er også noen av låtene som i dag slippes løs på publikum, men de følger i hvert fall med i tida - med tekstlinjer som «Hvis du seie ka du hette, så finn eg deg på nettet». 

Den forholdsvis enkle tittelen «Vil du shalala» sier også mye om hvor «billig» dette opplegget er. 
Debuten består av åtte låter pluss en akustisk versjon av «Bare så du vett det» helt til slutt - med fire stemmer og piano som eneste instrument. 
Ikke overraskende er dette albumets beste spor, mens de øvrige låtene framstår overprodusert. 
Her er det mulig å få med seg teksten også. 

«Vekk meg opp» er Stavangerversjonen av Aviciis megahit «Wake Me Up». 

Musikalsk er kvartetten litt vanskelig å plassere. 
Stilen er litt «kvasi», med elementer av rock, pop og EDM, med en liten tur innom spagettiwestern («Du lure ikkje meg»). 
Den avsluttets med latter, så her er det i hvert fall løs snipp. 

Oppvarmere for Mods 

Lybildet framstår som «kunstig». 
Det er fengende, men låtene - og tekstene - er ikke mye å skryte av. 
Men de synger i hvert fall på dialekt, det skal de ha. 

16. og 17. juni får Stavangerkameratene vist seg fram for et stort publikum når de sammen med en rekke andre lokale artister varmer opp for de lokale superheltene Mods på Viking stadion. 
En lang turné blir det også. 

Disse guttene er allerede streamet flere millioner ganger. 
Men med fare for å virke kvalmende Oslo-arrogant: 
Musikalsk er dette omtrent like interessant som Mods i sin tid var utenfor Sør- og Vestlandet. 
