Trenger en identitet
Ariana Grande ble kjent etter ungdomsserien «Victorious» på Nickelodeon, og ble raskt Amerikas nye yndling. 
Dessverre klarte hun å bli tatt på tape med uttalelsen «I hate America» i en doughnut-butikk for drøye ett år siden, og det amerikanske folket har aldri blitt mer fornærmet. 
Etter to unnskyldnings-videoer og en imponerende imitasjons-opptreden på amerikansk tv, er episoden tilsynelatende tilgitt, og albumet «Dangerous Woman» er klart. 

Grande er helt i starten av sin karriere , men sammenligningen med Mariah Carey er enkel å høre. 
Stemmen fra den lille dama er imponerende kraftfull, og begge er like glad i ornamenteringer. 
Problemet er kanskje å få stemmen hennes til å passe inn i dagens populærmusikken. 

Det er et vidt sprang i sjanger-fusjoner gjennom albumet . 
De mindre heldige av dem er reggae-låten «Side To Side» og hiphop-låten «Let Me Love You» sammen med Lil Wayne. 
På den andre siden finner du nydelige soul-detaljer på «Leave Me Lonely» og spenstige harmoniseringer på «I Don't Care». 
Hit-makeren Max Martin har også hatt en finger med i spillet på det fengende tittelsporet og platas beste låt «Into You». 

Grande leverer til tider på topp , men burde fokusere uttrykket sitt til å bli et like stort varemerke som hestehalen sin. 
