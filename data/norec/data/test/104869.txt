Plateanmeldelse:Ida Maria – «Scandalize My Name» 

Ida Maria Børli Sivertsen har heldigvis overlevd transformasjonen fra helvetet til himmelen. 

«Scandalize My Name» 

For noen år siden ødela hun sin egen internasjonale karriere gjennom en av de drøyeste alkoholtåkene noen norsk artist har opplevd, til hun nå står og synger medmenneskelige spirituals fra Maridalen kirke, tørrlagt og nærmest nyfrelst som menneske, aktiv politiker og nybakt mor. 

«Scandalize My Name» skulle man kanskje tro var selvbiografisk ment - Ida Maria klarte jo i sin tid fint å skandalisere seg selv og navnet sitt. 
Tittelen er dog hentet fra en dokumentarfilm som tar for seg svartelistingen av afroamerikanerne gjennom fire tiår på 1900-tallet, samt en av agitatorene, sangeren og menneskerettsforkjemperen Paul Robesons mest kjente sanger. 

Tematikken er menneskeverd, frihet og håp. 
Dedikert til alle på flukt, og ergo høyaktuell i dag. 
Men er musikken det også? 

Ida Maria løser iallfall oppgaven sin svært bra. 
Fra den hamrende åpningen i «I'm Gonna Tell God All Of My Troubles» via den flotte hymnen «Deep River» til den resignerte dødslengselen i «Fix Me Jesus» bruker hun de fleste valører i stemmen i spennet mellom sinne og fortvilelse. 

Samtidig har det vokst frem en modenhet og sårhet under den bråkjekke kraftnordlendingen fra starten av karrieren. 
Det skulle vel bare mangle, med tanke på alt Ida Maria har gått gjennom, men akkurat denne patinaen gir ytterligere troverdighet til sangene. 

Man kan vise kraft ved å beherske stemmen også, dét har Ida Maria åpenbart lært. 

Et par småting trekker ned: romfølelsen fra Maridalen kirke gjør noen ganger at Ida Marias stemme ikke kommer nær nok. 
Kjetil Bjerkestrands arrangementer er nydelige, men savner noen ganger et større spenn som for eksempel mer av det gospelkraftige koret i «Bear The Burden In The Heat Of The Day». 

Men stemmen til Ida Maria gis raust med plass, og utvalget av spirituals er det bare å bøye seg i hatten for. 
De utgjør en plate som jeg på mange måter skulle ønske at Sivert Høyem hadde spilt inn, etter å ha skapt gåsehudbonanza for seks år siden med «Prisoner Of The Road». 

Men før Sivert finner veien inn i en kirke eller et gospel-studio, klarer jeg meg fint med Ida Maria, veldig fint. 

BESTE LÅT: 
«Down To The River» 
