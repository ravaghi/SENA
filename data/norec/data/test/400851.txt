Restaurantanmeldelsen:Opptur hos Opland 

Biffen er blitt mørere og burgerne bedre, men det er fortsatt mange ting å rette på hos Opland Burger & Steak. 

– 
De ligger utrolig sentralt, men samtidig litt bortgjemt, sier spisefølget. 
Vi er på vei oppover trappen til Opland Burger & Steak på Ø – et av Østbanehallens mange spisesteder. 

Informativ meny 

Ø er blitt et uformelt og trivelig sted å innta en matbit til og fra byen og tilbyr både sushi hos Yo! Sushi, pizza hos Olivia, Royal burgerbar, norsk mat hos Fjøla og italienske klassikere hos Bella Bambina. 

– 
En del lokkes nok opp til 2. etasje i jakten på en stor steak, tror spisefølget. 

Vi blir kjapt vist til et bord og titter på menyen/avisen, som er morsom lesning. 
Her står det informasjon om både Opland Gård utenfor Trondheim, hvor kjøttet kommer fra, om Jospergrillen og burgerbrødet. 

– 
Flott at de skriver en del om de få vinene i vinkartet, men snodig at man ikke anbefaler vin og øl til de ulike rettene. 
Her er jo menyen stort sett lik hele året. 

Hjemmelagde tortillachips 

Opland har lyse og svarte trebord, svarte lamper, noen sofagrupper og en fargerik vegg med «peace, love og steaks» på. 
De flotteste plassene har fin utsikt utover Østbanehallen. 

– 
Da kommer delingsforretten, opplyser servitøren og setter et avlangt fat på bordet med forskjellige småretter. 

De hjemmelagde tortillachipsene er store, sprø og gode, men er dessverre altfor salte. 
Det hjelper å ha på en litt søtlig mangosalsa og en god og tykk guacamole. 
Toscana-skinken er grei på smak og har følge av en vellykket aioli med masse basilikum, ristet brød og litt roccola. 

Mye, salt mat 

Noen biter brie er også med i deleretten, som er mye mat for 198 kroner. 
Langtidskokt svinekjake bader i en BBQ- og ølsaus og er både saftig og velsmakende. 
Hovedinntrykket er likevel at det blir veldig mye salt. 
Man burde byttet ut osten med noen langtidsstekte, søte tomater eller noe mer friskt og syrlig for å balansere. 

Spicy burger 

Vi tester ut to burgere og en steak til hovedrett denne kvelden, og burgerne kommer best ut. 

– Snodig kombinasjon, men smaken er god, sier spisefølget om Spicy Mac & Cheese burgeren. 

Makaronien er kokt for lenge og tilfører ikke burgeren noe spesielt, så man kunne heller utvidet det spicy innslaget. 
Kjøttet er saftig, fint stekt og byr på mye smak med fint smeltet cheddar, en bra mengde jalapeños, en fin dose av chilisausen sriracha, salt chorizo og en søtlig tomatchutney. 
Her balanseres det søte og salte bra. 

Den femte grunnsmak 

Servicen er helt grei denne kvelden, men tilfører ikke måltidet noe løft. 
Da er umamiburgeren hyggeligere. 
Umami er den femte grunnsmaken sammen med salt, surt, søtt og bittert, og både tomater og bacon er eksempler på ingredienser med umamismak. 
Mange mener umami har en kjøttaktig, buljonglignende smak. 

Umamiburgeren er medium stekt, er saftig og velsmakende og toppet med både cheddarost, fint sprø og salt bacon og løkfries, samt knasende sprø salat. 
Sausen har en fin BBQ-smak, og i tillegg serverer Opland en del chipotlemajones – tørket, røkt chili, med passe sting. 

Slappe poteter 

– Mør og saftig steak. 
Dette er av de bedre kjøttstykkene vi har fått hos Opland. 
Ponzu entrecôte byr på 200 gram kjøtt pyntet med friterte kapers, koriander, vårløk og tynne skiver av friske reddiker med sin deilige, skarpe peppersmak. 
Dessverre er også denne i overkant salt, så selv med en søtlig ponzusaus blir retten for salttung. 

Det kjipeste er likevel skålen med hjemmelagde potetstrimler. 
Det er deilig med revet gruyereost over, samt den samme basilikumaiolien vi fikk til forretten, men potetsticksene er helt myke. 
Det er merkelig at de i det hele tatt blir sendt ut. 

– Kanskje de kan be The Spotted Pig i New York om oppskriften, undrer spisefølget. 
Der serverer de nydelige, knasende sprø «shoestring fries» til burgeren. 

Opland Burger & Steak er bedre enn sist og tipper dermed over fra 3 til 4 i totalkarakter. 
Men de bør stramme inn på saltet og servere sprø fries. 

Opland Burger & Steak 

Adresse: 
Jernbanetorget 1. Tlf. 
22179400. 
burgerandsteak.com 

Hva vi spiste: 
Sharing plate, burger og entrecôte. 

Hva det koster: 
Burgere: 169–198 kr. Forretter: 
49–198 (sharing plate). 
Fra grillen kr 174–259. 

Hvem passer det for: 
Folk i farta på vei hjem eller til noe i byen. 
Ligger sentralt plassert i Østbanehallen. 
Barnemenyen består av en barneburger og de har milkshake. 

Vegetarretter: 
Noen salater og en vegetarburger. 

Rullestolvennlig: 
Ja, heis opp til 2. etasje. 

Miljø: 
4 

Meny: 4 

Mat: 
4 

Service: 3 

Verdi for pengene: 
3 

18 av 30 poeng 

Eget øl- og vinrom 

Her finner du flere kjøttunge spisesteder: 
