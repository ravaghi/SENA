Test:Volvo S90 og Volvo V90 

Volvos nye storbil er blitt sportsligere, mer elegant og enda mer kjøreglad. 
I tillegg tar svenskene sikkerheten til et nytt nivå. 

Seks år etter at Ford solgte svenskenes arvesølv Volvo til kinesiske Geely, begynner de nye bilmodellene for alvor å rulle ut. 

Fjorårets reinkarnasjon av stor-SUV-en XC90 ga umiddelbar respons og et eventyrlig godt salg. 

Nå er det dags for arvtageren til legenden Volvo V70. 

Den utgående modellen presterte så sent som i 2015 å bli Sveriges mest solgte bil, så vi snakker en umåtelig populær bil som skal erstattes. 

Sterkt design 

Arven går nå videre til S90 og V90. 
Sedan og stasjonsvognen som allerede ved verdenslanseringen i vinter evnet å begeistre og imponere. 
I september kommer bilen til Norge. 

Designet er nyskapende og sterkt. 
Den butte fronten preges av de særpregete frontlyktene med signalement inspirert av Tors Hammer, kjent fra XC90. 
Grillen er distinkt. 
Det samme er de stramme, langstrakte linjene som drar seg bak mot bilen ende. 

Hele 13 centimeter har V90 vokst fra V70, og måler nå 4,94 meter fra fanger til fanger. 

Sedanversjonen er et par centimeter lengre ettersom skiltplaten bak er flyttet ned til fangeren. 
Den har en noe diffus hekk, men V90s avrunding er elegant og lekker. 
I stedet for den praktiske 90-graders knekken ved toppen av bakluken, er den nå godt rundet av. 

I utformingen av modellen tok Volvo utgangspunkt i forgjengeren og tiltet den 25 grader framover. 
For i takt med moderne bildesign var svenskene nå nødt til å modernisere formen. 

Den nye formen har krympet bagasjerommet med noen få liter. 
Den lange akselavstanden gjør ellers sitt til at plassen innvendig er overdådig for så vel baksete- som forsetepassasjerer. 
Beinplassen er bra, bredden er god og det er lite å sette fingeren på. 
Gamle Volvo-eiere får ha oss unnskyldt, men det var noe gammelmodig over hele sittestillingen i V70. 

Førersetet er nå senket hele sju centimeter, noe som innbyr til en langt mer dynamisk kjøreopplevelse. 

Interiøret i testbilene bærer preg av at vi kjører bilen med det høyeste utstyrsnivået. 
Utførelsen er kort og godt griselekker. 
Her er det lekre trepaneler, aluminiumslister og yppig materialbruk. 

Midtkonsollen er som seg hør og bør i slike premiumbiler – høy og ruvende. 
Området rundt girspaken er hevet med minst 10-15 centimeter kontra V70. 

Se flere bilder av interiøret her 

Enormt sprang på kjøreegenskaper 

Likhetene er også mange med XC90. 
Dessverre gjelder også det den store berøringsskjermen. 
De fleste betjeningsfunksjonene er plassert i denne, og den krever en del tilvenning. 

I praksis ender den opp med å stjele for mye oppmerksomhet når en kjører og for eksempel skal skifte radiokanal. 
Muligens er dette en tilvenningssak. 

Men så kommer vi til området vi virkelig er imponert over nykommeren, og det er kjøreegenskaper. 

Wow, hvilken jobb Volvo har gjort med vridningsstabilitet, understell, komfort og kjørefølelse. 

Bilen har tatt et enormt sprang fra hva vi er kjent med fra tidligere Volvo-modeller, og legger seg nå tett opptil det beste premiumkonkurrentene fra Tyskland har å by på. 

Det er riktignok et par ting det skorter på, sånn som styrefølelsen rundt nullpunktet og responsen i automatkassen, som ikke er på nivå med det du for eksempel kan oppleve i BMW 5-serie. 
Og det er en modell Volvo selv utpeker som en direkte konkurrent. 

Motorutvalget i Volvo S90/V90 er snevret inn til to 2-liters firesylindrete motorer (en bensin og en diesel) i ulike utførelser. 
Først en gang neste år kommer den ladbare hybriden T8. 
Innstegsmodellen er dieselutgaven D3 med 150 hestekrefter. 

For bensinversjonene starter det med T4 med 190 hestekrefter. 
I tillegg er D4 og T5 tilgjengelig. 
I løpet av lanseringen kjører vi med T6 og D5 som yter henholdsvis 320- og 235 hestekrefter. 

Ny motorteknologi 

Først bærer det av sted i V90 T6. 
Motoren kler bilen utmerket og byr på massivt skyv over stort sett hele turtallskalaen. 
Det eneste vi savner er et noe mer potent lydbilde. 
Men det skal Volvo spare til R design-utgaven og eventuelt enda grommere Polestar-versjoner senere. 

For Norges del forventer Volvo at T5- og D5-motorene blir bestselgerne. 

Vi hopper derfor over i D5-utgaven, som nå er utstyrt med kliss ny teknologi kalt «Power Pulse» som skal minimere turboforsinkelse. 

Løsningen består av en kompressor som til en hver tid sørger for at det er to liter luft på en liten tank. 
Denne luften pøses inn for å få tidlig fart på turboen. 

At det fungerer i praksis er det liten tvil om. 
Ytelsene er svært gode. 
Dreiemomentet på 480 
Nm pusher storbilen til hundre på 7,2 sekunder mens toppfarten er 240 km/t. 

Ettersom testbilene er med utstyrsnivå «Inscription», er de lesset ned med utstyr, mye av det koster ekstra. 
Selv kresne feinschmeckere vil neppe savne noe her. 

Aktivt chassis med luftfjæring bak, head-up-display, ventilerte massasjeseter foran, LED-lys med dimming og oppgradert stereo er bare noe av utstyret. 

Vi endrer oppsett fra Comfort- til Dynamic-mode. 
Det er som om den digre bilen krymper et hakk og smetter nydelig inn og ut av svingene framover. 

Innstillingene er ikke like komfortable som i en Mercedes E-klasse eller så sportslig som i en BMW 5-serie. 
Men det funker så bra at du kan ha det i begge moduser over tid uten å irritere deg over at det kan bli for bløtt eller for stivt. 

Sikkerhet er som alltid et satsingsområde for Volvo. 
Nye S90/V90 er derfor utstyrt med det siste og beste innen sikkerhetssystemer i tillegg til et par nyvinninger. 

Sikkerhetsnyheter 

«Large Animal Detection» er systemet vi kjenner til fra før. 
Det skal gjenkjenne dyr større enn hjort på vei ut i veibanen og bremse bilen om ikke sjåføren reagerer. 
«Run Off Road Mitigation» er nyvinningen som bremser og styrer bilen bort om du er i ferd med å kjøre utfor veien. 

En annen nyhet er «Slippery Road Alert» (SRA). 
Det er et system som samler inn informasjon fra bilen om temperatur, friksjon, veigrep og bruk av varsellys. 
Dette samles i en egen «sky» for så å kunne deles med andre biler ute på veien. 

Dette blir kun tilgjengelig i Norge og Sverige fra uke 46, og er et samarbeid med Statens vegvesen. 
Testperioden har pågått i halvannet år allerede. 

Siden visningen tidligere i år har Volvo økt innstegsprisen med snaut 7.000 kroner på V90, slik at du nå med ut med fra 475.900 kroner for en D3 Kinetic med manuelt gir. 

Det er et friskt hopp opp fra utgående V70 som kostet fra 417.000 kroner. 

Med oppgradert utstyrsnivå etterfulgt av et minimum med utstyr runder du fort 600.000 kroner om du går for D4 med automatgir. 
Avstanden opp til konkurrentene er dermed ikke så stor som den en gang var. 

At de som velger Volvo framfor en tysk konkurrent gjør et godt valg, er vi likevel ikke i tvil om. 
Et svært godt valg, vil vi si ... 

Se flere bilder av eksteriøret her 

Reiseomkostningene til denne reportasjen er dekket av importøren. 
Les mer her 
