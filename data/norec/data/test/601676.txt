Et vendepunkt
Det er fire år siden Gojira gav ut det ekstremt hardtslående albumet «L'Enfant Sauvage». 
Denne gangen åpner de derimot med en groovey og svevende hardrock-låt hvor vokalen overraskende nok er melodisk. 
”When you change yourself, you'll change the world”, skriker vokalist Joe Dupantier på andrelåten «Silvera», og forandringer har det blitt! 

Gojira har vokst til å bli en av metalverdenens store tungvektere. 
I samme sjanger som Meshuggah, har de klart å skape sitt eget sound med hylende gitarer og et massivt lydbilde med avanserte, tekniske elementer. 
Nå har bandet tatt et steg tilbake og satt fokus på groove, enkeltriff og stemninger. 
De bevarer fortsatt sitt lydbilde og det er fortsatt mørkt og tungt, men de tar seg bedre tid på hvert riff og dyrker det til sitt fulle. 

Det er nok flere fans som kommer til å mislike deres nye stil, og ikke minst Dupantier sitt fokus fra scream-vokal til clean-vokal. 
Men der Gojira mister den nådeløse energien de hadde tidligere, skaper de en helt ny atmosfære som lokker lytteren. 

«Magma» vil stå som et vendepunkt for Gojira, og de leverer et solid album som nok vil gjøre dem enda mer tilgjengelig for publikum. 
