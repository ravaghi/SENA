TEST:Denne gjør umulige videoklipp mulig 

Denne norske oppfinnelsen gjør deg i stand til å fange video fra helt nye vinkler - med hvilket som helst kamera. 

Hva med å feste kameraet på en stram line og kjøre det fram og tilbake der det ellers er klin umulig å føre et videokamera? 
Gjennom vinduer, under broer og i tett skog, eller over folkemengder, der droner ikke har lov å fly. 

Det var utgangspunktet til den norske oppstartsbedrifien Wiral, som nå er ute med sitt første produkt: 
Wiral LITE. 

Dette er et sett med en line og en motorisert, fjernstyrt vogn som du kan montere kameraet ditt på, enten det er mobilkamera, actionkamera eller systemkamera. 

Amatørversjon av proffutstyr 

Du har kanskje sett kabelkamera i bruk på store idrettsarrangementer på TV. 
Men da er det snakk om kostbart proffutstyr som aldri havner i hendene på helt vanlige amatører som deg og meg. 

Wiral LITE den første kabelkameraløsningen for helt vanlige forbrukere, og prisen ligger også langt under de proffe variantene. 
Akkurat nå kan du bestille fra wiralcam.com til ca. 3.000 kroner, men da kommer moms i tillegg, siden pakken sendes direkte fra lager i Kina, der produksjonen startet tidligere i høst. 

Selve vognen skal tåle kameraer opptil 1,5 kilo, altså opptil et speilrefleks med et ikke altfor tungt objektiv. 

For amatører er det kanskje mest aktuelt å bruke mobilen, et actionkamera eller et 360-kamera. 
Nye DJI Osmo 
Pocket bør også funke bra på Wiral LITE. 

Settet består av selve vognen med batteri og lader, en fjernkontroll, et kulehode (for å vinkle kameraet), en GoPro-adapter, en line på 50 meter og et tilhørende stroppesystem, og noen stoppblokker. 
Alt minus laderen får plass i en medfølgende veske. 

Monteres på 3 minutter 

Wiral har åpenbart lagt mye jobb i å gjøre dette så brukervennlig som mulig. 
Linen er montert på en slags spole, Quickreel, slik at det er kjapt å rulle ut linen fra ett punkt til et annet. 
For å stramme den opp, låses spolen, før linen strammes med stroppene. 

Etter å gjort dette noen ganger, monterte vi linen mellom to trær eller stolper på mindre enn tre minutter. 

Armene på vognen foldes ut, og trinsene legges oppå linen, slik at linen presses mot motorhjulet. 
En låsesplint hindrer vognen i å falle i bakken dersom den skulle spore av. 

Kameraet festes opp/ned under vognen med helt vanlig stativskrue. 
For det meste brukte vi det medfølgende kulehodet mellom vognen og kameraet. 

Glis om munnen 

Det var stor begeistring første gangen kameraet ble sendt over linen. 
Vognen kjører silkemykt bortover, og farten er enkel å justere med et fjærbelastet hjul på fjernkontrollen - slipper du det, stopper vognen med en gang. 

Tre modus kan velges fra fjernkontrollen: normal, sport og timelapse. 

Normalmoduset gir hastighet opptil 70 cm i sekundet, som tilsvarer ca. 2,5 km/t. 

I sportsmoduset er toppfarten 9 m/s, eller 32,4 km/t. 
Noen vil nok ønske høyere fart, for en drone som DJI Mavic Air har til sammenligning toppfart på 68 km/t. 
Men på Wiral føltes 9 m/s fort! 

Timelapse-moduset er nesten en historie for seg selv. 
Det å lage timelapser der kameraet beveger seg, har tidligere vært forbeholdt proffer med avanserte skinnesystemer. 
Å kunne gjøre dette med en liten, lett og portabel løsning som Wiral LITE, har nok mange fotoentusiaster drømt om. 

Svingninger og vibrasjoner 

Vi fryktet pendelbevegelser og vibrasjoner da kikket på opptakene første gangen. 
Wiral LITE kjører tross alt kun på én line, så det er ingen ting som hindrer pendelbevegelser. 

Pendelbevegelser viste seg å ikke være noe stort problem, så lenge man sørger for å holde vognen i ro før man kjører den avgårde og starter opptak. 
Et vindkast kan imidlertid sette alt i bevegelse og ødelegge en timelapse. 

Vibrasjoner var heller ikke noe problem, men videostabilisering er selvsagt en fordel. 
Den nye Hypersmooth-stabiliseringen i GoPro Hero 7 Black viste seg å være som skapt for Wiral LITE. 

Vi fikk også gode resultater med både iPhone og speilløst systemkamera. 
Wiral tilbyr for øvrig en egen mobilholder som skal eliminere «gelé-effeten» som kan oppstå med noen mobiltelefoners innebygde bildestabilisering, som følge av mikrovibrasjoner på linen. 

Disse mikrovibrasjonene påvirket aldri opptakene fra kameraene vi testet med, men mikrofonene har en tendens til å plukke opp både disse mikrovibrasjonene og motorstøy - særlig GoPro. 
Dette er selvfølgelig helt ødeleggende i situasjoner hvor lyden er en viktig del av opptaket. 
Vi har med vilje latt være å fjernet denne støyen fra eksempelvideoen, som du kan se her: 

Programmerbar endestopp 

Via fjernkontrollen kan endene på linen programmeres inn, slik at vognen bremser automatisk før den deiser inn i treet eller stolpen som linen er festet i. 
Denne funksjonen fungerer imidlertid ikke optimalt, for etter noen turer fram og tilbake på linen, flytter punktene seg. 

Kanskje er det derfor det følger med noen stoppblokker til å montere på linen. 
Disse sørger for at vognen sporer av og blir hengene i låsesplinten før den krasjer med stolpen. 
Om ikke de programmerbare endestoppene er idiotsikre, så har produsenten i det minste sørget for en løsning som hindrer full krasj. 

Muligens er det de unøyaktige elektroniske endestoppene som har satt stopper for et slags selfiemodus. 
Vi savner nemlig en funksjon der vognen kan ha gå fram og tilbake på linen i en forhåndsbestemt hastighet, slik at man kan sykle eller gå på ski foran kameraet uten å måtte holde i fjernkontrollen. 
Det er jo lov å håpe at dette kan komme på plass med en firmware-oppdatering. 

Klønete batteriløsning 

Wiral LITE virker gjennomtenkt og velkonstruert, men batteriløsningen er ikke brukervennlig. 
Batteriet kobles til med en såkalt XT60-kontakt, som kan være fryktelig vanskelige å få fra hverandre - særlig inne i en trang batteriluke som her. 

Batteriet må ut av vognen hver gang det skal lades, og hver gang med frykt for å lage brudd i ledningene på grunn av de vanskelige kontaktene. 
At batteriet også plages av selvutlading når det er tilkoblet over tid, gjør at man må krangle med denne koblingen hele tiden. 

Batterikapasiteten må vi ellers betegne som god. 
Også i kaldt norsk vintervær holdt batteriet på Wiral LITE koken - bedre enn batteriene i kameraene vi testet med. 

Wiral LITE er slett ikke for alle, og stiller litt i samme tilbehørskategori som gimbaler som DJI Osmo Mobile. 
Totalprisen på nærmere 4.000 kroner kan også virke høy. 

Men actionkamerabrukere vil nok digge en slik kabelkameraløsning. 
Skikjørere, brettkjørere og terrengsyklister er lei av den samme kameravinkelen fra hjelmen eller bryststroppen hele tiden. 
Regn med å se masse terrengsykkelklipp med Wiral Lite på sosiale medier når lyset og sommeren kommer tilbake! 

Med Wiral LITE kan man komme tett på det som skjer, men fra en helt annen synsvinkel. 
I tillegg til å komme tettere på, kan kabelkamera også brukes der droner ikke kommer til - som i tett skog, under broer eller gjennom vinduer. 

Den gjennomtenkte spolen til linen og det tilhørende stroppesystemet gjør det enkelt å sette opp og ta ned systemet. 
Selve vognen er såpass lett og portabel at det hele er uproblematisk å putte i sekken. 
Dermed er terskelen relativt lav for å bruke dette verktøyet på tur. 

Motorstøy og batterikontakter bærer preg av at dette er det første produktet fra en ung oppstartsbedrift. 
Det påvirker også karakteren. 
Men alt i alt fortjener Wiral honnør for å ha laget et unikt verktøy for alle som liker å lage video, og ønsker å skille seg ut med «umulige» og unike videoklipp. 
