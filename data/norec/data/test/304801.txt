Anmeldelse:Frøder - «Frøder» 

En pop-spire blant mange. 

ALBUM: 
Bergensartisten Frøder er allerede en etablert stemme for mange. 
Først og fremst på grunn av CLMD-samarbeidet, «The Stockholm Syndrome». 
Den musikalske agendaen er betydelig bearbeidet når han har skrevet sitt eget debutalbum, som i hovedsak pendler mellom middels kjølig elektronika og duvende voksen-pop. 

Hennes fremste våpen er naturligvis den særegne stemmen som hun uproblematisk kan farge de fleste stemningsleier med på en fin måte. 
«Wild» er prangende og ambisiøs i all sin monumentale prakt. 
«Air I Need» kiler i dansefoten, mens «Speed of Sound» gjør sitt ytterste for å gjøre stas på 80-tallets smektende pop-refreng. 

Aberet til Frøder er at hun opererer i et tett befolket felt. 
Det krever mye av låtene dine dersom du skal ha gjennomslagskraft. 

Selv om «Frøder» er gjennomgående godt håndverk, er det lite som skriker etter å bli hørt her. 
Den til tider svulstige produksjonen er noe av grunnen til det. 
Men fundamentet er godt. 
