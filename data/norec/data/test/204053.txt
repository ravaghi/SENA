Dæhlie Legend dame-jakke
Veiledende pris: 3.499 kroner. 

Dette er den klart dyreste jakka i testen, og omtales som «Dæhlies toppmodell» av flere sportsforhandlere. 
Den er beregnet for raske treningsturer på ski, og har en god, tettsittende passform. 

Jakka i seg selv er tynn, men skal være spesiallaget for å holde vind og fukt ute, samt puste ut varmen kroppen produserer under trening. 
Dette lykkes jakka godt med. 
I oppoverbakker puster jakka godt, og at den er lett gjør at det føles som om vi går kun i ulltrøya. 
I nedoverbakke slipper det lite vind inn, slik at vi ikke blir nedkjølte. 

Den ene testpersonen opplever derimot at jakka føles klam, i større grad enn den andre testeren. 
I tillegg opplever én tester at pusteegenskapene blir dårligere når det er snø og fuktighet på utsida som skal holdes ute. 
Det er som om materialet ikke takler så godt å både skulle stenge fukt ute - og å transportere ut fukt - samtidig. 

Halsen på jakka oppleves litt for høy og trang, noe som gjør det vanskelig å trekke glidelåsen helt opp. 
Mansjettene ligger godt inntil håndleddene, samtidig som de er elastiske og kan trekkes over hansker og votter. 

Jakka har to lommer på hver side, samt én brystlomme med hull til headset-ledning. 
Vi gir terningkast fem. 
