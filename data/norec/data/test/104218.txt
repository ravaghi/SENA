Konsertanmeldelse:Drake 

Leverer sin beste konsert på norsk jord. 

KONSERT: 
Drakes «Boy Meets World»-turné 

STED: 
Telenor Arena 

AKTUELT ALBUM: 
«Views» (2016) 

Det er mye som har skjedd siden sist Aubrey Drake Graham var på norsk jord. 

– 
Da jeg var her i 2012 solgte vi 4000 billetter. 
I 2014 var det 6500. 
Nå er det 18.000 av dere her, sier han til det norske publikummet, tydelig stolt av å ha gjort hjemmeleksen sin. 

Den kanadiske fløtepusen har tatt steget fra Oslo Spektrum til Bærums blikkboks - bedre kjent som Telenor Arena, der stjerner dyrkes og beats drar for å dø. 

Det metalliske lokalets klang er langt fra ypperlig, spesielt med tanke på at Drakes musikk har blitt enda mer basstung siden sist, men det er likevel et naturlig steg opp. 
Spesielt om man sverger til tallene. 

To år på rad har denne fyren toppet Spotifys årslister, med henholdsvis «Hotline Bling» og «One Dance». 
Han sto også bak 2016s mest populære album, «Views», og med nærmere 7 svimlende milliarder klikk totalt, tok han plassen til Ed Sheeran som verdens mest strømmede artist noensinne. 

Han er faktisk verdens største popstjerne akkurat nå. 

Tallenes tale er ikke alene om å fastslå det. 
Konserten hans på Telenor Arena sementerer Drakes plass som en briljant frestdirigent. 

Den dundrende åpningen klokken 21:30 innledes med «Trophies», «Started From The Bottom», «Headlines» og «HYFR». 

Publikum har vært i allsangmodus siden DJ-en spilte «Black Beatles» noen minutter tidligere. 
Og stemningen glipper ikke. 

Se flere bilder fra konserten her: 

(anmeldelsen fortsetter under galleriet) 

Mest av alt fordi Drake vet hvordan han skal prate til publikum. 
Han forsikrer salen om at dette handler om oss – ikke om ham. 

– 
Dere har betalt penger for dette. 
Dette er ikke et show, ikke en konsert, men en fest. 

Og han jobber knallhardt gjennom noen-og-tredve låter. 
Han er svett allerede etter den fjerde. 
Kanadieren spytter hardt når han må, synger innstendig når han kan og fyller salen med en raushet jeg kun har sett ham gjøre. 

Det visuelle er minimalistisk – kun Drake i fokus, med en trommis, keyboardist og DJ skjult i mørket – men praktfullt. 

Fra de hundretalls ballongene som koreograferes i en kompleks ballett over hodet hans, til den røykfylte sfæren som fyller scenen mot slutten. 

Det smeller og dundrer pent av skeive 808-trommer og pyroteknikk under «9». 
Hele salen hopper under «We Made It». 

«Child’s Play» og «Feel No Ways» er de musikalske høydepunktene. 
Pulserende og sexy synth, og spesielt de maskinelle high-pass-trommene i sistnevnte låter eksepsjonelle i Telenor Arenas ellers sølete akustikk. 

Rekken av hits er for mange å nevne i sin helhet, men Drake er noe i overkant glad i å prate mellom dem. 
Det er selvfølgelig der varmen hans ligger også, men det går noe tregt i anekdotene om hvor viktig det er å drømme. 

Men på sin beste konsert hittil på norsk jord, beviser Drake at han er halvt rapper, halvt crooner og 100% entertainer. 
