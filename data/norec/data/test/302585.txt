Nesten Fleetwood Mac, men bare nesten
Stevie Nicks mangler, så da ble det duoalbum i stedet. 

ALBUM: 
Fleetwood Mac har vært et band i 49 år, men du verden så mye fram og tilbake det er med denne gjengen! 

Christine McVie var ikke med da bandet spilte i Oslo i 2013, men kom med igjen for fullt rett etter. 
I 16 år levde hun tilbaketrukket på den britiske landsbygda, etter eget utsagn uten større plikter enn å lufte bikkja. 

Stevie Nicks var med til Oslo, men vil nå fokusere på solokarrieren. 
Det skal være grunnen til at planene om et nytt Fleetwood Mac-album er lagt til side. 
I stedet kommer dette med Lindsey Buckingham og McVie nå. 

De to har vært hovedlåtsnekkere etter at Peter Green og Jeremy Spencer ble forsvant til hver sin kant og bandet endret kurs på 70-tallet, med Stevie Nicks som den tredje låtskriveren og stemmen. 

Det kunne like gjerne vært et Fleetwood Mac-album fra perioden rundt storselgeren «Rumours» og «Tusk» (på slutten av 70-tallet), siden både Mick Fletwood (trommer) og John McVie (bass) også er med på albumet. 
Det er attpåtil spilt inn i samme studio som «Tusk» i Los Angeles. 

Det er ikke lett å holde orden på hvem som var gift og sammen med hvem i Fleetwood Mac, heller. 
Christine Perfect ble McVie da hun giftet seg med John McVie, mens Lindsey Buckingham holdt sammen med Stevie Nicks - før hun gikk til Mick Fleetwood. 

I Oslo Spektrum i 2013 var det eksparet Buckingham og Nicks som sang duett, men her er det altså Buckingham (gitar) og McVie (piano) som har funnet tonen - i hvert fall musikalsk. 

Det er første gang de har jobbet sammen siden Fleetwood Macs «Tango In The NIght»-album i 1987. 

Særlig albumets første halvdel minner mye om Fleetwood Mac, og det er også her du finner de beste låtene. 
De er skrevet av Buckingham aleine eller sammen med McVie, men det er Buckingham som er motoren i duoen. 
Han er åpenbart den som har fått jobben med å sy dette sammen, og hans gitararbeid er glitrende. 

Men verken Buckingham eller McVie får Nobelprisen for tekstene, som skjemmes av en del enkle løsninger og banaliteter. 
Buckinghams «Love Is Here To Stay» balanserer på klisjegrensa, men verst er «Game of Pretend», en av to låter signert McVie aleine: 

«You are the reason for my happiness / and I am so blessed, so blessed to find you / Oh, you take, take away the emptiness / and I will follow, follow, behind you». 

Da er hennes «Carnival Begin» atskillig bedre, med en heftig gitarsolo på slutten. 
Aller best er åpningen «Sleeping Around The Corner» og «In My World», mens en låt som «Too Far Gone» blir i overkant anmassende. 
Albumet preges ellers av gode melodier og fin harmonisang. 

Ikke så rart, siden det har vært en sentral del av Fleetwood Macs lydbilde siden 70-tallet - her med to av tre flotte stemmer i front. 
