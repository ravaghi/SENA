Os har ikke bare Aurora å by på
Anmeldelse: 
Imponerende albumdebut fra Mighty Magnolias. 

ALBUM: 
Det er noe med Os, og da tenker jeg ikke først og fremst på ordføreren. 
Orbo & The Longshots rådde grunnen en stund, men så kom Gina Aspenes (produsert av Orbo), Aurora (Aksnes) og nå Mighty Magnolias. 

Spellemann 

De tre førstnevnte har alle Spellemannprisen på hylla, og det skulle ikke forundre meg om denne nykommeren følger etter. 

To av medlemmene kommer fra nettopp Orbo & The Longshots, Ine (vokal/perkusjon) og broren Stian Tumyr (trommer). 
Frontfigur Emil A.Nordtveit bare likner på Orbo, både utseendemessig og vokalt! 

Brødre 

Nordtveit er også akustisk gitarist og låtskriver og brødrene Erik og William Rolland har henholdsvis elgitarer og bass rundt halsen. 

Produsent og tekniker, et tredje brødepar, Spellemannvinnerne Amund og Henrik Maarud, bidrar også musikalsk. 

Skinner ekstra 

Nordtveit har en flott stemme, men også Ine Tumyr får sette sitt preg på mange av låtene, 

På duetten «Where Did You Go» får hun skinne litt ekstra aleine - en stund. 
Her viser hun hva hun er god for, hun som ellers tilsynelatende koser seg mer i bakgrunnen som andrevokalist. 
Når kommer soloplata, forresten? 

Countryperler 

Magnolia er ei vakker plante, og det kan man også si om musikken til Mighty Magnolias - et band ulikt de fleste her til lands. 

Her er flere «Emmylou & Gram-øyeblikk», som fenomenale «Lost In You», «I'm No Good», «Summertime Fountain» og «Where Did You Go» - alle fire låter som ikke vil ha mange konkurrenter når årets beste norske countrylåter skal kåres. 

Miks 

Mighty Magnolias mikser country, countryrock, americana (jeg tipper at Jayhawks har gått noen runder i spilleren), 60-tallspop («Dandy») og blues (White Stripes-aktige «Ramble Stumble») som en største selvfølgelighet - slik de har for vane å gjøre for eksempel i Austin.Texas. 

Bandet mestrer sjangerblandingen til fulle, og står ikke tilbake for noe av det som kommer fra denne rotekte musikkens hjemland. 
