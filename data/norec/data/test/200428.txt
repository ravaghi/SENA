Sportsbil kledd i smoking
Palm Springs: 
Dette er den heftigste 7-serien BMW noen gang har laget, og den første er allerede på vei til Norge. 

Tenk deg at du er BMW-ingeniør. 
En helt vanlig dag på jobben kommer sjefen bort til deg med en oppgave. 

- Hør, min gode mann. 
Du skal nå bygge merkets nye flaggskip av den aller største bilen vi har, 7-serien. 
Den skal du gjøre enda lenger, og du skal pakke på med mer utstyr enn i noen annen bil, selv om det gjør at den blir tyngre. 
Deretter skal du sette inn en diger motor med så mange sylindre som bare mulig. 
Ta den største du finner på lageret. 
Når du er ferdig med dette skal du gi den kjøreegenskaper som en sportsbil, og den skal kjøre så bra at du med god samvittighet kan montere M-emblem på den. 

Det var selvfølgelig ikke slik det gikk for seg da BMW bestemte seg for å lage den første M-utgaven av 7-serien noensinne, men det kunne vært sånn. 

For som sagt, aldri før har 7-serien fra BMW blitt beæret med en M. 
Nå har den fått det, og det er antagelig bortkastet å forsøke å overbevise om at det ble bra. 
Det er en selvfølge. 
Vi dro til Palm Springs for å teste M760Li xDrive både på vei og på bane. 

Helt hinsides 

Men først, la oss ta litt av det elementære. 
Har du hørt om downsizing? 
Vel, i så tilfelle kan du glemme alt du har hørt så lenge du leser denne saken. 

Her er det nemlig fravær av alt som kan minne om minimalisme. 

Det som teller her er spesielt tre ting - antall sylindre, slagvolum, og dreiemoment. 
Men mest av alt er aller best, og sånn sett er det få som gjør det like bra som nye M760Li xDrive. 

De tolv sylinderne rommer et slagvolum på 6,6 liter, og når du heller bensin på bålet utvikler bilen et dreiemoment på svimlende 800 Newtonmeter. 
Ved 5.500 omdreininger genererer den en effekt på 610 hestekrefter. 

For å utnytte dreiemomentet så godt som mulig er kraftverket under panseret hektet sammen med en 8-trinns Steptronic automatkasse. 

Om du syns alt dette høres hinsides og voldsomt ut, så kan jeg fortelle at dette bare er begynnelsen. 
Jeg har så vidt skrapet i overflaten over alt bilen har å by på. 

Sport og komfort 

Innvendig er det eksklusivt. 
Setene har alle de justeringene du kan tenke deg, og skinnet er fra den fineste kua. 
BMW er klar over at sjefen antagelig sitter på høyre side i baksetet, og derfra kan du justere seteryggen og fothvileren med et tastetrykk. 

Står stolen foran i veien, så har du betjening fra baksetet for å flytte den. 
Dette er rett og slett businessklasse trukket inn i en bil. 

Men sjåføren skal heller ikke lide. 
Han skal vite at sjefen har kostet på det lille ekstra. 
Ettersom det er en M-versjon, har bilen fått egne pedaler og detaljer som bare hører hjemme i en M-versjon. 

Instrumentene er også endret, og speedometeret rager nå helt opp til 330 km/t, selv om de færreste kommer til å frekventere dette området veldig ofte. 

For at du ikke skal glemme hva du kjører har midtkonsollen fått pianolakk med et dekorativt V12-emblem. 

Musikk i våre ører 

Men det er først når du starter opp og tar bilen i bruk du virkelig blir imponert. 

Først av lyden, for tolv sylindre går ikke upåaktet hen, og det er heller ikke meningen. 
Deretter draget. 

Bilen veier som sagt 2,2 tonn og er diger. 
Likevel går sprinten til 100 km/t unna på 3,7 sekunder, selv om dette er fullstendig irrelevante tall i en bil som dette. 

Det samme er toppfarten, som normalt er begrenset til 250 km/t, men om du huker av for M Drivers Package på utstyrslisten, så er denne fjernet, og du skal kunne nå 305 km/t når veien tillater det. 

I understellet er både dempere og luftfjærer aktive. 
Det samme er stabilisatorsystemet, som hindrer krenging. 
Alt dette ligger i pakken som ble innført i nye 7-serien, kalt Executive Drive Pro Suspension. 

På ordinær vei er det rett og slett i bøtter og spann av alt du måtte trenge, enten det gjelder krefter, kjøregenskaper, komfort og finesse. 
Men hva skjer når vi drar fem og en kvart meter lang bil ut på en bane, og kjører slik en M-sjåfør har rykte på seg for å kjøre? 
Vi måtte prøve. 

Tre biler i ett 

Termal Track er en eksklusiv bane i den grad at ikke hvem som helst slipper utpå der. 
Banen er privat, og det er til og med satt opp eneboliger av det kostbare slaget langs deler av selve banen. 

Av og til leier eierne ut banen til forskjellige arrangement, og vi var så heldige å få adgang, ikke bare én gang, men to ganger på en og samme uke. 

Og for en herlig bane, og for en herlig bil. 
Dagen i forveien hadde jeg rattet M3 og M4 utpå her for å teste Michelins nye supersportsdekk, Michelin PilotSport 4S. 
I dag var det altså M760Li xDrive. 

For den uinnvidde betyr xDrive at bilen har firehjulsdrift, men det som er vel så interessant på en så lang bil er firehjulsstyringen. 
Denne styrer motsatt av forhjulene i lave hastigheter, og skaper dermed en kortere svingradius enn den ville hatt uten. 
I høyere hastigheter svinger bakhjulene med, for å stabilisere. 

Resultatet kan nærmest beskrives som en variabel akselavstand, og effekten er utrolig bra. 

Vel ute på banen er det bare å bygge fart. 
Det er fort gjort, for når 12 sylindre får pustehjelp fra en twin-turbo-pakke, så virker det som om de 610 gampene har AD-HD. 
Frykten for at vekten skulle bli en ulempe forsvinner som dugg for sol. 
Det samme gjør frykten for at bilen skal understyre. 

Alle fysiske lover skulle tilsi at fem og en kvart meter egentlig vil rett frem, når svingene blir krappe og i tillegg forsøkt gjennomkjørt i alt for høy fart. 
Men nei da. 

I de krappeste svingene føles det nesten som om bilen vrir seg rundt sin egen akse, og den forventede understyringen er nærmest fraværende, på kanten av magi. 
Firehjulsdriften og aktive differensialer er naturligvis med å dekke over syndromet, men at det skulle være mulig å gi bilen så agile kjøreegenskaper var en gedigen overraskelse. 

Nå tok vi ikke noen tider, men det ville vært spennende å se differansen på tidene med M760Li og bilene vi rattet dagene i forveien. 
Det føltes ikke mye tregere, selv om fornuften tilsier at de mindre bilene hadde en overlegen fordel. 

Her har du altså en sportsbil du kan ta på bane, du har en langtraver der den er i sitt ess, og du har en limo du kan bli kjørt til operaen i. 
Det skulle bli noe sånt som tre biler i ett, det. 
Og alt på første klasse. 

V12 og 610 hester? 

Men er det egentlig politisk korrekt å lage en V12 i disse dager? 
Vel, for det første er det kundene som bestemmer hva de skal kjøpe, så svaret må antagelig stilles til dem, ikke til BMW. 
Det hører naturligvis også med til historien at kundene antagelig bor nærmere Palm Springs enn Oslo. 

BMW har uansett gjort det som ligger i deres makt for at slike biler fortsatt skal ha livets rett. 
For antall sylindere spiller jo strengt tatt ingen rolle, og norske politikere har jo kjøpt argumentet fra bilbransjen om at ”hestekrefter forurenser ikke”. 

At bilen kan vise til 610 gamper fra V12’eren er med andre ord likegyldig, og for en mann med bensin i blodet er dette musikk i ørene. 

En miljøforkjemper vil antagelig rive seg i håret, men det er før vedkommende har satt seg inn i sakene. 
For hør bare her. 

Bilen veier 2,2 tonn, og den leverer 610 hestekrefter på kommando. 
Men den kan også kjøres snilt som et lam. 

Med et oppgitt forbruk på 1,28 liter på mila slipper den ut 294 gram CO2 per kilometer. 
Det er også inkludert sekundære teknologier for å få til et lavt forbruk og utslipp, blant annet med en navigasjon som instruerer motor og gir om kommende svinger, tettsteder, sletter og motorveier for at bilen kan bruke denne informasjonen til å velge beste og riktigste oppsett til optimalisering av forbruket. 

Vi syns M-divisjonen hos BMW har gjort en formidabel jobb innenfor de rammer de har hatt til rådighet, og vi digger bilen fullt ut. 

Takk, BMW, for at dere våger. 
