Threes
Knallgod utfordrer til Sudoku. 

Én pluss to er tre. 
Tre pluss tre er seks. 
Seks pluss seks er tolv. 
Tolv pluss tolv er tjuefire. 
Tjuefire pluss tjuefire er førtiåtte. 
Førtiåtte pluss førtiåtte er nittiseks. 
Og slik fortsetter rekken til spillet Threes gjør utfordringen for stor. 

Målet er å flytte brikker rundt på et lite brett og ved å dytte brikkene inn i hverandre kan de kombineres – eller adderes for å være helt korrekt. 
Tallene en og to kan kun legges til hverandre, mens resten må adderes med et like stort tall. 

Utfordringen, og kjernen i mobilspillet Threes, er å planlegge og forutse hvordan du kan få lagt sammen flest brikker uten å gå tom for plass på brettet. 

Ved å bruke enkle sveipebevegelser kan du flytte brikkene omkring på mobiltelefonskjermen – det er ikke så lett å få til som jeg beskriver det her. 

Godt design løfter spillet 

Selv om utfordringen – å addere tallbrikkene – er enkel nok i seg selv, krever det en strategisk tanke for å stadig klatre høyere på poenglista. 

For hvert sveip med fingeren på skjermen dukker det opp nye brikker som gir deg mindre plass og færre muligheter. 

En spesielt godt utført designidé løfter Threes til noe mer enn utgangspunktet. 
For ja, det er en elementær spillidé som har blitt raffinert og tilpasset berøringsskjermen. 

Men spillet er også et ypperlig eksempel på i hvor stor grad en gjennomført visuell idé kan gjøre både spillkonseptet og selve læringsprosessen til en universell opplevelse. 

Søte figurer med personlighet, som blir stadig mer monsteraktig etter hvert som du kombinerer stadig flere brikker, gjør tall-leken i Threes morsom for de minste – samtidig som utfordringene for erfarne tallknusere (les: voksne) er store nok til flere timers underholdning. 

«Threes» er tilgjengelig til iOS-enheter gjennom Apple sin AppStore for 14 kroner. 

(videoen under er skapt av YouTube-kanalen TouchGameplay og viser hvordan du spiller «Threes») 
