Spiller som om de skulle ha fanden sjøl i hælene
Oslo-aktuelle North Mississippi Allstars legger ingen ting imellom. 

ALBUM: 
North Mississippi Allstars (NMA) kan feire 20-årsjubileum i år. 
De er noe helt for seg sjøl, men er også en del av nu-blues/punkblues-familien - om den kan kalles det - sammen med band og artister som The White Stripes,The Black Keys, Bob Log III, Seasick Steve og hjemlige The Morudes. 

De dyrker en nyoppusset, men primitiv og rå form for blues: Gitar, trommer og noen ganger bass (som her). 

Produsentfar 

Luther (gitar/vokal) og Cody Dickinson (trommer/synthbass/piano/vokal) har det i blodet. 
De har flydd i hælene på musiker- og produsentpappa Jim Dickinson i hans studio i Memphis, og har lært av de beste. 

Memphis er ikke lange biten fra staten Mississisippi og byen Clarksdale, der bluesen ble født, og det er den tradisjonelle bluesen derfra brødrene fører videre i NMA. 

Mentor R.L. 
Burnside 

De har latt seg inspirere av og bygger på tradisjonen til hill country blues--pionerer som mentor R.L. Burnside, Junior Kimbrough og Mississippi Fred McDowell, men legger mye av seg sjøl i det som blir en intens miks av gammelt og nytt. 

Albumet er bandets åttende - og første på fire år. 
Det består nesten utelukkende av covere av de nevnte bluespionerene. 
Unntaket er den noe utypiske tittellåten «Prayer For Peace», som de har skrevet - og spiller - sammen med bassisten Oteil Burbridge (Allmann Brothers Band / Tedeschi Trucks Band) og barnebarnet til bluespioneren Otha Turner, Shardé Thomas, på fife (ei pikkololiknende fløyte. 

Fargeblinde 

Låten startet som en halvtimes jam, men er kokt ned til snaut fire minutter (med en kort reprise på tampen av albumet). 

Budskapet fra to hvite gutter i denne mer toneangivende svarte og fattige delen av USA er klokkeklart: 
«Color blind, color blind / Wish we could be color blind (...) It would have been so good to have brother Martin Luther King here again». 

Derfor er dette også en politisk plate. 

Repeterende 

Hill country blues, som den kalles, er kjent for sin pulserende og repeterende stil, med hvinende gitarer og tung tromming. 
Brødrene Dickinson spiller begge som om de skulle ha fanden i hælene på vei til mytiske Crossroads. 

Gode eksempler er høydepunktene «Need To Be Free» (Dickinson/Kimbrough), McDowells «You Got To Move» (som Rolling Stones gjorde på «Sticky Fingers», her med Kenny Brown på gitar) og Burnsides tvers igjennom rå og hypnotiske «Long Haired Doney». 

Countryblues 

Perlene på dette albumet er likevel tradlåtene «Deep Ellum» (med Cody på vokal og en imponerende gitarkanonade fra Luther) og «Bid You Goodnight» (som begge tidligere er spilt inn av Grateful Dead) og ikke minst «Stealin'», signert Memphis Jug Bands Will Shades - her i en jug band-versjon Rolling Stones kunne satt navnet sitt på. 

NMA mestrer både det bråkete og det mer tilbakelente med like stort overskudd. 

North Mississippi Allstars topper plakaten under Rootsy Revue på John Dee i Oslo torsdag 6. juli. 
Blant de andre artistene som stiller er Aaron Lee Tasjan, Dead Man Winter og Eilen Jewel. 
