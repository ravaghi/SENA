Storebror ser deg
I utgangspunktet handler «Ways Of Seeing» om hvordan overvåking truer den liberale rettsstaten. 
Det er ganske ironisk, med tanke på etterspillet forestillingen skapte. 

Om alle som har kritisert forestillingen også faktisk hadde sett den, hadde det kanskje ikke vært noen debatt i det hele tatt. 

Dette er den umiddelbare tanken man gjør seg under stykket «Ways Of Seeing». 
Ikke minst etter det elleville scenarioet teaterforestillingen har utløst, og det usynlige teateret nøkkelpersoner har bedrevet utenfor scenen. 

Spesielt statsminister Erna Solberg (H) kommer helt enormt dårlig ut av det, med sine uttalelser om hvordan forestillingen liksom bidro til å gjøre det vanskeligere å være politiker i Norge i dag. 

De mye omtalte «overvåkingsbildene» av husene til deler av norsk høyreside er vanskelig, om ikke umulig å gjenkjenne, om man ikke allerede vet hvor det er. 

Husene er filmet fra langt unna og ikke på privat grunn. 
At dette tross alt nokså radikale virkemiddelet i det hele tatt er tatt i bruk, er også strengt tatt for å påpeke ytre høyres, med blant annet ytre høyre-bloggen Resett i spissen, sin forkjærlighet for overvåking og forfølging av enkeltpersoner. 

På mange måter minner forestillingen om den skremmende, men likevel svært underholdende Filter-saken «Festaften med Fjordman – kom inn, kom inn!» som ble publisert 16. mai. 

Saken ble lagt ut i forbindelse med besøket fra Steve Bannon og var en slags «hvem er hvem på norsk (ekstrem)høyreside». 

Saken beskriver hvordan Fjordman fjonger seg med folk fra Frp og mangemillionærer med Resett og islamfiendtlige Human Rights Service. 

I «Ways Of Seeing» forteller Sara Baban, Hanan Benammar og Ali Djabbary alle om sin reise og flukt til Norge på ulike vis. 
I et slags forsøk på å finne sammenhengene mellom frykt, overvåking og rasisme legger de seg i buskene. 

Baban og Benammar forteller lakonisk om hvem som er hvem på norsk høyreside, mens bilder av husene vises på avstand. 

De gir en slags oversikt over politikere, tenketanker og sponsorer. 
De kommer aldri med noen annen info enn det som ligger et kjapt googlesøk unna, enten det er om Resett-leder Helge Lurås eller investor Jan Haudemann-Andersen. 

Om sistnevnte heter det at han «hater skatt, har vært med på å finansiere Resett og misliker menn som går med barnevogn». 
Dette er informasjon vi hadde tilgang til fra før. 

Men hvorfor klikket så mange, selv om det ikke skjer overgrep mot noen i forestillingen? 
Hadde noen brukt et bilde i en avis av noen av husene eller i en reportasje på TV, hadde trolig få reagert. 

Kanskje er det noe med teaterformen som gjør at det kjennes så nært og intimt. 

Etter 22. juli 2011 ble det skrevet sakprosa og dikt, musikk og skjønnlitteratur om terroren, uten at det var noe problem, snarere tvert om. 

Det var da danske Christian Lollike kroppsliggjorte massemorderen i forestillingen «Manifest 2083» det ble diskusjoner om at dette var både for tidlig og usmakelig. 
Og det var først da Vigdis Hjorths roman «Arv og miljø» gikk fra bok til teater familien varslet søksmål. 

Det kan være et annet eksempel på at vi er mer fintfølende for det som vises på en scene enn i andre kunstformer. 

Teaterforestillingen «Ways Of Seeing» har vokst seg større enn kanskje noe annet sceneuttrykk i Norge. 
Det kjennes på en måte smått å skulle skrive om den som en tradisjonell forestilling. 

På et vis er den overraskende ordinær; den er for lang og den er stillestående. 

Forestillingen er på sitt beste når det sparres med tidligere høyesterettsdommer Ketil Lund, som også kommer inn på scenen. 

Han ledet etterforskningen av den norske statens ulovlige overvåking av venstresiden i etterkrigstiden, og blir en slags diskusjonspartner, mens de ligger på tokt og overvåker. 

Lund har en lun tilstedeværelse og bringer en liten dose humor til alvoret. 

At disse scenene er med, bidrar dessuten til at forestillingen får et etterlengtet preg av show og mindre tell. 

«Ways Of Seeing» har en musikalsk nerve som imponerer, men det virker også som om det er lagt mer arbeid inn i politikken og at man har glemt litt av estetikken. 

Den kunne også latt publikum tenke litt mer selv, og stolt på undertekstens magiske kraft i større grad. 

Likevel fortjener forestillingen et stort publikum, slik at flere kan la seg overraske og sjokkere over debatten om blant annet ytringsfriheten i etterkant. 

Der har landets statsminister og Oslo-politiet fungert som premissleverandører fullstendig på bærtur. 

Møt anmelderne: 
BTkultur arrangerer kritikk live om stykket «Ways Of Seeing» på Logen bar fredag 31. mai kl. 18.00. 
I panelet: 
BTs teaterkritikere Charlotte Myrbråten og Grethe Melby, og bypolitiker Henning Warloe (H). 
