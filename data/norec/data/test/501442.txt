Iskalde grøss
Det er lett å bli bergtatt av Vinterbris' melodiske svartmetall. 

Det var et glissent Garage som tok imot bergenske Vinterbris fredag kveld. 
Bandet ble dannet i 2008 og har rukket å gi ut to album uten å få det store gjennombruddet, men det skyldes ikke kvaliteten på musikken eller fremførelsen. 
Vinterbris kan neppe anklages for å sprenge sjangergrensene, men deres melodiske svartmetall holder likevel et imponerende høyt nivå. 

Fra scenen tømmer bandet iskalde gysere av riff og melodilinjer over et heseblesende trommekjør, i tradisjonen etter Immortal og Primordial. 
Arrangementene er massive, lodne, ærlige og effektive; det hele er blottet for all unødvendig staffasje. 
I stedet stoler bandet fullt og helt på melodienes egen kraft. 
Musikalsk sett er Vinterbris et temmelig konservativt band, men gjennomføringen og melodiforståelsen veier så til de grader opp for dette. 
