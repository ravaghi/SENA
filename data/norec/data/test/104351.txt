Philips Fidelio B8
Atmos: 
5.1.2 

HDMI: 2 inn (1.4a), 1 ut (ARC) 

Digital inn: optisk, coax 

Trådløst: 
Bluetooth (aptX, AAC) 

Analog inn: 3,5mm minijack 

Subwoofer: trådløs 

B x H x D = 105,8 x 5,2 x 12 cm 

Pris: 9.995 kr 

Vakker planke, slank lyd 

Philips har med denne satset på design og brukervennlighet, men ikke like mye på lydkvalitet. 

Pluss: 
Philips er overlegen på design, med en lekker og slank formfaktor. 
Brukervennligheten er også topp, og man får et visst inntrykk av lyd både bak og i høyden. 

Minus: 
Lyden er ikke åpen nok, dialoger låter ganske hermetisk, og det er lite kontroll på dynamikken enten det er film eller musikk som står på menyen. 

Philips-planken gir et greit inntrykk av surroundlyd: den i overkant heseblesende filmen Pan har et fantastisk Atmos-lydspor, og Philips får frem essensen. 
Man sanser at surroundlyd kommer bakfra, og at noe også foregår i høyden. 
En ganske grei boble av lyd. 

Men det er ikke inntrykket av surroundlyd det først og fremst skorter på. 
Det er lydkvaliteten for øvrig. 
For dialogene er for hermetiske og unaturlige (litt bedre i Movie enn Music lydmodus), og det låter generelt ganske flatt og livløst. 
Når et svært manns- og barnekor synger Nirvanas «Smells Like Teen Spirit» i en a-cappella kampsangversjon låter det krympet og tamt med Philips. 

Med vår Dolby Atmos demodisk er det en fantastisk vignett med regn og torden. 
Her får man litt følelse av regnet som faller ovenfra, men lyden av torden låter metallisk, tamt og unaturlig. 

Når det gjelder musikk, det være seg stereo eller surround, er heller ikke dette noen «høydare», da det låter vesentlig mer hermetisk og boksete enn med Samsung. 

Litt skuffende, all den tid vi likte Fidelio B5 så godt da vi testet trådløs hjemmekino i oktober. 
