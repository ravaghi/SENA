Et supert debutalbum
Unnveig Aas får det like bra til som de beste artistene fra USA som gjør mye av det samme. 

Hun er fra Oslo, men bor nå i Holmestrand. 
Det høres ikke slik ut. 
Det fins mange norske artister som holder seg på en lignende musikksti som Unnveig Aas, men det er få som får det til så bra til som henne. 
Vi snakker om en musikkpakke på ti låter der lytteren blir dratt inn i en forførende og gripende atmosfære umiddelbart. 

Unnveig Aas har levert noen sterke låter som et forvarsel på hva som kunne komme. 
Nå får vi fanget fullt med sterke, følelsesladde og såre låter om den vanskelige kjærligheten. 
Arrangementene er lekre i en sylskarp og distinkt produksjon. 
Musikerne er til daglig i bandet Roger Græsberg & Foreningen. 
Der er også Unnveig Aas med. 
Det er godt med luft i lydbildet, og mye steelgitarspill understreker innholdet i tekstene og løfter låtene opp og fram. 

Tittelen "Old Soul" er sikkert ment som et signal på at dette ikke er det mest moderne du kan gjøre i dag. 
Men for oss som liker den gamle, konvensjonelle måten å gjøre det på – med spill på ekte instrumenter, får så det holder. 
Stilmessig holder Unnveig Aas seg innenfor det vi kan kalle sanger- og sangskrivertradisjonen der man henter inspirasjon fra de siste 60-årene og gjør det til en moderne greie. 

Det meste går rolig for seg, og mye er trist, men låtene og musikken er likevel energisk og livfull. 
Unnveig Aas sin sorgfulle stemme fungerer like bra om lydbildet er fylt opp med smektende arrangementer som på de nakne, akustiske låtene. 
Det er lett å høre at hun har noe spesielt å fare med. 
Dette supre debutalbumet bør du få med deg. 
