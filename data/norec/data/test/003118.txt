Beklager til eks-kjæresten
Tilgivelse hos en gammel eks søkes når HAIM leverer en ny singel med catchy hitpotensiale. 

Fire lange år har gått siden søstrene sisters slapp debutalbumet sitt Days Are Gone. 
Og for et album det var! 
Este, Danielle og Alana Haim fikk virkelig satt etternavnet sitt på kartet med rocka og intenst fengende låter som "The Wire" og "Falling". 
De holdt oss varme en hel vinter, og tok sommerens festivalscener med storm (spesielt hun bassisten). 
Men så ble det stille. 
Bortsett fra en og annen remiks har tronarvingen til Haims imperium latt vente på seg. 
Helt til nå? 

De glødende forventningen til Haims neste trekk legger kanskje et ufortjent stor press på den nye singelen deres "Want You Back". 
Og det kan virke som om Haim også har vært inne på den tanken. 
For å være på den sikre siden har de rett og slett gjort det de kan best, og det er forsåvidt ikke så dumt, men kanskje en smule kjedelig. 
"Want You Back" er definitivt i Haim sitt landskap, problemet er bare at landskapet ikke har vokst noe særlig siden 2013. 

Låten er luftig, og proppet full av sommerlige lengsler. 
Det oser av en velpolert og skinnende indiepop-produksjon, krydret med subtile, elektroniske elementer. 
Rammen for det hele er selvfølgelig den karakteristiske vokalen til jentene, som flyter vakkert sammen, og bærer låten fremover. 
Denne gangen er det Danielle Haim som tar ledelsen, i en tekst som søker tilgivelse hos en gammel eks. 
Det er definitivt catchy hitpotensialet her, men jeg savner den råe og uredde stilen som fulgte med førsteplata. 

Det finnes ingen regler på å stjele fra seg selv i musikkbransjen, og det finnes utallige eksempler på artister som har resirkulert seg selv så mange ganger at de har skapt sin egen sound. 
Apropos - det er interessant at låttittelen følger i sporene til Jackson 5 med "I Want You Back", for Michael Jackson kan vel sies å være en av de som har kommet aller lengst i å gjenskape seg selv, både i sound og i utseende. 
Med Haim sin versjon blir jeg dessverre bare sittende igjen med en følelse av å ha hørte det før, og å ha hørt det bedre før. 

Haim leverer god stemning, det er det ingen tvil om. 
"Want You Back" passer godt inn i spillelisten din hvis du skal ut å nyte solen, eller ta deg en liten roadtrip. 
Men jeg venter ennå i spenning på den ekte tronarvingen. 
Håper den dukker opp på den eventuelle vanskelige andreplata. 
