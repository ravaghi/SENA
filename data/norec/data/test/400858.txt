Restaurantanmeldelsen:Grisedårlig 

Du blir i dårlig humør av maten på Den Glade Gris. 

– Oslos aller flotteste meny? spør spisefølget. 

– 
Vi sitter på Den Glade Gris rett under SAS-hotellet i St. Olavs gate og leser gjennom den morsomme og informative menyen. 
Her kan andre restauranter gå på kurs i kreativ menylaging, for her er øl delt opp i både landsdel og type øl, mens et kart med grisesnuter forklarer hvor de ulike norske bryggeriene ligger. 
Det er også deilig med både øl- og vinanbefaling til de ulike rettene. 

Knokefest 

Den Glade Gris er et hyggelig og uformelt spisested med trebord og vannmugge og bestikk på bordet. 
Vi får kjapt tildelt bord og et par Grisens bayere, og vi vet hva slags mat vi ønsker denne kvelden. 

– Treretteren er fint priset til 399 kroner, og spesialiteten er langgrillet svineknoke. 
Det må vi ha, sier spisefølget og ser seg rundt i lokalet hvor de fleste andre gjestene også gnager på knoken. 

Aspargesgrøt 

– Kantinemat? 
Danskebåten? 
Spisefølget tar nok en bit av den skuffende forretten. 
Tynne, små overkokte asparges er som grøt i konsistensen og er en totalt mislykket rett. 
Smørsausen og noen skvetter balsamico klarer ikke å heve den havarerte retten, men parmesanen på toppen er i det minste god. 

Presentasjonen av den andre forretten er like enkel som de blaute aspargesene. 
Tre skiver einerrøkt laks fra Etne er kalde og smaker meget godt, men det blir vel enkelt med en klatt rømme og flatbrød til. 

Skryt av spesialiteten 

Vi følger anbefalingene til Den Glade Gris og får to glass med Vossa Pale Ale til 6,5 % til hovedretten. 
Det lyse ølet er friskt og velsmakende med en fremtredende smak av einerbær. 

– Synd ikke de hyggelige servitørene sier noe om maten. 
Her kunne man jo holdt et lite foredrag om svineknoken og hvordan de har tilberedt den. 
Når de først har en spesialitet, bør man jo skryte av den, klager spisefølget. 
Knoken lander på bordet og har en kniv plassert på toppen av kjøttet. 
Den skal vi få god bruk for. 

Gi meg ditt lår 

– Svineknoke er fra beinet til grisen, grisens lår, og trenger lang varmebehandling, forteller spisefølget. 
Vi har spist et utall svineknoker, spesielt i Tyskland og Østerrike, hvor den er bedre kjent under navnet schweinehaxe. 
Ved lang varmebehandling blir den mør og saftig, før den til slutt blir sprøstekt. 

Du får varianten eisbein på de faste ukemenyene til Dovrehallen og Lorry. 
På den Glade Gris er knoken fast innslag. 
Den grilles i minst fem timer, og vi får vann i munnen av den innbydende knoken foran oss. 

En rett venstre ... 

– 
Denne har de grillet for hardt og altfor lenge, klager spisefølget. 
Det gjelder for begge knokene. 
Flere partier er brent, men det verste er hvor tørt det er og hvor mye kjevene må jobbe. 
Vi tygger og tygger til kjeven er nesten ute av ledd, og forbanner kokkene. 

– 
De har én spesialitet på menyen! 
Da må de levere varene. 
Jeg har lyst til å gi kokken en rett venstre med knoken, men de må seriøst tenke på en studietur til Tyskland for å lære hvordan dette skal gjøres, sier spisefølget. 
Knoken er litt, bitte litt, saftigere helt innerst ved benet, men det hjelper så lite. 
Når potetpureen i tillegg smaker rart og rotgrønnsakene er for myke, må det kalles en total kollaps fra kjøkkenets side. 

Dessertene er best 

– 
Man blir i det minste mett, sier spisefølget. 
Det er blitt fullt i restaurantlokalet, og stemningen er meget høy. 
Her må man i perioder heve stemmen, men Den Glade Gris scorer stort på den gode stemningen. 

– 
På et sted som har svineknoke som spesialrett, er det trist å si at dessertene er det beste. 
Vi har fått en grei crème brûlée og en meget frisk, saftig og god ostekake med syrlig kirsebærkompott. 

– Hyggelige servitører og lokale, kul meny og bra ølutvalg, men utrolig skuffende mat. 
Her må kokkene heve seg flere hakk! 

Den Glade Gris 

Adresse: St. Olavs gate 33. 
Tlf. 22111710. 
dengladegris.no 

Hva vi spiste: 
Treretter med svineknoke. 

Hva det koster: 399 for en 3-retter med svineknoke. 
Forretter 114–148 kr. Hovedretter 176–294 kr. Dessert 99–109 kr. 

Hvem passer det for: 
Par og mindre vennegjenger. 

Vegetarretter: 
Grillet asparges til forrett og grillet chèvre og tomatpasta til hovedrett. 
Har også en grønn salat som siderett. 

Lydnivå: 
Mye ølsmakinger og høy stemning gjør at det er lurt med mindre grupper for å høre hele samtalen. 
Ellers meget god stemning. 

Morsom og innholdsrik meny 

Miljø: 
4 

Meny: 5 

Mat: 
2 

Service: 4 

Verdi for pengene: 
2 

17 av 30 poeng 

Bedre valg i nærheten: 
