Tårevåt midtlivskrise
Kanskje Kjartan Brügger Bjånesøy heller burde hjulpet sin syke far enn å skrive bok om ham? 

Hvordan forsoner man seg med at ens egne foreldre blir gamle og syke? 
Det er vanskelig, men de fleste av oss vil kanskje tenke: 
Sånn er livet, vi må bare bli vant til det. 
Men ikke journalisten Kjartan Brügger Bjånesøy. 
Han har sett seg nødt til å skrive bok om temaet, om hvordan hans slagrammede far ikke lenger er den han en gang var. 
Jeg begynner å lese i håp om å få noen innsikter i disse evige og universelle spørsmålene. 

Men det viser seg fort å være alt for mye å be Bjånesøy om. 
Boka er en følelsesladd og nesten uutholdelig sentimental oppvisning av klisjéer og nostalgi. 
Forfatteren minnes en lykkelig og trygg oppvekst, med en sterk og rank far. 
Han blir selv voksen og får barn, men det er ikke før faren blir syk at sønnen virkelig tvinges til å innse at han ikke lenger er et barn, og at faren ikke er en superhelt som kan løse ethvert problem. 

I stedet for å ta seg av og hjelpe sin syke far, blir han bare irritert over farens tiltagende tafatthet. 
Selv hans syv år gamle datter viser mer forståelse og omsorg. 

Hele boka er skrevet i en slags festtale-stil, som er varm og hjertelig i et par sider, men som over 170 sider gjentar seg selv til det kjedsommelige. 

Det hele topper seg når familien kommer sammen til dugnad i barndomshjemmet, og skal rydde garasjen faren ikke lenger klarer å holde orden i. 
Den sentimentale broren prøver desperat å få alle i familien til å reagere like følelsesladd på et gammelt skilt han har funnet. 

Bak sønnens gjentagende misnøye med å ha en syk far skjuler det seg imidlertid en aldri så liten identitetskrise: 
Kjartan er nemlig høyst ukomfortabel med selv å bli eldre. 
Det virker nesten som om sentimentaliteten overfor faren er et forsøk på å dekke over sin egen selvopptatte midtlivskrise. 

Den eneste innsikten jeg sitter igjen med etter endt lesning, er i hvor stor grad det er mulig å synes synd på seg selv når livet blir vanskelig. 
