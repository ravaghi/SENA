Anmeldelse:Lettvint fra Nordstoga og Admiral P 

Debuterer som duo på «Gullruten» i kveld. 

LÅT: 
Denne så nok verken du eller jeg komme: 
En duett med Odd Nordstoga og Admiral P. 

Partylåt Wenche Myhre hadde vært en naturlig samarbeidspartner for admiralen etter at de fant hverandre under TV 2-serien «Hver gang vi møtes» i vinter. 
Men - i stedet ble det altså den folkemusikkinspirerte visepopgeneralen fra Telemark som møter admiralen fra Zambia og Norge over en partylåt. 

Og her er selve møtet mellom de to mer spennende enn resultatet. 

Svinger 
Et trekkspill i zydeco-stil åpner låten, som er mer Nordstogas enn admiralens. 
Det svinger hele veien, men substans er det svært lite av. 

Det er nok ikke meningen, heller, men akkurat det kler viseskalden Nordstoga dårligere enn admiralen. 

Lettvinte tekster 
De enkle gleder er temaet. 

Men vi er blitt bortskjemt. 
Begge har på hver sin måte forsynt oss med gode eller fiffige, allsangvennlige tekster, mens denne er av det mer lettvinte slaget. 

De to forener hverandres musikalske uttrykk, men det blir rett og slett for enkelt. 

Med to såpass kreative artister i front kunne det vært gjort mer ut av dette samarbeidet. 

«Gullruten» 
Låten får premiere under utdelinga av «Gullruten» på TV 2 i kveld. 
Det er ikke kjent om det ligger noe mer i dette samarbeidet enn denne ene låten. 
