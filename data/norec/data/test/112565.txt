Anmeldelse:FIFA 19 – en virtuell fotballfest 

VG har testet FIFA 19. 
Når EA Sports kaster alt de har inn i verdens gjeveste klubbturnering, blir resultatet av det vakre slaget. 
De tar nemlig fotballspill til nye høyder, men det er også noen skuffende elementer som venter. 

Det nærmer seg nå. 
28. september inntar FIFA 19 PC- og TV-skjermer verden over. 
Da får FIFA-entusiaster fra alle verdens kriker og kroker et gjensyn med mye kjent og kjært, samtidig som det er mye nytt å ta tak i. 

EA Sports’ flaggskip, FIFA, er nemlig tilbake med det 35. spillet i deres enormt populære serie. 
Selv har jeg spilt FIFA hvert eneste år siden 2003. 
Som de fleste vet: 
Spillet vi i dag kjenner som FIFA har for det aller meste utviklet seg og endret seg til det bedre siden den gang. 

Den trenden fortsetter når spillet returnerer neste uke. 

Vakkert, krevende og givende 

Som er å forvente, grafikken har fått seg et løft, som den gjør hvert eneste år. 
Rent visuelt er FIFA et mesterverk. 
Det er nesten som å se en vanlig kamp på TV, og med rettigheter til flere ligaer, ser flere spillere mer ekte ut enn noensinne. 

Men det er ikke i det grafiske FIFAs store styrke ligger. 
De har styrken sin i variasjon, i form av en rekke ulike spillmoduser. 
Og nå, med en ny og forbedret spillfølelse. 

Jeg forelsket meg aldri i FIFA 18. 
Spillet ble for repeterende. 
Å ha hurtige spillere ble for effektivt, slik at det var nesten bare det som gjaldt, spesielt i en arkade-aktig modus som FIFA Ultimate Team. 
Karrieremodus ble nok en gang ikke prioritert. 

Det blir ikke – i like stor grad – tilfellet i FIFA 19. 
Hurtighet er ikke alfa og omega. 
Nye animasjoner som «50/50 challenges», en smartere AI (Artificial Intelligence, datamaskinen journ.anm.) og «Active Touch system», gjør at spillopplevelsen er annerledes. 
Det flyter bedre. 
Kampene oppleves jevnere og mer realistiske. 

Samtidig gir sistnevnte animasjon, Active Touch, disse øyeblikkene du av og til får i fotball. 
Øyeblikkene som Gareth Bales brassescoring i Champions League-finalen er nå mulig å gjenskape i FIFA, og det samme er scoringer som det Zlatan Ibrahimovic vartet opp med i LA Galaxy-debuten: 

Å skape øyeblikk som dette i FIFA kommer etter at EA-teamet lot seg inspirere av det elleville målet Rivaldo scoret for Barcelona i 2001 mot Valencia. 

PS! 
Rivaldo er faktisk i spillet også, så det er mulig å gjøre det med nettopp ham. 

Mesterlige mestere 

EA Sports har sikret seg rettighetene til Champions League, og Mesterligaen, som det heter på norsk, har på mesterlig vis blitt integrert i spillet. 
Verdens gjeveste klubbturnering ser også bra ut på den virtuelle banen, under flomlysene, med TIFOs, nye supportersanger og den ærverdige Champions League-hymnen. 

Den største endringen kommer imidlertid i den enkleste modusen FIFA har. 
Kick off-kamper, eller bare «Avspark», for dem som spiller spillet på norsk. 

Nye moduser er «Survival Mode», hvor du mister en vilkårlig spiller for hvert mål du scorer. 
Eller hvor det bare er mulig å score med headinger eller på volley. 
«House Rules», hvor du kan fjerne alle regler. 

Dette er revolusjonerende for ulike spillere, både de som har et avslappet forhold til FIFA, og de som tar det på alvor. 
Det kommer garantert til å by på flere morsomme stunder i flere ulike settinger, enten man sitter og spiller sammen med venner/venninner. 
Det er til og med gøy nok til at man kan sitte og spille alene, mot maskinen. 

Men alt er ikke bare fryd og gammen i FIFA 19. 

Går i samme, gamle fellen 

Nok en gang har to populære moduser blitt nedprioritert: 
Pro Clubs og karrieremodus. 
Kanskje spesielt sistnevnte har vært en stor favoritt hos mange, og modusen skriker etter noe som kan pumpe nytt liv inn i det. 

Heller ikke i år skjer det. 

Jo da, noen få endringer er der. 
Et nytt system for å trene spillerne dine er på plass, Champions League og Europa League er integrert på en helt ny måte, men i det store og det hele, er det for lite. 
Det er den samme, gamle visa i FIFA Career Mode. 
Dermed går skaperne i samme, gamle fellen ved å ikke lytte til forbrukerne. 

Det samme gjelder med Pro Clubs. 
Det er mer eller mindre identisk med i fjor. 
Den modusen er kanskje litt mer fritatt, dog, da uttrykket «man får ikke mer moro enn man gjør det til selv» kommer til sin rett. 
Pro Clubs er jo på mange måter den mest sosiale av modusene, hvor man kan spille med opptil ti venner og styre sin egen klubb til heder og ære. 

Heller ikke den nye animasjonen «Timed Finishing» bringer mye til bordet. 
Timed Finishing er et nytt avslutningsverktøy som bunner ut i uttrykket «high risk, high reward», hvor du får muligheten til å avslutte angrep på en ny måte. 
Dersom du mislykkes, blir avslutningen av det elendige slaget. 
Dersom du lykkes, vanker det belønning i form av en god avslutning. 

Hele «Timed Finishing»-opplegget er imidlertid mislykket, og det er noe som kommer til å bli oversett av spillere flest da det oppleves lite nyttig å bruke, og risikoen er gjerne langt større enn belønningen. 

The Journey er tilbake for en tredje og siste sesong. 
I tråd med Champions League-rettighetene EA har sikret seg, er det naturligvis det som står i fokus, noe som kommer frem ved at modusen i år heter «The Journey: Champions». 

Det interessante ved The Journey i år, er at man styrer tre karakterer i mer eller mindre like stor grad. 
Det er ikke bare hovedkarakteren Alex Hunter, det er også hans venn Danny Williams og søsteren Kim Hunter, som skal oppnå suksess. 

VGs dom: 
Stang inn 

FIFA 19 er i bunn og grunn et strålende spill. 
Gameplayet er mye bedre, grafikken er strålende, og moduser som har blitt utviklernes flaggskip, som Ultimate Team, har fått seg et løft takket være et nytt divisjonssystem (Division Rivals), nye Icons og en annen nyvinning, Dynamic Tactics, som lar deg finne din egen spillestil på en helt ny måte. 

EA Sports har gjort en god jobb med det nye spillet, som sannsynligvis vil være en vinner blant deres mange tilhengere, kanskje først og fremst takket være de nye spillanimasjonene og de nye kick off-modusene. 

Det er imidlertid ikke all verden å glede seg over for dem som håper på bedring i karrieremodus. 

Det er enkelt å forelske seg i fotball. 
Det er ikke like enkelt å forelske seg i et fotballspill, som til tider kan være så utrolig frustrerende. 

Men det er faktisk mulig å forelske seg i FIFA 19. 

VGs terningkast: 

Anmeldt av Yngve Gjerde. 
