Test:VW Amarok med mer muskler 

De fleste viktige pick-up-ene er eller blir oppdatert i løpet av året. 
Vi har testet det nye bidraget fra Volkswagen. 

Av en eller annen grunn er det i disse tider utskifting av modeller for de fleste bilprodusentene som leverer pick-up-er. 

Toyota kommer med en ny Hilux, Mitsubishi har fornyet L200, Nissan har akkurat fått sin nye NP300, eller Navara om du vil, og Ford har sin oppgraderte Ranger. 

Nå er det VW som vil vise hva de har å by på, og lanserer en ny Amarok. 

Vel, helt ny blir å strekke strikken litt langt, men mye av det viktigste er byttet, og mest interessant er det å titte under panseret. 

Kun V6-motorer 

I Norge vil det heretter kun bli mulig å få Amarok med en V6-motor, men du får flere valgmuligheter likevel. 

Den 3-liter store motoren vil nemlig komme i tre konfigurasjoner. 

I praksis betyr dette at du kan velge å få den levert med 163 hestekrefter, 204 hestekrefter, eller som en råsterk 224-hesters arbeidsmaskin. 
Dreiemomentet på disse tre er henholdsvis 450, 500 og 550 newtonmeter. 
De mindre firesylindrede motorene forsvinner nå fra markeder som krever Euro 6-sertifisering. 

Det interessante er å se at flere av konkurrentene går ned i slagvolum, mens VW og Ford nå er de eneste som leverer henholdsvis seks og femsylindrede motorer. 

Alle motoralternativer blir levert med en 8-trinns DSG automatkasse. 

To versjoner 

Som tidligere vil bilen bli å få med to alternative systemer for firehjulsdrift. 
Enten den hardføre systemet med manuelt innslag av firehjulsdrift, eller det automatiske 4Motion-systemet. 

De aller fleste kundene har til nå valgt 4Motion, og importøren regner ikke med noen endring i dette. 

Alle bilene som leveres med den nye motoren, uavhengig av effekt, vil også leveres med elektronisk styrt differensiallås på bakakselen. 
Skulle du mot formodning ønske bilen med tohjulsdrift, er dette også mulig å få. 
Her til lands hører dette med til sjeldenhetene. 

God på innsiden 

Innvendig er det gjort små, men viktige grep. 
Det aller beste er kanskje setene, som nå må sies å være langt bedre. 
Førersetet har 14-veis elektrisk justering, og har god sidestøtte både i sete og rygg. 
Disse setene er standard i Aventura-versjonen, men fås mot et tillegg på de øvrige. 

Noe av det viktigste for å trives i en pick-up er å sitte godt. 

Den øvrige komforten bærer preg av bladfjærer, rammekonstruksjon og et lett lastebilpreg. 
Da er det viktig å gjøre det beste ut av de elementene der det er mulig, som blant annet setene. 

Utover setene har bilen fått et oppgradert infotainment-system, som nå ligner mer på det som er å finne i personbilene deres. 
En skjerm i midtkonsollen gir deg også noe av den samme betjeningen. 
Vi kunne likevel ønske oss en større skjerm, for i Amarok er det kun mulig å få en 5- eller 6,33-tommer dersom du velger deg opp på utstyrslisten. 

Hvor ble det av 8-tommeren som personbilene nyter godt av? 

Mer sikkerhetsutstyr 

Etter hvert som det stilles strengere krav til sikkerhetsutstyr i biler, kommer dette også slike pick-up-er til gode. 

I nye Amarok betyr dette at autobrems med elektronisk stabilitetskontroll er standard. 

Dekktrykksvarsling er nå også mulig å få, men dette er tilbehør. 
For mange er det antagelig mer interessant at bilen har fått et elektronisk stabiliseringssystem for deg som kjører mye med tilhenger. 
Systemet fanger opp vingling, og bruker bilens ESP-system til å rette opp. 

Som arbeidshest kan Amarok trekke opp til 3.500 kilo, med en krokvekt (vekten du kan ha på selve hengerfestet) på opp til 140 kilo, avhengig av motorversjon. 

Fire versjoner 

Amarok vil fremover bli å få i fire alternative versjoner, som er Trendline, Comfortline, Highline og Aventura. 
Her handler det mest om å definere bruksområde, for deretter å velge den modellen som passer best til bruken og lommeboken. 

VW har innsett at bilene brukes til mye forskjellig. 
De har derfor laget et arsenal av tilbehør for at kundene kan tilpasse bilen optimalt til sitt bruk. 

Det er alt fra lastestativ til glideskinner, festekroker og annet. 

Fungerer i praksis 

Ute på veien er bilen så nære en personbil som en slik pick-up kan bli. 
Interiør og utstyr gjør at du ikke savner noe nevneverdig, ettersom dette har gjort tilnærminger mot personbilmarkedet i flere generasjoner. 

Vår testbil var utstyrt med fire store ekstralys på taket. 
Dette ga naturlig nok mye vindstøy, men uten dette er bilen relativt støysvak til en slik bil å være. 

Med den nye motoren er bilen også svært dynamisk til å være en pick-up. 
Toppfarten på 193 km/t nådde vi aldri, på grunn av trafikk, men det er ikke hver dag vi ferdes på tyske motorveier i 185 km/t, slik vi gjorde. 
Og veien opp ditt føltes aldri tung for de 224 hestekreftene vi hadde til rådighet. 

Dette har naturligvis liten relevans her hjemme, men sier litt om bilens evner. 

Som tom pick-up må vi si at vi er svært godt fornøyd med nye Amarok, også når vi ser den opp mot konkurrentenes nyheter, for markedet for pick-up-er har knapt vært mer spennende enn nå, noe som også vises på interessen. 
Det virker som nordmenn nå har arvet litt av amerikanernes syn på at en liten lastebil er praktisk å ha. 

Men fortsatt er det i arbeids medfør at de fleste velger en slik bil. 
Dette skyldes blant annet at myndighetene fortsatt mener at bakseter skal koste flere hundre tusen i engangsavgift. 
Derfor vil også de fleste av nye Amarok selges med grønne skilter. 

Prisene er foreløpig ikke kjent, men importøren tror ikke det er usannsynlig å legge dagens priser til grunn. 
