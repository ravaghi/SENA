Test:Honda HR-V 1,6 i-DTEC 

Midt oppe i dieselforbud-hysteriet har vi kjørt Hondas kompakt-SUV med motoren den kler aller best - en smidig og gjerrig dieselmotor. 

Honda HR-V er lillebroren til den bedre kjente Honda CR-V. 
Dette er en SUV i kompaktklassen, hvor bilene er basert på modeller som Ford Focus og VW Golf. 

Bestselgerne i klassen er blant annet Nissan Qashqai og Suzuki Vitara. 

Honda HR-V kom først på markedet i 1999, og da kun som tre-dørs utgave. 
Etter hvert fikk den fem dører og oppnådde god salgssuksess. 

Diesel-hatet 

Likevel ble modellen faset ut i 2006 og var borte fra markedet i nesten ti år før den nye modellen returnerte i fjor. 
Inntrykkene våre fra den lanseringen leser du her. 

Vi har selvsagt også kjørt førstegenerasjon HR-V, noe du kan lese mer om her. 

Dieselbiler er i løpet av vinteren vi er inne i blitt forhatt og utskjelt i forbindelse med det mye omtalte dieselforbudet, som Oslo nylig hastevedtok. 

Det er likevel på det rene at det er svært få dager i løpet av et år at et slik forbud vil gjelde, og i høringsforslaget som nå ligger ute gjelder ikke forbudet for nye dieselbiler som tilfredsstiller utslippskravene i Euro6. 

Riktig motor 

Er du på utkikk etter en Honda HR-V kan vi raskt fastslå at dette er motoren bilen fortjener. 

I fjor kjørte vi nemlig samme bil i en duell med den nye 1,5-liters bensinmotoren og en trinnløs CVT-girkasse. 
Den motoren yter rett og slett ikke bilen rettferdighet, da den kort og godt er for slapp. 
Den nevnte girkassen er et kapittel for seg selv, men vi kan enkelt si at du burde heller velge bilen med det manuelle alternativet. 

Honda er verdens største motorprodusent og 1,6-literen som de her benytter, er blant de gjerrigste og mest kultiverte dieselmotorene i sin klasse. 
Den yter 120 hestekrefter og har et dreiemoment som ligger på 300 
Nm ved 2.000 omdreininger. 

Snittforbruket er oppgitt til pene 0,41 l/mil, og faktisk hadde ikke vi noen vansker med å oppnå så lavt forbruk på langkjøring i løpet av testperioden. 
Det er sjelden det stemmer såpass mellom oppgitt og faktisk forbruk. 

Se flere detaljer av bilen her 

Myke egenskaper 

Girkassen er smidig og lettsjaltet, og motorens krefter er mer enn tilstrekkelige uten at det blir riktig å si at bilen oppleves som sprek. 

Styrefølelsen kunne vært skarpere, men understellet er godt avstemt og komfortabelt så lenge du ikke presser den hardt på ujevnt underlag. 
Da kaster den litt på seg. 

Totalt sett har bilen fått mer personbilegenskaper enn forgjengeren. 
Slik sett ligner nye HR-V mer på en slags crossover-SUV. 

Utseendet er passe friskt og plassutnyttelsen innvendig er formidabel takket være utformingen bakhjulsopphenget og bensintanken som er flyttet fram og er plassert under forsetene. 

Vi synes infotainment-løsningen Honda Connect er for knotete i bruk. 
Men de praktiske løsningene, sånn som at hele baksetet kan vippes opp mot stolene foran, er enormt bra. 

Se flere bilder av interiøret her 

Et stort minus 

Det store minuset med HR-V er det faktum at bilen ikke er å få med firehjulstrekk til tross for at den er tilgjengelig med det i USA og Japan. 

I 4x4-landet Norge, hvor hele 37 prosent av alle bilkjøperne i fjor valgte en bil med trekk på alle fire, er det en aldri så liten tragedie. 

Men Honda har regnet ut at kunder flest på vårt kontinent vil velge den med forhjulstrekk. 
Dermed vil de ikke tilby det enn så lenge. 
Men det er lov å håpe at dette endrer seg med tiden, om flere land følger etter trenden i Norge. 
