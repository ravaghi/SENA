Broen er for alvor i ferd med å drive ut sine demoner
Mer groove enn gimmick. 

KONSERT: 
Lenge har det eksperimentelle poporkesteret Broen føltes mest som en gimmick. 

Med spraglende kostymer, stakkato rytmer og et velmenende forsøk på å forene nærmest enhver sjanger – jazz, dancehall, krautrock, disco, indiepop, hiphop og gud vet hva – har kvintetten vært altfor mye å bite over. 
Det har lønnet seg å ha et brett hodepinetabletter parat. 

Men noe er åpenbart i endring. 
«<3», den ferske singelen som annonserte deres signering med indiegiganten Bella Union, peker mot et mer hypnotisk og urovekkende lydbilde. 

Det kaleidoskopiske stykket neosoul som innleder konserten deres på Herr Nilsen er nemlig langt mer fokusert enn noe jeg kan huske å ha hørt av dem tidligere. 
Enda bedre er det påfølgende kuttet, der Røe messer «This is the free world» over et suggererende funkgroove. 

Der og da minner trondheimsbandet om Talking Heads og Gang Gang Dance, da den uungåelige dansingen kjennes som å riste av seg et spesielt stygt tilfelle av tropefeber. 
Med det lager omsider Broen musikk som speiler deres tilsynelatende intensjon om å bygge broer mellom kontinenter såvel som sjangre. 

De har imidlertid fortsatt en lei tendens til å rote seg bort. 
Røe er omtrent tyve ganger mer interessant som sanger enn som som rapper – det er rett og slett en kunst hun ikke har anlegg for – mens resten av bandet skinner sterkest når de jobber med og ikke mot hverandre, noe som dessverre ødelegger siste etappe av settet. 

Når det er sagt: 
I går fortalte en bekjent at han hatet Broen. 
Han har tydeligvis ikke sett dem spille i det siste. 
