Festkonsert som ga mersmak
Venneforeningene for musikk og opera arrangerte søndag kveld en konsert i Klubbens ærverdige festsal. 
Konserter av denne typen trengs for å holde på et mangfold i kulturtilbudet i Kristiansand. 

Operagalla, Romanseaften, Musikkens venner, Operaens venner, «Klubben», glade enker og czardasfyrstinner – alle disse begrepene er for noen beheftet med noe gammeldags, noe litt akterutseilt i den moderne kulturutfoldelsen. 
Søndag kveld beviste tre unge kunstnere at denne oppfatningen er feil. 
Lina Johnson og Audun Iversen, to av Norges fremste, unge operasangere, kjent langt utenfor landets grenser, gjestet Kristiansand og «Klubben» søndag kveld. 
«Operaperler» kalte arrangørene programmet. 
Det ble både opera og perler. 
Og sannelig ble det ikke også både romanser og operette. 

Et stort publikum nesten fylte «Klubbens» prektige store festsal. 
Og foran Håkon Stenstadsvolds festpolonese av et maleri, serverte de to sangerne et utvalg operaarier, duetter, noen romanser og til slutt et knippe operettesvisker som tok publikum fullstendig med storm. 
Ved klaveret finske Sofia Wilkman, også en ung stjerne med internasjonal ry. 

Det var stil, det var løssluppenhet og det var humør og bravur. 
Og når alt dette på en og samme gang i helhet utgjorde en sjelden konsertbegivenhet – det er faktisk mange år siden vi har opplevd noe tilsvarende i Kristiansand – så er det fordi de tre gjestende kunstnerne representerer et nivå som er skyhøyt, ikke bare i norsk, men i internasjonal sammenheng. 

Jeg skal ikke bruke mye plass på repertoaret. 
Det var utdrag fra operaer av Rossini, Donizetti, Verdi og Bellini. 
Så uhøytidelig var det hele, at barytonsangeren etterlyste en baryton blant publikum, hvorpå hans far, Knut Iversen, meldte seg, og sammen gjorde de barytonduetten fra I Puritani av Bellini – som en dundrende suksess før pause. 

Deretter innledet Audun Iversen med Leoncavallos Mattinata, en sang «alle» kjenner, og mange hadde lyst til å synge med. 
Hvilket de fikk gjøre da sopran-og-baryton-duoen etter hvert dro til med opptil flere utdrag fra Den glade enke. 
Stemningen stod i taket. 

Mange snakket både i pausen og etterpå om at dette var som «i gamle dager», altså da Musikkens Venner hadde månedlige konserter i Klubbens festsal, og nasjonale og internasjonale stjerner stod på menyen. 
Og ja, det var noe der. 
Min klassiske «karriere» begynte her for omtrent 55 år siden, da jeg hørte en av verdens fremste sangerinner (det het så den gang), nemlig Rita Streich, hun var romansekunstens Messi om man får lov. 
Hun sang i Klubben da jeg var tenåring. 

Nå synger våre unge sanger-kunstnere her igjen, i regi av to venneforeninger som har fått sine offentlige pengekilder innstrammet noe ganske ettertrykkelig etter at alt skulle kanaliseres inn i større prosjekter. 
Dette var en konsert som gjør mangfoldet av kulturuttrykk større og bredere. 
Vi trenger mer av dette i Kristiansand. 
