Test av ny Toyota RAV4:Nå har den (nesten) alt! 

BARCELONA (VG) 
Midt i mankoen på elbiler kommer Toyota med en ny RAV4, en vanlig bensinhybrid som har gjennomgått en helt uvanlig forvandling. 

RAV4 i femte generasjon er nesten ikke til å kjenne igjen. 

Det litt glatte preget fra tidligere årganger er erstattet med tydelige og tøffere linjer. 
Bilen har fått en massiv front med et diger dobbeltgrill og firkantede hjulbuer. 
Mange vil nok også like at bilen har fått bedre bagasjeplass, den er økt med nesten 80 liter. 

Toyota har villet lage en robust SUV, og da måtte også betydningen av modellnavnet RAV bygges om, fra «Recreational Activity Vehicle» til «Robust Accurate Vehicle». 

I det siste – accurate – som betyr nøyaktig, ligger blant annet sikt, brukervennlighet og effektivitet, ifølge Toyota. 

Etter prøvekjøring av bilen under den internasjonale lanseringen for presse, på motorvei og i fjellområder utenfor Barcelona (i en del partier med uventet snødekte veier!), kan vi slå fast at norgesvennen er blitt en langt mer, nettopp, brukervennlig bil. 
Det er ikke bare designen som er rustet opp. 

Se tabell for priser og tekniske spesifikasjoner og sammenlign med konkurrenter nederst i artikkelen. 

Samme oppskrift 

Under panseret er grunnoppskriften den samme, selv om bensinmotoren og de to elmotorene er nye og forbedret. 

Drivlinjen er hybrid. 
Det vil si at bilen ikke kan lades fra veggstrøm, men at den lager strøm fra bremseenergi og fra bensinmotoren, som elmotorene bruker, blant annet til firehjulsdriften. 

Toyota kaller systemet selvladende, som for så vidt korrekt, men en del av strømmen lages altså fra bensinmotoren. 

Men den nye SUV-en bruker ikke så mye bensin for det. 
Toyota har 20 års fartstid med hybrid, og dette er fjerde generasjon. 
Realistisk forbruk er oppgitt til 0,45 l/mil. 

Les mer om forbruk under punktet miljø lenger ned i saken. 

Elektrifisering? 

Mange spør seg om RAV4 også vil komme som ladbar hybrid eller elbil. 
Svaret fra Toyota er at det ikke er noen planer for å elektrifisere RAV4. 
Mot slutten av året vil Toyota trolig vise en felles plattform for elbiler og hydrogenbiler. 

Toyota-importøren regner med å selge 4–4500 RAV4 i år. 
Det betyr at den vil puste elbiler som Tesla X og Audi e-tron i nakken, eller kanskje kjøre forbi. 

Modellen med forhjulstrekk er ventet i disse tider, varianten med firehjulsdrift leveres fra mai. 
Den siste forventes å bli den mest populære, med ca. 85 prosent andel. 

Bestselgeren i segmentet i fjor var Tesla Model X (4981), videre følger Mitsubishi Outlander (4323), Volvo XC60 (3687), VW T-Roc (1855), Mazda CX-5 (1853). 

Førermiljø: 

Bakkeklaringen er litt høyere, men sittehøyden senket, så her er det bare å svinge seg inn ... til en ny verden. 
Endelig er lengdejusteringen av rattet lang nok. 
Sammen med elektrisk innstilling av førersetet kan man finslipe kjørestillingen. 

Sidespeilene er herlig store, de er nå trukket bakover og festet på døren. 
Dette gir fin sikt til siden/ned. 
A-stolpene tar ikke mye sidesikt. 
Disse tingene legger så til rette for avslappet og trygg kjøring. 

Infoskjermen er flyttet opp på dashbordet, som gjør det enklere å betjene den. 
Skarphet og funksjonalitet er grei, men noe teknologihøydepunkt er den ikke. 
Instrumentpanelet foran fører er digitalt., men det er ikke såkalt head-up-display, som projiserer informasjon i siktlinjen (frontruten). 

Varme justeres gjennom lett tilgjengelige og store vrihjul høyt plassert i en bred senterkonsoll. 
Automatgirspaken er gått fra «rørepinne» til en vanlig utformet en. 

Den håpløse plasseringen av bryterne for setevarme på utgående modell, er forbi. 
De er plassert under et utspring på dashbordet, og er vanskelige å se og betjene. 
Bryterne er nå flyttet inn i den brede senterkonsollen. 

RAV4 har fått varmetråder i frontruten og rattvarmen er god og varm. 
Det er lite kjørestøy ved «cruising» i høy hastighet (fin asfalt), på grovere asfalt høres noe hjulstøy. 
Det er noe støy ved gasspådrag. 
Linsen til ryggekameraet (fugleperspektiv), har ikke rengjøringsfunksjon. 

Kjøreegenskaper: 

RAV4 er en lettkjørt og stabil bil, både på motorvei og mer svingete landeveier. 

Firehjulsdrift sørges for av en elmotor på bakakselen. 
Vi har ikke fått prøvd firehjulsdriften skikkelig. 
Det var snøføre i fjellene, men bilen sto på sommerhjul. 
80 prosent av dreiemomentet kan overføres til bakhjulene, 30 prosent mer enn før, ifølge Toyota. 

En vesentlig ting som ikke er endret, er CVT-girkasse, som er en type trinnløst automatgir, som gjerne gir litt støyende gasspådrag (det kan høres ut som en slags sluring med høyt turtall). 
Toyota sier de har gjort mye for å redusere «plagene». 
Vårt førsteinntrykk er at det fortsatt er noe «ustemt» over motorlyden, spesielt ved litt brå pådrag. 

Plass: 

RAV4 er litt kortere og litt lavere, men bredde og akselavstand er økt. 
Resultatet er god plass i baksetet, spesielt benplass. 
Baksetet har for øvrig varme i setene (øverste utstyrsnivå). 

Bagasjerommet er vokst med 79 liter (batteriet er nå pakket under baksetet), og er på 580 liter (inkludert reservehjulsbrønnen). 

Miljø: 

Oppgitt forbruk er 0,45 l/mil (WLTP tilbakeregnet til NEDC, realistisk). 
Under prøvekjøringen i noen svært få varmegrader fikk vi disse målingene: 
Bytrafikk med en del kø – 1,21 l/mil (!), landevei med stigninger/snø – 0,64 l/mil og motorvei/landevei – 0,49 l/mil (siste med tohjulstrekk). 

Sikkerhet: 

Er ikke testet i EuroNCAPs kollisjonstest ennå. 
Autonødbrems er standard i alle nivåer, med gjenkjenning av fotgjengere (dag og natt) og syklister (dag), virker ikke i høy hastighet. 

Å eie: 

Biladministrasjonsselskapet Autolease vurderer bruktverdien etter 4 år/60.000 km som snitt i bruktmarkedet (terning 4) og i klassen (terning 4). 
Driftskostnader ca. 6000 kr/år v/60.000 km over tre år. 
Nr. 4 av 22 i eierundersøkelsen AutoIndex. 
For best bruktverdi anbefaler Autolease variant med firehjulsdrift, Style eller Executive (komplett). 

Autolease: 
Vi vurderer bilen som en spennende oppgradering av en klassiker i bilmarkedet. 
De nye designlinjene ser tøffe ut, og gjør at bilen virkelig differensierer seg fra forrige modell. 
Toyota har lang erfaring med hybridteknologi, og vi tror RAV4 er en aktuell Norgesbil med firehjulstrekk. 
Økt bagasjeromskapasitet tror vi vil slå meget positivt i en tøff konkurranse i SUV-segmentet. 

Pris: 

Går du for «alt», er du nok oppe i ca. 550.000 kr i ut-av-butikk-pris. 
Firehjulsdrift koster cirka 40.000 kr, panoramatak ca. 15.000 kr. Alle varianter har aktiv cruisekontroll og LED hovedlys. 
Importøren tror 85 prosent velge firehjulstrekk, resten forhjulstrekk. 

Det skiller 40.000 kr mellom de to øverste utstyrsnivåene Style og Executive, (se tabell lenger ned). 
I Executive ligger blant annet ryggekamera med fugleperspektiv, girhendler på ratt, elektrisk justering av førersete, varme i baksetet, og varsling av sidetrafikk ved rygging. 
Ligger prismessig midt på i segmentet, på samme nivå som storselger og utpekt hovedkonkurrent Mitsubishi Outlander PHEV. 

Design: 

Et friskt pust fra Toyota. 
Bilen er blitt både tøff og lekker utvendig. 
Spesielt fronten, som er blitt kraftig og med et digert grillsystem og sideprofilen med den nye bakrutedesignen. 
Innvendig er det stiligere og ryddigere, mer moderne. 
Og hipp hurra for den lille «brevsprekken» over hanskerommet, der du kan legge for eksempel mobiltelefonen. 

VG mener: 
Her har du en moderne og kapabel SUV, med god bagasjeplass og et brukervennlig førermiljø. 

Om VGs prøvekjøring 

Er et førsteinntrykk av bilen etter en kortere testkjøring, der vi gir et terningkast basert på dette. 
Verdivurdering: 
Autolease. 
Tekniske data: 
Opplysningsrådet for Veitrafikken. 

Vil da ha nyhetsbrev om bil? 
Hold deg oppdatert – meld deg på her for å få bli varslet om våre beste saker! 

Er du på jakt etter ny bil og er usikker på hva du skal velge? 

VG har laget en helt ny tjeneste – VG Bilguiden, som hjelper deg å finne den beste nybilen for ditt budsjett. 
