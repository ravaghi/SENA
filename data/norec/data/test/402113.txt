Imponerende verk fra indieheltene i The National
The National fortsetter å utfordre seg selv med et album som rører ved moderne menneskelighet. 

Kritikerfavorittene The National er tilbake med ny musikk. 
Deres åttende album siden starten rundt årtusenskiftet viser et band som fortsatt vil prøve nye ting. 
Det er også deres lengste album, og klokker inn på over en time. 

I am Easy to Find er et konseptuelt album om det moderne mennesket, og viser bandet fra en interessant vinkel. 

Spennende stemmer 

Her opererer The National i et mørkt lydbilde, fylt av lekre detaljer og velplasserte studioeffekter. 
De forseggjorte arrangementene lar materialet puste og bringer frem intensiteten i de melankolske melodiene. 
Elektroniske elementer satt opp mot nærmest orkestrale partier gir det hele en spennende dynamikk. 
Strykere og trommemaskiner er alltid en god kombo. 

Spesielt vellydende er de mange stemmene som fyller denne timelange seansen. 
Flere kvinnelige gjestevokalister er med på laget, nemlig Gail Ann Dorsey, Sharon Van Etten, Lisa Hannigan, Mina Tindle og Kate Stables. 
I tillegg spiller koret Brooklyn Youth Chorus en viktig rolle i miksen. 

The National har alltid hatt et fokus på vokalist Matt Berningers finurlige fraseringer og rytmiske tekstarbeid. 
Her får denne viktige biten av bandets uttrykk en ny dimensjon. 
Gjestevokalistene gjør en upåklagelig jobb med å la sine stemmer både smelte sammen med og stå i opposisjon til Berningers filosofiske observasjoner. 
Flere ganger trer hans sjelfulle baryton til side for gjestene. 

Basis i en kortfilm 

I am Easy to Find har en interessant bakgrunn. 
Seks av låtene startet som lydspor til en kortfilm med samme navn som bandet laget sammen med den Oscar-nominerte regissøren Mike Mills. 
Samarbeidet med Mills, som tidligere har gjort arbeid med artister som Air og Moby, inspirerte åpenbart The National. 
De bygget videre på låtmaterialet og resultatet er dette albumet. 

Kortfilmen er slik sett et separat verk, men stilmessig går den hånd i hånd med skiven. 
I filmen følger vi Oscar-vinneren Alicia Vikander gjennom et tilsynelatende normalt liv, representert glimtvis gjennom observerende tekstlinjer og poetiske bilder i svart-hvitt. 
Det fysiske ved å være menneske utforskes, samtidig som stadig nye erfaringer og følelser bygger opp en lengsel mot noe annet. 
Vikanders uttrykksfulle tolkning gir liv til opplevelser som både er nære og allmenne. 

Låtene flyter fragmentert over i hverandre i takt med følelseslivet til rollefiguren. 
Et sammensatt lydbilde som bygger opp under de stiliserte bildene. 
Identitet og fremmedgjøring er også viktige tema på albumet, så kortfilmen gir en passende visuell kontekst. 

Atmosfærisk lytteropplevelse 

Albumet har et gjennomført uttrykk. 
Likhetene mellom låtene får det hele til å fremstå som ett stykke musikk. 
«Roman holiday» er et godt eksempel på det mørke, drivende lydlandskapet bandet jobber med her, mens «Where is her head» sementerer dynamikken mellom raske rytmer og trege gitarer som går igjen gjennom spilletiden. 
Med innslag av strykere og de markante gjestevokalene blir det hele en atmosfærisk lytteropplevelse det er lett å tape seg bort i. 

Rosinen i lydpølsen er «Not in Kansas». 
Den er skivens lengste, på nesten syv minutter, og flyter gjennom svevende lydbilder hvor Berningers slentrende vokal messer om det magiske i hverdagen. 
Det kan minne om en slags moderne salme som peker på hva som gir mening til moderne liv. 

Innholdsmessig er dette albumet ofte gripende. 
Musikken flyter godt og er i stadig utvikling. 
Det føles aldri som om bandet mister taket i ideene. 
Med andre ord er dette nok et imponerende verk fra indieheltene. 

To ferske indiegodbiter 

«Designer» – Aldous Harding 

På sitt tredje album faller bitene virkelig på plass for den newzealandske artisten. 
Eksotiske rytmer, lekende melodier og en svært fleksibel vokal gir liv til hennes kryptiske tekstmateriale. 
Dette er musikk som suger deg inn i en unik verden. 

«Cows on Hourglass Pond» – Avey Tare 

Animal Collective-veteranen har fått ny giv på sitt ferske album. 
Her går han tilbake til de minimalistiske arrangementene som ga ham suksess tidlig i karrieren, med en modenhet og melodisk identitet som man ikke har hørt fra denne kanten på en stund. 
