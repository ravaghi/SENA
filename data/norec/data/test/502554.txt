Hvem skal Norge bombe neste gang?
Hvis politikerne ikke vil snakke om vår tiltakende militarisering, får filosofene gjøre det. 

Da tidligere utenriksminister Jan Petersen (H) i september i fjor la frem rapporten om Norges deltakelse i ødeleggelsen av Libya, presiserte han at han ikke hadde ledet en granskningskommisjon. 

«Målet har vært å trekke lærdom og bidra til en offentlig opplyst debatt», sa han. 
Den debatten kom aldri, så da er vel faren stor for at vi ikke har lært noe. 

Fredsnasjonen Norge er spektakulært uvillig til å erkjenne at den også er en krigsnasjon. 
Petersen-utvalgets tafatte hvitvasking bidro på ingen måte til noen selvransakelse, slik andre land har gjennomført. 

Det gjør derimot essaysamlingen «Nato-komplekset», med tekster av filosofen Jon Hellesnes. 
I boken diskuterer han om «dei subjektivt ærlege» norske politikerne ble narret, eller om de lot seg narre. 

Var de uskyldige ofre for en storpolitisk svindel, eller selvbedragere? 
«Min tese er at dei var sjølvbedragarar», skriver han. 

I et av bokens beste kapitler anklager Hellesnes den norske eliten, hvori opptatt de aller fleste avisene, for å støtte vedtaket om å sende jagerfly til Libya, uten først å tilegne seg et minimum av kunnskap om landet og samfunnet. 

En slik innsikt er ikke nødvendig «når ein er på parti med alt som er stort og godt, alt som vil opp og frem», skriver han sarkastisk. 

«Nato-komplekset» er et vekkerop i en situasjon der vi sløvt og dormende aksepterer at «Noreg er i ferd med å bli militarisert på ein måte som er direkte farleg for landet», som Hellesnes skriver. 

Alarmeffekten blir dessverre noe svekket av at boken er for slapt redigert, med litt for mange gjentakelser og noen klare sidespor, samt at presisjonen i flere av tekstene er for svak. 

Det er synd, for vi trenger sårt både den debatten Petersen-utvalget ikke utløste, og den som gjelder Norges stadig mer fremskutte – og utsatte – plass i Natos og USAs offensive fremrykking mot Russland. 

Hellesnes minner om at amerikanske soldater er blitt fast stasjonert i Norge i strid med den langvarige basepolitikken. 

Han viser til at Norge spiller stadig en stadig viktigere rolle i etterretningen mot Russland, og at vi uten motforestillinger kjøper fremstillingen av Nato som utelukkende en defensiv aktør mot russisk aggresjon. 

Vi er ideologisk enøyde. 
Annekteringen av Krim fordømmes som folkerettsbrudd, angrepet på Irak gjør det ikke. 

Det er ofte forfriskende å lese Hellesnes, fordi han klarer å diskutere filosofiske emner i et klart og begripelig folkespråk, med beundringsverdig evne og vilje til å finne norske uttrykk. 

Men noen ganger blir han for omtrentlig, som når han flere ganger viser til noe han har sett på YouTube, uten nærmere kildeangivelse. 

Best er han når han velger en moralfilosofisk og militærhistorisk vei frem til en drøfting av Natos, og derigjennom Norges, atomvåpenstrategi. 

Den utelukker ikke førstebruk, det Hellesnes kaller «ein konkurranse med fienden om å bli den verste krigsforbrytaren i historia.» 

Det er ubehagelig tale, men vi har altfor lenge lullet oss inne i falskt behag. 
Det er stor fare for at Hellesnes har rett når han skriver at «det har forma seg ei slags førkrigsstemning i USA». 

Vi bør forberede oss på hva vi skal svare hvis (eller når) vi blir spurt om vi også vil bombe Iran. 
Da kan det være at vi trenger moralfilosofisk hjelp nettopp av den type som Hellesnes tilbyr i «Nato-komplekset». 
