En vidunderlig fantasiverden for de aller yngste
Endelig. 
Her er et spill ungene kan spille med mamma og pappa, før Fortnite tar dem. 

Sønnen min er ekstatisk. 
«Eg spiste pappa!», roper han. 

I hans første smak på gaming får han trampe rundt som en fargerik dinosaur, som slenger ut en lang tunge og sluker pappaen hans når han trykker på kontrolleren. 

Hva mer kan en toåring ønske seg? 

Datteren ler så tårene triller. 
Også hun slenger ut en lang dinosaurtunge og sluker sin gamle far, og stemningen stiger. 

Hva mer kan en seksåring ønske seg? 

«Yoshi’s Crafted World» er nettopp et spill hvor barna blir utfordret, mens det samtidig er håndterbart for deres bittesmå hender. 

Dette er et klassisk plattformspill, men med en vri. 
Yoshi hopper fra avsats til avsats, manøvrerer rundt i spillmiljøet, og slenger ut tungen sin for å spise monstre og medspillere. 

De som havner i gapet verper han ut som egg, som han deretter kan kaste på monstre og objekter i spillverdenen for å løse gåter eller finne skatter. 

Dette er velkjent nintendosk spilldesign, hvor et fåtalls enkle bevegelser blir grunnlaget for en rekke varierte oppgaver og nivåer. 

Men kanskje viktigere er at vi kan spille flere sammen, og at det er tilgjengelig for alle fra omtrent den dagen tomlene våre er lange nok til å nå frem til spaken på en Nintendo-kontroller. 

Nintendoer har alltid vært familiekonsollene. 
Der andre gjerne har etterstrebet realistisk grafikk og voksne historier, har Nintendo rendyrket det fargerike, det artige, og de rene spillmekanikkene. 

Filosofien deres er at spill skal være morsomt og sosialt – gjerne på tvers av generasjoner. 

Det liker jeg. 
Selv jeg, utdannet medieviter og mangeårig spillanmelder, har jo mine tanker om hvilken digital hurtigmat jeg ønsker å servere barna mine. 

På sitt beste kan gaming bringe mennesker sammen om fantastiske opplevelser. 
På sitt verste stenger de barn inne på soverommet, hvor all kontakt med omverdenen skjer gjennom mikrofonen. 

Med Nintendo Switch skjedde det derimot et taktskifte. 
Deres forrige konsoll Wii U floppet stort, og den japanske utvikleren brukte betydelig med energi for å sørge for at Switch ikke led samme skjebne. 

«Mario Odyssey» brøt med mange vedtatte sannheter om hva et Mario-spill burde eller kunne være. 
Og da de skulle lage et nytt Zelda-spill, ga de «The Legend of Zelda: 
Breath of the Wild» en gigantisk åpen fantasyverden som endte med å revolusjonere hele sjangeren. 

Det er grandiose spillopplevelser. 
Men begge var enspilleropplevelser, og for komplisert for de aller yngste. 

De sosiale spillene har altså latt vente på seg, og særlig de sosiale spillene jeg kan spille med toåringen og seksåringen. 
Til nå. 

Visuelt sett går det også rett hjem hos barna. 
«Yoshi’s Crafted World» ser ut som det er bygget opp av hobbymaterialer, som skaper en vidunderlig og fargerik fantasiverden av papp og lim og teip. 
Sukkersøtt, men likevel ikke kvalmende. 

I bakgrunnen spiller en herlig munter melodi, mens Yoshi og alle han møter på lager koselige lyder. 
Det er ikke helt perfekt, da musikken kan bli noe repeterende. 
Men det setter en deilig barnslig stemning som glir godt sammen med det visuelle. 

Samtidig dukker det innimellom opp små dialoger, som utelukkende foregår på engelsk tekst. 

Dette er sjelden viktig informasjon, men likevel er det ekskluderende mot de yngste barna. 
Jeg tror at et spill med et så ekspresjonistisk uttrykk som dette fint kunne kommunisert alt som må sies underveis med andre midler. 

Farger, ansiktsuttrykk, musikk, dans, Bowser Junior som hytter med nevene og Yoshi som rekker tunge – vis meg, men ikke belær. 

Uansett finnes det en leksjon om livet her – om hvordan alle barn etter hvert blir kvisete tenåringer som syns pappa og Nintendoen hans er døll. 

Men akkurat nå er jeg bare lykkelig, mens barna enda syns det er ustyrtelig morsomt å spise meg, i et spill som er spesialsydd for deres bittesmå barnehender. 

«Yohshi’s Crafted World» stadfester Nintendos Switch som den nye familiekonsollen. 
Dette er spillet du skal spille med barna dine før «Fortnite», «Minecraft» og «Apex Legends» får klørne i dem, og pappa og familiekonsollen hans bare er «sååå døll». 
