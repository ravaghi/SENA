Julianne Moores gjør sin beste rolle i «Gloria Bell»
Hvorfor gjenskaper en chilensk regissør sin egen film fem år senere på engelsk, scene for scene? 
Svaret er Julianne Moore. 

Julianne Moore er ofte brukt av amerikanske filmskapere for å fremme ambivalens. 
I kultklassikere som Safe, Boogie Nights og Map to the stars har hun måttet representere noe nevrotisk ved amerikansk kultur, med rollefigurer det er vanskelig å like. 

I denne nye filmen av Sebastián 
Lelio får hun imidlertid spille på et langt større register, og gir oss kanskje sin beste rolle så langt. 

Jeg hadde bange anelser før jeg så filmen, med tanke på at dette er en amerikansk remake av Lelios chilenske film fra 2013. 
Men historien om en enslig kvinne nær 60 som begynner å fundere over hva mer livet har å by, er selvsagt universell. 
Det er Moore som gjør den unik. 

Uten dating-apper 

Gloria tar ikke del i det rotteracet vi vanligvis forbinder med Los Angeles. 
Vi ser henne noen ganger på jobb, der hun er hardt arbeidende selger, men drømmejobben er ikke noe hun lenger tenker på. 

Det er isteden når hun inntar dansegulvet på en retro disco-bar for single at hun forsiktig utfolder seg. 
Dating-apper er helt fraværende her. 
Hun møter Arnold (John Turturro) som overvelder henne med sin romantiske intensitet, og de innleder et forhold. 

Det er noe magisk ved Gloria når hun blir forelsket, kjærligheten får frem det beste i henne – ja, Moore får frem det beste i henne. 
Men for Arnold er følelsene mer problematiske, og han tror ikke helt på at han fortjener kjærligheten. 

L.A. Woman 

Man skulle altså tro at den kritikerroste originalens tilknytning til en spesifikk chilensk erfaring etter Pinochet-diktaturet, ville komplisere en amerikansk versjon. 
Men Moore trumfer disse begrensningene med en rolletolkning som er like sjenerøs som Paulina Garcias i originalen, men som tilfører noe mer californisk. 

Om Chiles patriarkalske røtter påvirket synet på single fiftysomethings i den filmen, er det fikseringen på ungdommelig utseende som bidrar til Glorias usikkerhet her. 
«Have you had work done?» er et vanlig spørsmål i L.A. om du tar deg godt ut som femtiåring, i hvert fall om vi skal tro denne filmen. 

Transformasjon 

Lelio er regissøren som ga oss Oscarvinneren 
En fantastisk kvinne, om en transkjønnet diva som tappert kjemper for verdighet. 
Gloria er en langt mindre spektakulær kvinneskikkelse. 
Hun stråler, men i all beskjedenhet, som om hun ikke vil ta for mye plass. 

Det er måten Moore transformerer henne på, ved gradvis å åpne opp ulike sider ved henne, som er denne filmens åpenbaring. 
Og da hun for alvor tar av hanskene og krever plass, er det bare å rydde dansegulvet. 
