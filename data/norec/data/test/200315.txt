Den (nesten) perfekte trenings­kompisen
I utgangspunktet har TomTom Spark Cardio + Music alt vi ønsker oss i en aktivitetsklokke. 
Men må den være så kjip? 

I utgangspunktet har dette vært en drøm av en aktivitetsklokke: 
Du kan starte og stoppe aktiviteter og treningsøkter direkte fra klokka, den logger søvn, teller skritt, måler puls - og den skal attpåtil kunne gi deg musikk rett på øret, slik at du ikke trenger å ta med deg telefonen eller andre musikkenheter dersom du vil lytte til musikk. 

Men dessverre er den innmari traust og kjedelig. 

Da er Garmin Vivomove mye finere, og skal du ha et aktivitetsarmbånd med treningsfunksjoner liker vi Polar A360 og Fitbit Blaze veldig godt. 

Og for en fart på skrittellingen! 

Som en full sjømann på dekk ... 

Vi begynner med noe av det viktigste for deg som er ute etter en aktivitetsklokke: 

Her opplever vi at TomTom er fullstendig på jordet og teller skritt som for en full sjømann på dekk. 

Sammenliknet med Garmin Vivofit 3 eller Vivomove, som er blant de mest korrekte på skrittelling blant de aktivitetsmålerne vi har testet, er TomTom litt vel raus med skrittene. 

I løpet av en dag med 10.000 skritt skiller det rundt 1.000 skritt - og da er det TomTom som er veldig på tilbudssiden. 
Den er imidlertid noe mer gnien på kaloriforbrenningen, i alle fall sammenliknet med Vivofit. 

Det er klart det er gøy når skrittellingen er overoptimistisk og skrittkurven går rett i taket, men om feiltellingen gjør at du i realiteten beveger deg mindre fordi du tror at du har nådd dagsmålet før du egentlig har gjort det, så virker jo aktivitetsmålingen stikk i strid mot det som er meningen . 

Åh, hvilken perfekt trimkompis! 

Om du er som oss, går trenings- eller spaserturene lettere med musikk på øret, i alle fall de turene du løper eller går alene. 

Med denne aktivitetsklokka fra TomTom kan du laste opp musikk til klokka og spille musikk derfra, til trådløse bluetooth-ørepropper. 

Og det er virkelig genialt. 
Det er fantastisk deilig å slippe å drasse med seg store telefoner for å bli fylt med litt ekstra futt i løpesteget. 

Dette fordrer imidlertid at du har musikk du kan laste opp til klokka, det funker ikke for deg (oss) som streamer musikk. 
Dessverre. 

Klokka kommer med en halvtimes spilleliste lagret, men du vil kanskje høre på din egen musikk. 
Og det kan du altså ikke, om du er en «streamer». 

Full oversikt over treningsturene 

TomTom Spark Cardio + Music har GPS i klokka, som gjør at du kan logge treningsturer med klokka. 

Enda en ting som gjør at du slipper å ha med deg telefonen ut. 

Informasjonen om treningsturen blir lastet ned til appen når du synkroniserer klokka, og derfra får du full oversikt over alt fra pulssoner, hastighet, kaloriforbrenning, stigning, distanse, varighet og skritt per minutt. 

Informasjonen blir presentert på en ryddig og oversiktlig måte i appen. 

Du kan logge løping, svømming, sykling, tredemølle, spinning og gåing - og det er en stoppeklokkefunksjon som også er veldig nyttig og lett å betjene fra klokka. 

Er du innafor? 

Vi liker også veldig godt informasjonen og tilbakemeldingene du får rett på klokka underveis: 
Du kan stille inn dette etter hvilken informasjon du selv vil ha - for eksempel at du ønsker å være innenfor en spesiell pulssone - og så varsler klokka deg med enkle og tydelige tegn om når du er innafor ønsket sone og når du må gire opp eller roe ned. 

Men vi sover da ikke så bra? 

TomTom-klokka har også søvnregistrering, som mange aktivitetsarmbånd har, og endel av disse opplever vi som ganske korrekte - som Fitbit og Garmin. 

Men vi synes TomTom er dårlig på søvnregistrering. 

Den registrerer søvn når vi ikke sover men bare sitter stille - og den sier heller ingenting om søvnkvaliteten mens vi har vært i seng. 

Dette er rett og slett ubrukelig informasjon. 

Klokka har imidlertid en alarmfunksjon med vibreringsvarsel som vi synes fungerer veldig bra. 

Alarmen kan også enkelt stilles rett fra klokka, som er et stort pluss. 

Konklusjon: 
En klokke som vokser på oss, men med forbedringspotensiale 

Vi skal innrømme at vi ikke var veldig begeistret da vi først stroppet fast TomTom Spark Cardio på armen: 
Den var stor og klumpete sammenliknet med mange andre aktivitetsklokker vi har testet, som for ekempel Polar A360 som også kan måle puls og logge treningsøkter. 

Den er i ærlighetens navn heller ikke så pen; 
Den er vel heller ganske så traust og kjip, sånn utseendemessig. 

Men over mange ukers testing har den vokst seg på oss: 

Vi liker at den kan gjøre så mye og at vi slipper å ha med oss telefonen for musikk og måling av treningsturer: 
Her er både musikk og GPS i klokka. 

Vi liker at vi har enkel tilgang til mye informasjon rett fra klokka, som å starte og stoppe treningsøkter eller spaserturer, stoppeklokkefunksjon og vekking/alarm. 

Vi liker informasjonen i appen, som er let å skjønne og i stor grad informativ: 
Her har du aktivitetsmåler og alt du trenger av en treningsklokke i ett. 

Klokka gir også oversikt over dagen og uka så langt: 
Du har informasjon om skritt, søvn, kalorier, distanse og tid i aktivitet rett på håndleddet. 

Klokka kan koble seg opp mot andre treningsapper slik at du får treningsøktene som er logget med klokka, inn på appen - selv om du ikke har hatt med deg telefonen og dermed treningsappen, på tur. 

Men det er fremdeles mye som kunne vært bedre, og som du kan få i andre aktivitetsklokker eller -armbånd: 

Vi liker ikke at den er altfor raus med skrittellingen, det gjør at vi beveger oss mindre mens vi tror at vi beveger oss mer. 

Det er dumt at den ikke har smartklokkefunksjoner som varslinger av meldinger og telefoner. 

Musikktjenesten er bra, men det hjelper ikke deg som kun streamer musikk. 

Vi har også hatt endel trøbbel med å få koblet til øreproppene, spesielt i miljøer der det kan være flere bluetooth-enheter. 
Det løser seg imidlertid om du går et sted det ikke er så mye støy fra trådløse enheter - som å skru av bluetooth-signalene fra mobilen. 

Ingen sosiale funksjoner eller medaljer, som du får hos mange av konkurrentene. 
Det vil vi gjerne ha, det er inspirerende! 

Søvnmålingene gir lite og feil informasjon, og er ikke verdt mye. 

Alt i alt gir dette terningkast 4. 
