I kveld var du inn i granskauen god, Bruce!
Anmeldelse: 
Innviet Granåsen Arena som konsertsted til 20 i stil. 

KONSERT: 
TRONDHEIM (Dagbladet): 
«Det er en vakker kveld», sier Bruce Springsteen (66) - på norsk - etter at han har småløpt inn på scenen på Granåsen Arena kl. 19.40. 

Vel, vel, det er Bruce og hans «gateband» som må sørge for å leve opp til det, og ikke været. 
Det er akkurat like traurig som tittelen på en Gluntan-klassiker, «No regne det i Trondhjem igjen». 

Akkurat som i Bergen for ca tre år siden åpner Bruce med sin egen regnsang, signert Creedence Clearwater Revival: 
«Who’ll Stop The Rain». 
Men hjelper det? 
Nei, bare hvis du er veldig positivt innstilt. 

Elsket i Skandinavia 

Bruce har et fantastisk drag på det skandinaviske publikummet. 
I Norge får 100.000 mennesker høre ham i løpet av tre konserter i sommer. 
Svenskene er enda ivrigere, og Nye Ullevi i Göteborg er i en særstilling. 
Der har han spilt for tett oppunder 200.000 mennesker i løpet av tre konserter denne sommeren. 

Heltent 

Undertegnede har hørt Bruce & Co. seks ganger de siste fire åra, og kan ikke huske at de har vært mer på og mer tent fra start til mål enn denne kvelden på Granåsen Arena, som debuterer som konsertsted. 

Lyden, som har vært et lite problem under turneen og ikke var helt per kasse på Ullevaal 29. juni, sitter fra første stund. 
Kanskje danner skogen som omgir konsertområdet ved siden av hoppanlegget den perfekte veggen for konsertlyd. 
I så fall er det bare å gratulere Trondheim Concerts med en velvalgt «venue». 

Utendørsscener er ofte en utfordring, men her er uttrykket kremlyd det eneste passende.Og - det er når lyden er perfekt du merker hvor viktig den kan være for totalopplevelsen. 

Bruce gløder altså, og valget av «Badlands» som andre låt virker så riktig, sjøl om det ikke er dekkende for de flotte omgivelsene – været til tross. 
Men regnet ødelegger ikke stemningen, og i hvert fall ikke når Bruce ganske tidlig er ute blant publikum – gjerne i følge med Little Steven og Jake Clemons. 

«The River» 

«The Promised Land» følger, og så «The Ties That Bind», første låt på «The River» – som har gitt navnet til turneen. 
Skal han spille hele, som i Göteborg for noen dager siden? 

Han nøyer seg med et knippe. 
Når «Sherry Darling» toner ut, roper Bruce «Do You Feel The Spirit». 
Ja, roper publikum, som selvfølgelig får «Spirit In The Night». 

Ønskelåt 

«Loose Ends» er en ønskelåt han la merke til på en plakat på ei bru på vei fra flyplassen! 
En sjeldenhet som er en outtake fra «Darkness On The Edge Of Town». 

Seinere kommer – selvfølgelig – både «Hungry Heart», «The River» og «Two Hearts». 

Og her ser vi teamwork i praksis: 
Bruce og Little Steven gjør grovarbeidet, mens Nils Lofgren er finsnekkeren som sørger for de fine, små detaljene på gitaren. 

«Independence Day» følger, den første sangen han skrev om far-sønn-forholdet. 
Han forteller om hvordan foreldregenerasjonen forsaket mye uten at det ble satt tilstrekkelig pris på. 
Det er den samme innledningen han alltid serverer, men det føles likevel som om det er første gang. 

Innøvd 

Bruce har også andre innøvde trekk, som at en publikummer – i kveld en liten gutt - blir hentet opp for å synge med på «Waitin' On A Sunny Day». 

Bruce følger en prosedyre, men er proff nok til å få det til å virke spontant. 
Det bor en liten skuespiller i ham, han har tross alt hatt en gjesterolle i «Lillyhammer»… 

Og det funker jo, så hvorfor skulle han endre det? 

The Boss 

Og Bruce kjører showet til siste slutt. 
Under «Shout», Isley Brothers-coveren som alltid kommer på tampen, legger Little Steven ei kappe over en sliten Bruce. 
Gjett hva som står på ryggen? 
Selvfølgelig The Boss! 

«Bobby Jean» kommer nest sist. 
For - han vil avslutte det hele aleine med kassegitaren. 
Denne gang blir det «Thunder Road». 

Det er «bare» gått tre timer og ti minutter. 
Det er lite til Bruce å være, men det holder - sjøl om regnet har stoppet. 

Torsdag står Frognerparken i Oslo for tur. 
35.000 kan glede seg. 
