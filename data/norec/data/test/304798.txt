Har byttet ut tenåringsangst med smektende pop-anthems
Hamskifte for Paramore. 

ALBUM: 
Paramore med Hayley Williams i spissen fikk for alvor luft under vingene med andrealbumet «Riot!» i 2007. 
Siden den gangen har det vært forholdsvis turbulent i rekkene til bandet og i dag er det kun Williams som har vært med hele veien. 

Det er mye som er nytt i møte med dagens Paramore. 
Williams har kvittet seg med de karakteristiske røde lokkene. 
Tenåringsangst og emo-innpakning er byttet ut med blondt hår og smektende pop-anthems. 

«After Laughter» er livsglad og renskåret pop, servert uten filter og mye attityde. 
Om Blondie hadde blitt gjenfødt på 2000-tallet hadde de mest sannsynlig hørt ut som Paramore. 

«Rose-Colored Boy» er funky og tidsriktig retro-pop velegnet til å få dansegulvet til å koke på det lokale klubbhuset, mens «Grudges» og «Caught in the Middle» med sine enorme refreng er lyden av sommer og store drømmer. 

Hamskifte til tross, det er lite som tyder på identitetskrise i Paramore-leiren, bare et ønske om å bevege seg videre. 
Selv om det spiser litt av særpreget til bandet. 
