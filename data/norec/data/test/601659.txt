Sin egen kvinne
Angel Olsen er en av 2000-tallets mest uttrykksfulle nye stemmer. 
Hun debuterte som introspektiv folksanger på begynnelsen av dette tiåret, ble lagt merke til da hun var med i bandet til indiehelten Will Oldham og fikk et gjennombrudd med det rock-orienterte albumet «Burn Your Fire for No Witness» i 2014. 
Nå er alt lagt til rette for at 29-åringen fra North Carolina skal få enda flere venner. 

Halve «My Woman» høres ut som det vi på 90-tallet kalte alternativ rock. 
Gitarene er rufsete, attituden er småfrekk og låtene har passiv-aggressive titler som «Shut Up Kiss Me» og «Not Gonna Kill You». 

Den andre halvparten, derimot, består av hjerteknuste og hjerteknusende ballader med åpne titler som «Woman», «Sister» og «Pops». 
«I dare you to understand what makes me a woman», en linje som kommer omtrent halvveis ut i førstnevnte, synes å oppsummere mye av albumets tematikk. 
Låtene til Angel Olsen er ikke veldig originale i seg selv, men gis karakter av måten hun synger dem på. 
Hun kan låte gråtkvalt i det ene øyeblikket og som om hun vil kastrere noen i det neste. 
Men man hører aldri en kvinne som synger med mindre enn hele seg. 
«My Woman» er både et av årets tøffeste og mest gripende album. 
