IKEA Fejka:Ungkars-treet 

Det er nærliggende å tro at IKEA har brukt humoren her, siden treet heter «Fejka» (som minner om det engelske ordet «fake», som betyr falskt). 
Treet er IKEAs tradisjon tro superenkelt å montere. 
Det er rett og slett bare å sette den nederste delen i foten, montere de to øvrige delene og bøye ut grenene. 
Hele prosessen tok nøyaktig to minutter. 

I oppreist stilling framstår dette to meter høye treet som nokså puslete og grått. 
Det er greit nok på avstand, og når julepynten kommer på ser du kanskje ikke «stammen», som både er og ser ut som et stålrør. 

Dette er et tre for deg som ikke vil ha noe som helst bryderi, og som ikke er altfor opptatt av utseendet. 

Som eneste tre i testen drysser ikke dette. 
For det skal vel egentlig ikke et kunstig tre gjøre? 

I bedømmelsen kom det fram et tydelig kjønnsskille. 
De to mennene i testpanelet var villige til å gi både firer og femmer, mens enkelte av kvinnene i folkejuryen var nede på toeren. 

Dermed ble folkets dom 2,5. 
Den enslige mannen som ga en femmer klarte ikke å redde showet. 

Et typisk ungkarstre, kanskje? 
