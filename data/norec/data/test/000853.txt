Final Fantasy Type-0 HD
Et overveldende gjensyn. 

Å spille et Final Fantasy-spill kan være en overveldende opplevelse. 
Bak hvert spill i den japanske spillseriens snart 30 år lange historie tårner et omfattende bakarbeid som utdyper forhistorie, mytologier og designelementer med et imponerende detaljnivå. 

Dette er også tilfellet i nyutgivelsen av Playstation Portable-spillet Final Fantasy Type-0 HD fra 2011 som nå er pusset opp for Playstation 4- og Xbox One-konsollene i påvente av storspillet Final Fantasy XV. 

I åpningsscenene oppsummeres en stor borgerkrig mellom ulike herredømmer i Orience, hvor hvert rike har kontrollert en mektig krystall i en delikat maktbalanse som desintegrerer i spillets anslag. 

Midt i kampens hete, mens ett land hensynsløst invaderer et annet, får spilleren kontroll over den første av i alt fjorten figurer i en gruppe spesialsoldater med navn Class Zero. 

Omfattende historie 

Gjennom oppdrag, hvor gruppen reiser med luftskip over det ganske land, og omfattende filmsnutter utbroderes historien i et omfattende og lavt tempo. 
For de dedikerte er det mye å fordype seg i, men mange begreper som brukes i spillets start forutsetter at du er vel bevandret i Final Fantasy-verdenen. 
De forklares i svært liten grad, noe som gjør terskelen svært høy for helt nye spillere. 

Kampsystemet er også utfordrende å mestre, men når du først kommer inn i rytmen er det svært mye strategisk dybde som gjør det spennende og vanskelig selv etter flere titallstimer i Orience. 
Du velger i starten av et oppdrag et lag, hvor tre til enhver tid er med deg på slagmarken. 

Mens du styrer en av figurene gjør den kunstige intelligensen en god jobb med å kontrollere de andre for deg. 
Et kjapt trykk på piltastene på spillkontrollerne gjør det enkelt å bytte mellom spillfigurer, og havner du i en vanskelig kan du også hente inn en av figurene på reservelaget. 

ANMELDELSE: 
«Final Fantasy XIII» og «Final Fantasy XIII-2» er japanske eventyr i toppklasse 

Svimlende spillkamera 

Sanntidskampene står i skarp kontrast til de turbaserte kampene spillseriens første utgaver ble kjent for. 
Mens fundamentet er godt er kameraføringen, og en svært sensitiv styrestikke, noe som ødelegger for opplevelsen. 
Små bevegelser med stikkene utgjør store sveip med spillets kamera, som i utgangspunktet svever bak hovedpersonene i tredjeperson. 
Dette er spesielt problematisk i intense kampsituasjoner. 

En overdreven bruk av «motion blur» bidrar til at de sensitive kontrollene og voldsomme rykkene i spillkameraet blir ekstra ille. 

Denne effekten er også brukt for å maskere de tidvis røffe teksturene, for selv om spillet nå er gjenskapt i HD for moderne spillkonsoller er det tydelig at spillet første ble skapt for en ganske svak håndholdt spillkonsoll. 

En stor verden, en stor fortelling, og ja, et stort lydspor, gir erfarne Final Fantasy-spillere mye å fordype seg. 
Final Fantasy Type-0 HD er likevel en nyutgivelse som ikke når opp til original spillets kvaliteter, med en høy inngangsterskel og noen tekniske problemer. 

Les flere RPG-anmeldelser: 
