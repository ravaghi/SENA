Ordkunstner fra Kristiansand
Morten Langeland vil ikke lage kjedelig kunst. 
Avgjørelsen bekreftes med denne spennende diktsamlingen. 

Med sin femte diktsamling bekrefter kristiansanderen Morten Langeland sin plass som en av de viktige blant unge poeter. 
Han er en ordkunstner, han har bred leseerfaring, han viser oss både det hverdagslige og det ekstraordinære slik at vi ser med friskere blikk. 
Boka faller i tre deler. 
Første del heter Baneheia. 
Andre del Makedonia og tredje heter Solsnu. 

Det sier seg selv at første del på sett og vis er veldig lokal. 
Men samtidig er de tre delene knyttet fint sammen, ikke minst gjennom begrepet Svamp som har gitt tittel til boka. 
La stå! heter det tidlig i teksten, og en tørr svamp må fuktes godt for å virke. 
Til slutt er svampen den som fuktes med eddik og sendes opp til den døende Jesus på korset. 
Under veis på de 80 sidene har svampen dukket opp, eller ned - på havets bunn - flere ganger. 

Baneheia-delen har Sørlandschips, Grimsbekken, Ravnedalen, taggeren som hengte seg i "reperbaneheia", Video-Olsen og Ferje-Olsen, Masterferries og Stine Sofie og Utøya. 
Leseren møter en barndomsidyll som har litt for mange sprekker, og refleksjon over dette. 
"Det finnes mange mennesker og dyr/ og sjelden ser en seg selv slik, uforståelige dyr". 
Senere sies det slik: 
"Jeg er glad for å leve / selv om det er / det sørgeligste som finnes". 

"Jeg skal ikke lage mer kjedelig kunst" erklærer forfatteren tidlig. 
Denne boka er langt fra kjedelig. 
Den kan leses flere ganger, med økende interesse hver gang. 
Hør på ordkunstneren: 
"Et nyskodd barn mot første skoledag (.....) Late ettermiddager i blodsukkerdalen / ligge tankestrek i sofaen / Gjennom evighetens middagshvil brytere isbilbjeller". 

Jeg syns dette er vakkert. 
Hverdagslig vakkert. 
Noen ganger snakker poeten direkte til leseren, som her: 
"To-tre ganger kommer tiden / en må bestemme seg for hvem / en skal være og et par ganger / er det uoppnåelige mulig. 
/ Resten er arbeid, og nå / jobber vi godt her, kjære leser!" 

Boka bør leses flere ganger. 
