Ål er den nye countryhovedstaden
Musikk i mange farger fra Tove Bøygard. 

ALBUM: 
Ål er blitt et kraftsentrum for pop og country med gode tekster på dialekt: 
Hellbillies, Tolv Volt / Stein Torleif Bjella (nå også som feiret teaterstykke) og duoen Bøygard / Tove Bøygard. 
Duoalbumet «Blågras på Skrindo» (2014) fikk en Spellemannominasjon i countrykategorien, denne gang er det soloartisten Tove Bøygard det handler om. 

Halden 

Og - hun «måtte» til Halden for å spille inn «Blåe drag». 
Der er nemlig Kleiva studio og Freddy Holm - som har produsert, spilt inn og mikset, i tillegg til at han spiller tangenter og diverse strengeinstrumenter - fra gitarer og steelgitarer til banjo, harpe, bratsj og cello. 
Med mere. 

Han begynner å få en bra cv nå, og overbeviser igjen. 
Han bidrar sterkt til å kle på Tove Bøygard akkurat den rette musikalske drakta: 
En miks av country, countryrock og blues. 

Sjøl spiller Holm med temperament («Den som ikkji søv»), men først og fremst med den følsomheten vi kjenner fra god countrymusikk. 
Den samme følsomheten og inderligheten kommer til uttrykk i Bøygards vokal, som også kan være intens når det kreves. 

De viktige valgene 

Erfaringene fra 20 år i rusomsorgen i Oslo - inntil hun ble artist på heltid for seks år siden - slipper ikke helt taket. 
Men låtene på «Blåe drag» handler også om flyktningkrisa, forelskelse og kjærlighet, om de viktige valgene i livet, om å gå sine egne veier og om å trenge hverandre. 

Det er personlig, uten å bli privat. 
Eh, bortsett fra når hun forteller sin nåværende kjæreste, som hun møtte første gang for 25 år siden: 
«Du skulle ha tatt tak i meg / og rista meg te vet / Du skulle ha sett ut fellu / og eit gamalt fiskenet / Du skulle sagt : 
Høyr jenta mi / ein dag vil du forstå / At alle desse dagan / vart eit liv du gjekk ifrå». 

Empati 

Bøygard makter å formidle forstandige tekster fulle av empati, uten at det blir banalt - som i den flotte åpningen «Framand»: 
«Og eg sit i varmen / Eg har meir enn eg treng / Og likevel tenkji eg / Skal eg åpne døra i kveld? 
/ For de er så mange / Og vi er så rik / Me må byggje mura / For du har ingenting». 

To coverlåter, nennsomt utvalgt, har fått plass på albumet, Mary Gauthiers «Mercy Now» («Sjå i nåde») og Joakim Thåströms «Faen faen faen». 

Faen så bra, de også! 

Albumet har vært tilgjengelig fysisk en liten stund, men kan streames fra fredag 20. januar. 
Bøygard legger ut på en liten turné i slutten av februar. 
