Oppgradert outsider
Kan en ny sedan være relevant i 2017? 
Det er legitimt å stille seg spørsmålet - også i premium-klassen. 

Mye handler om SUV i det norske bilmarkedet nå for tiden. 
Det gjelder også premium-outsideren Lexus. 
Av modellene som hjalp dem til å selge over 1.000 biler her i landet, for første gang i 2015, og sette nok en rekord i 2016, var først og fremst kompakt-SUV-en NX. 

NX kjørte vi i duell mot BMW X3. 
Men også fjerde generasjon RX - som vi testkjørte for et drøyt år siden - er med og setter Toyotas luksusmerke på kartet. 

Likevel: 
Det var luksuriøse sedaner det startet med tilbake i 1989, da den første LS kom på markedet. 
I 1999 ble den kompakte IS lansert - og Dinside presenterte med den Lexus for et bredere publikum. 

Det er Lexus IS 300h i oppgradert utgave vi har fått ratte denne gangen. 
Det er en ansiktsløftet versjon av sedanen vi testet første gang på norsk jord høsten 2013. 
Både design, utstyr og en del teknologi er blitt oppdatert, og 2017-modellen er i salg fra nå til priser mellom cirka 430.000 og 600.000 kroner (se ellers lenger ned). 

Rått parti 

Det var, og er fortsatt rått parti: 
Mot BMW 3-serie, den uttalte konkurrenten helt siden starten i 1999, har Lexus IS aldri hatt noen særlig sjanse til å rivalisere når det gjelder salgstall. 
Men det har i det minste eksistert et alternativ for dem som ønsket å kjøre en annerledes, bakhjulsdrevet premiumbil i denne klassen. 

Generasjon 3, som vi her omtaler den oppgraderte versjonen, dukket opp i 2013. 
Den erstattet da en mer kompakt generasjon 2, som vi testet vinteren 2006. 

Siden starten i 1999 - og selv om det er blitt solgt én million eksemplarer siden den gang - har Lexus' mellomklassemodell hatt det tøft i konkurranse mot premium-midsizere som BMW 3-serie, Mercedes C-klasse og Audi A4. 
Ikke leveres den som stasjonsvogn og ikke kan den få dieselmotor (det kunne generasjon 2 (men vi var ikke spesielt begeistret). 
Riktignok finnes det nå også en kupé-variant – RC – men den er marginal. 

Og om Lexus er en like stor merkevare som premium-tyskerne i USA, kan det langt fra sies å være tilfelle i Norge - eller resten av Europa, for den saks skyld. 

Likevel: 
Lexus klatrer jevnt og trutt, utvider modellspekteret og også gradvis sin kundebase her på det gamle kontinentet. 
I Norge solgte de for første gang over 1000 biler i 2015 og i fjor slo de den rekorden og oppnådde over 1.100 registreringer. 

Oppdatert design og utstyr 

Så: 
Hva er nytt på 2017-versjonen? 
Vel, de kosmetiske endringene i anledning denne midtlivs-oppdateringen er i hovedsak synlige i fronten, med sportsligere profil, endrede lykter, grill, panser og luftinntak. 
Full LED hovedlys som standard hører nå med og velger du F-Sport, får du LED Matrix med automatisk selektiv avblending. 

Innvendig er den sentralt plasserte multimedia-skjermen omsider forstørret fra 7 til 10,3 tommer og har fått mer tidsriktig oppløsning. 
Betjening per «musepeker» er typisk Lexus. 
Når man har vent seg til den og ikke bommer, forbedrer den ergonomien som generelt ikke er markedets beste - men det blir bedre. 
Nå er systemet i tillegg supplert med en «enter»-knapp. 

Øvrige interiør-endringer går i hovedsak på detaljer - som større koppholdere, og muligheten for å velge luksuriøs, laser-bearbeidet tre/aluminium-finish fra Yamaha Fine Technologies. 

Vi står likevel ved de kritiske bemerkningene angående dashbordets og førermiljøets generelle layout, som vi mener mangler helhetstenkning og fremstår visuelt usammenhengende - nærmest rotete. 

Mer sportslig 

Understellet er strammet opp og avstivet i anledning oppgraderingen. 
Det dreier seg blant annet om nye, stivere foringer for forstillings-opphenget basert på doble triangulære lenkearmer (29 prosent, oppgis det), og nedre lenkearmer i smidd aluminium - hele 49 prosent stivere i forhold til forgjengeren i stål, skal vi tro de presise tallene Lexus oppgir. 
Også multilenke-opphenget på bakvogna er revidert og avstivet. 

Idet det tas høyde for at vi hadde hjulene med den lavest tilgjengelige dekkprofilen, må vi påpeke at ujevnhetene på de dårlige italienske småveiene vi kjørte på (åpenbart etterslep når det gjelder vedlikehold i Lazio-provinsen), var overraskende merkbare til å være en Lexus. 

Totalt sett oppleves likevel bilen under aktiv kjøring overveiende komfortabel. 
De effektive demperne hindrer støtene fra det uregelmessige underlaget i å bli ubehagelige, og de gode setene tar av for resten. 

Oppstivingen har samtidig gitt bilen hakket mer inspirerende kjøreegenskaper enn før. 
Svingvilligheten er blitt større, og presisjonen på (den fortsatt relativt ufølsomme) styringen virker bedre enn før. 
Det må presiseres at inntrykket er basert på kontrasten til forgjengeren som vi sist testet for cirka tre år siden. 
Men kjøremessig har bilen utvilsomt nærmet seg BMW. 
Og en ny konkurrent og outsider som vi testet i fjor: 
Alfa Romeo Giulia. 

Sprek... nok 

Drivlinjen er i store trekk den samme. 
Det er den samme kombinasjonen av firesylindret bensinmotor på 2,5 liter og permanentmagnet synkron elektromotor som gjelder. 
Sammen produserer de maksimalt 223 hestekrefter. 
Det er det man kaller tilstrekkelig i denne typen bil - uten å gi den store fartsopplevelsen. 

Men det går da unna og 8,3 sekunder fra null til 100 er greit nok. 
Men det er klart at ikke å kunne tilby noen alternativer gjør det vanskeligere å konkurrere mot tyske premium-merker som tilbyr en bred palett av motoriseringer - også hybride. 

I noen markeder tilbys en 2,0 turbo-versjon (0-100 på 7 sekunder), men det er slutt for den større og kraftigere V6-motorens del. 

Den kjente planetgir-baserte CVT-girkassen (kontinuerlig variabel transmisjon), er blitt forbedret med fornyelsen av IS 300h. 

Forbedret 6-trinns... trinnløs girkasse 

For, som alle andre hybrider fra Toyota og Lexus, har IS 300h CVT-girkasse - en teknikk biljournalister «elsker å hate» - men nok en gang har det skjedd en positiv utvikling av oppførselen til kassen, som nå absolutt er til å leve med. 

Tidligere jaget turtallet rett opp til effekttoppen under akselerasjon, noe som ga et ubehagelig lydbilde uten at man fikk noe inntrykk av kraftutfoldelse. 
På IS 300h fikk den en mer gradvis økning som følger bilens akselerasjon. 
Denne er blitt ytterligere forbedret nå. 
Endringen har med den elektroniske styringen av girkassen å gjøre. 

Den øvrige teknologien er den samme og er basert på et såkalt planetgir. 
Du kan velge å gire selv med hendler bak rattet. 
Dette er naturligvis bare forhåndsprogrammerte, «falske» trinn, ettersom kassen er trinnløs. 
Da vi i 2013 var på lanseringen av IS 300h, fortalte sjefsingeniør Naomi Fujisawa oss at dette bare var ett av stegene i denne retningen. 

– Toyota og Lexus vil fortsette med CVT-løsningen, og jeg ser ikke for meg andre typer gir i våre hybrider, sa han da. 

– 
De store endringene vil ligge i hvordan planetgiret styres av elektronikken, la han til, før han beroliget med at turtallsjaget skulle ytterligere reduseres. 

Så det vi har ønsket, har skjedd: 
På papiret er det tilsynelatende effektivt å legge turtallet til toppen av effektkurven for å hente ut maksimalt med effekt, men for forbruket kan det være vel så lønnsomt å utnytte toppen av dreiemomentet først, og deretter flytte turtallet nærmere effekttoppen etter hvert som farten øker. 
Det er dette som ble gjort i IS 300h. 
Og som Fujisawa lovte, er det blitt justert ytterligere i anledning 2017-oppgraderingen. 

Prisene har steget noe med oppgraderingen, og bilen kan spesifiseres med det meste man forventer i denne bilklassen. 

Prislisten vi har mottatt fra importøren (frakt- og leveringsomkostninger kommer i tillegg), starter på 429.200 kroner for grunnversjonen med utstyrsgrad Comfort. 
Oppgraderer man til Executive, kommer den på 479.600 kroner, mens F-Sport-versjonen koster 511.400 kroner - lesser man på med det som er av utstyr til F-Sport S, blir prislappen 597.000 kroner. 
En mer luksus- og mindre sportsorientert utgave, Luxury, er priset til 580.800 kroner. 

IS 300h har for øvrig mer utstyr som standard enn konkurrentene. 
Blant annet er, foruten LED-hovedlys, Lexus Safety System + inkludert, med hele den utvidede rekken av sikkerhets- og assistansesystemer for å forhindre kollisjon og påkjørsler. 
Et panser som spretter noen centimeter opp ved påkjørel for å begrense skade på fotgjengere, er inkludert. 

Så, hvis man ikke på død og liv skal ha rått heftige ytelser og man greier seg med en sedan, er 2017-modell Lexus IS 300h langt fra noe dumt valg i denne klassen. 

Tekniske data 

Reiseomkostningene til denne reportasjen er dekket av importøren. 
Les mer her 
