Heroes of the Storm
En strømlinjeformet og sterk utfordrer i verdens mest populære spillsjanger. 

Å samle alle sine spillhelter i ett og samme spill, slik Blizzard nå gjør med Heroes of the Storm er ikke en ny oppskrift. 
Nintendo har i mange år hatt enorm suksess med sin Smash Bros.-serie, mens Playstation samlet sine figurer til dyst i slåssespillet Playstation All Stars. 

For Blizzard er Heroes of the Storm inntog i MOBA-sjangeren (multiplayer online battle arena, journ.anm.), verdens mest populære spillsjanger. 

Utgangspunktet er også svært likt de enormt populære og etablerte konkurrentene League of Legends og DOTA 2. 
Ti spillere, fordelt på to lag, velger blant et bibliotek helter som alle er hentet fra tidligere spill fra selskapet. 
Kjente skikkelser fra Diablo-serien, Warcraft-spillene og Starcraft-universet, noen tilgjengelig gratis og noen med en betydelig prislapp, gjør det lett å finne sin favoritt. 

De to lagene kjemper om kontroll over ett kart, hvor stadig nye bølger av datastyrte soldater marsjerer mot fiendens base langs forhåndsdefinerte ruter. 
Etterhvert som spillere nedkjemper de tankeløse soldatene, andre spillere og hindringer i veien, samles erfaringspoeng og nye nivåer låses opp for hver enkelt spiller. 

Det laget som først kommer til motstanderens base og ødelegger «kjernen» stikker av med seieren. 

Kaster konvensjonene overbord 

Så langt er oppskriften identiske med andre MOBA-spill, men Blizzard har gjort noen tydelige veivalg som inkluderer nybegynnere på en helt annen måte enn konkurrentene. 
Spill i samme sjanger har ofte infløkte og kompliserte strukturer, som nødvendigheten av å forstå hvilke gjenstander som bør kjøpes inn og viktigheten av å være spilleren som legger inn dødsstøtet på en fiende. 

Heroes of the Storm kaster disse etablerte konvensjonene til fordel for et strømlinjeformet og velutformet system, som også nybegynnere kan kaste seg inn i. 
Alle erfaringspoeng deles med hele laget, noe som gir også støttefunksjoner en større rolle, uannsett hvilken spiller som gjør mest skade. 
Spillet kvitter seg også med bruken av gjenstander og magiske våpen, og har fjernet dette helt. 

Dermed er spillet lettere å forstå, noe som vil virke fremmed for iherdige MOBA-tilhengere. 
Nybegynnere vil på sin side ha en lavere terskel for å bli med på kampene. 

Lengden på selve kampene er også mer strømlinjeformet, og tar sjeldent mer enn en halvtime å fullføre. 
Samtidig har de enkelte brettene, eller arenaene hvor kampene foregår, mange unike egenskaper som bidrar til stor variasjon i spillopplevelsen på tross av færre valgmuligheter. 

«Gratis» – men bare en smakebit 

Blizzard har også valgt å gå for en gratismodell med mikrotransaksjoner, hvor selve spillet er fritt tilgjengelig for nedlasting. 
Dermed er Heroes of the Storm ikke bare første forsøket på MOBA-sjangeren, men også det første «free-to-play»-satsingen til selskapet ved siden av kortspillet Hearthstone. 

Utvalget av helter er for nye spillere kraftig begrenset, og for å få tilgang til ekstra innhold er det nødvendig å bruke virkelige penger. 
Det er mulig å låse opp nye helter gjennom å samle på spillets egen valuta, men dette vil ta så lang tid at kun de mest iherdige spillerne vil bruke denne metoden. 
At Blizzard ønsker at du skal bruke penger er det ingen tvil om. 

Spillutvikleren selv ønsker ikke å bruke MOBA-begrepet om Heroes of the Storm, selv om dette åpenbart er et spill som hører inn under sjangeren. 
Likhetstrekkene er markante opp mot League of Legends, men der sistnevnte for mange drukner i et komplekst kaos av implisitte regler viser Blizzard hvorfor de er en av klodens beste spillutviklere. 

Designet er gjennomført, brettene er svært godt oppbygd, balansen er utmerket, systemene knyttet til Battle.net-nettverket fungerer også godt selv under tung last. 

På toppen av dette har utvikleren såvidt løftet sløret av sine esportplaner for Heroes of the Storm, som er utformet med fenomenet i tankene. 

Blizzard gjør det de kan best og løfter MOBA-sjangeren opp flere hakk med Heroes of the Storm. 
Forenklingene kan virke fremmede for erfarne spillere, men det er ingen tvil om at horder av Blizzard-tilhengere vil kaste seg ut kampens hete. 
Men vær ikke i tvil, dette spillet er ikke gratis om du ønsker noe mer enn en smakebit. 
