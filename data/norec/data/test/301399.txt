Pharrells kjeledegge fikk det travelt
Maggie Rogers trenger mer albuerom. 

KONSERT: 
Pharrell Williams er selverklært fan og menigheten hennes vokser i rekordfart. 
Selv hevder hun at hun aldri har spilte på en festival før. 
En gang må være den første, og selv om Bylarm-publikumet garantert ikke er like høylytte som hennes egne konsertgjengere, går hennes duvende folk-synth-pop ned uten bekymringsverdig motstand. 

Hovedpersonen selv har en letthet over seg der hun danser tilsynelatende ubekymret over det romslige scnenegulvet mens bassen duver mellom veggene. 

Selv om lydbildet på mange måter er dunkelt og mørkt, er det mye varme i den upåklagelige stemmen hennes. 

Midtveis gjør hun Neil Youngs «Harvest Moon» i en drakt du neppe har hørt den i før. 
Det funker overbevisende godt. 

En halvtime er ikke mye for en artist som åpenbart har for vane å bygge opp og ned. 
Det går litt fort i svingene her og der, og når brorparten av publikummet er der først og fremst for å høre avsluttende «Alaska», føles seansen litt uforløst. 

Men hun kommer garantert tilbake igjen, da får hun garantert ting litt mer på hennes egne premisser. 
