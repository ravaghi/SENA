«Den siste gentleman»:En filmstjerne tar farvel 

Filmanmeldelse: 
Robert Redford (82) har sagt at «Den siste gentleman» blir den siste filmen han spiller i. 
Det er i så fall en fin avrunding. 

Forrest Tucker (Robert Redford) er en gammel bankraner som gjør greia si slik han alltid har gjort: 
Han går ganske enkelt inn i banken, viser frem pistolen til funksjonæren og ber ham eller henne høflig om fylle opp vesken hans med penger. 
Men nå har Tucker fått den nidkjære politimannen John Hunt (Casey Affleck) i hælene. 

Med sine brune interiører og store, tunge bensinbiler ser «Den siste gentleman» ut som om den både utspiller seg og er innspilt i 1981. 
Til og med kornet på bildene er helt tidsriktig. 
Så er da også dette en film av subtile gleder: 
Tuckers kumpan (spilt av Tom Waits) som forteller en anekdote om hvorfor han hater julen, det uanstrengte, flørtende samspillet mellom Redford og Sissy Spacek over en kopp kaffe, montasjen mot slutten som sømløst klipper inn bilder av hovedrolleinnehaveren fra den gang han var en av verdens aller største filmstjerner. 

En del vil sikkert synes at «Den siste gentleman» blir i vel gammelmannsaktig i tempoet, ikke minst til komedie eller politi- og røverfilm å være, men undertegnede koste seg nå glugg uansett. 
