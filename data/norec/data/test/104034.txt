Låtanmeldelse:Astrid Smeplass – «Party’s Over» 

Ikke si at festen er over, synger Astrid S. 
Problemet er at det ikke er mer kake igjen. 

Selv om både produsent MAG og låtskriver Julia Michaels er tilbake ved rennebuingens side, slik de var på «Hurts So Good». 

Ja, de har unngått å lage «Hurts Even Better». 
Men potensialet i treenigheten er ikke like godt tatt ut som på vinnerformularet av fjoråret. 

«Party’s Over» er en trapbeatdrevet sistedansende nesten-ballade som sleper seg langsomt fremover. 
Snublende beats, «kattesynth», dyp bass. 
Instrumentene prøver å skape oksygen, men Astrid sliter med å puste. 

Det virker som om tomheten er poenget, men tom pop har vi vitterlig nok av på denne planeten. 

Julia Michaels – det må være lov å kalle henne norgesvenn etter alle de norske skrivesamarbeidene – lager vanligvis ikke tom pop. 

Muligens har hun begynt å spare de beste ideene til sin egen karriere, etter at «Issues» klatret helt til tolvteplass på Billboard Hot 100. 

Dette er i alle fall ikke samme hitmateriale som Nico & Vinz-låten «That's How You Know» eller Kygo-samarbeidet «Carry Me». 

Eller, som nevnt, «Hurts So Good» 

«Party’s Over» er et skuldertrekk som prøver å være en invitasjon. 

Astrid har chardonnay i blodet og vil ha nachspiel, men luften har gått ut av ballongene og resten av festen står i taxikø. 
