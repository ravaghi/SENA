TEST:Audi A4 Avant Sport 2.0 TFSI 

252 turbobensin-hester, firehjulsdrift og mye utstyr gjør A4 til en sann fornøyelse å kjøre. 

Et halvt år hadde gått siden vi kjørte nye Audi A4 for første gang, da vi fikk kjøre det som per i dag er den beste versjon vi har kjørt av den nye mellomklasse-Audien. 

Det dreier seg om en bensinmotorisert stasjonsvogn med firehjulsdrift og dens fulle navn er Audi A4 Avant Sport 2.0 TFSI quattro S tronic - i den per i dag kraftigste versjonen med 252 hestekrefter. 

A4 ble lansert som arvtaker til Audi 80 i 1994 og har stort sett solgt bra siden det - den har funnet seg en solid plass i mellomklassens premium-segment der den hele tiden har henvendt seg til en kundegruppe mellom dem som sverger til Mercedes (C-klasse, tidligere 190), og BMW (3-serie). 
Den er blitt rimelig omfangsrik - 40.000 A4 er solgt i Norge siden starten. 

Tilsammen opplyser Audi at det til sammen er solgt over 12 millioner Audi 80 og A4 i verden. 

Siden forrige generasjon har A4 også kommet i en røffere og mer høyreist allroad-versjon. 
Vi har nylig testet den nyeste - blant annet med den samme motoren som i dagens testbil. 

Kraftpakke under panseret 

Akkurat den bilen vi kjører her blir nok ikke bestselgeren - det regner Audi selv med blir 150- og 190-hesters diesel og til en viss grad den bensindrevne 1.4 TFSI på 150 hester og S tronic. 
Testbilen er 252-hestersversjonen av 2.0 TFSI og har en grunnpris på 573.300 kroner - for drøyt 20 tusenlapper ekstra får man om man ønsker det også 20 hester ekstra -272 i alt. 

2.0 TFSI med 252 hestekrefter er uansett en utmerket motorisering for en bil som dette, fant vi ut. 
Som i A4 allroad, satte vi også i denne lavere og mer velkjørende A4-utgaven pris på den silkemyke gangkulturen og det nærmest sømløse samarbeidet med S tronic-girkassen - 7-trinns dobbelkløtsj-automat. 

0-100 oppgis til 6 sekunder, men i praksis oppleves den ikke så rask - dette har med den svært lineære kraftutviklingen å gjøre. 
Samtidig er motoren spesielt stillegående og man blir lett fartsblind med denne versjonen - da vi kjørte den i Tyskland i allroad-versjonen, ble vi tidvis overrasket over å se at vi allerede var oppe i godt over 200 kilometer i timen, samtidig som samtalen fortsatt foregikk uanstrengt med hovedsaklig litt vindsus som (svært moderat), støykilde. 

Høyverdig interiør 

Vi kjenner umiddelbart igjen førermiljø og interiør i A4 - det er høyverdig, oversiktlig og godt sammenskrudd. 
Kvalitetsfølelsen er avgjort premium, men luksusfølelse som i en velutstyrt ny Mercedes-Benz C-klasse får ikke vi. 

Interiørdesignen kjennetegnes ellers ved de tydelige horisontale linjene på samme måte som i den store SUV-en Audi Q7 av nyeste generasjon. 
Det nye MMI-operativsystemet (Multi Media Interface), er i stor grad også hentet fra nye Audi Q7. 
Betjeningen av de ulike menyene for kommunikasjons- og underholdningssystemene kan styres både fra dreiehjulet i midtkonsollen og fra multifunksjonsrattet. 

Testbilen var utstyrt med Virtual Cockpit - det heldigitale displayet som ble lansert med seneste generasjon Audi TT og som erstatter det tradisjonelle instrumentpanelet. 
Det kan konfigureres ut fra førerens preferanser, er forbilledlig lesbart og akkurat dette elementet plasserer Audi foran konkurrentene når det gjelder brukervennlig teknologi, synes vi. 

Den såkalte Audi connect-tjenesten sørger for flere nye online-tjenester, eksempelvis kan man som tilvalg fjernstyre kupévarmeren via en smarttelefon. 
Integrering med smarttelefon for apper og diverse tjenester besørges via Apple Car Play eller Google Android Auto. 

Ryddig og effektiv på veien 

Kjøreopplevelsen generelt er det ingen grunn til å dvele lenge ved: 
Den er ryddig, forutsigbar og nærmest nøytral. 
Kjøreglede kan oppnås ved aktiv kjøring, men helt som i en BMW 3-serie blir det ikke. 

Vi opplevde betryggende og generelt god oppførsel under alle kjøreforholdene vi hadde under testen, fra snøføre oppe i høyden, dårlige grusveier og vanlig landevei. 
Firehjulsdriften, som på testbilen var klassisk quattro, fungerer som vanlig upåklagelig - det vil si at man ikke merker noe til den - den bare er der og hjelper på når nødvendig. 

Adaptive dempere er også på plass og man kan dermed velge et oppsett som passer til kjørestilen - eller la bilen tilpasse seg automatisk. 

Men komfortnivået generelt er bedre enn på forgjengeren og særlig imponerer det lave støynivået som er spesielt lavt på denne bensinversjonen. 

Inntil videre er det klassisk torsen-basert quattro som gjelder - snart kommer et nytt system, døpt quattro ultra, som du kan lese mer om her. 
Det fikk vi dessuten anledning til å prøve ut nettopp på allroad-utgaven med samme motor. 

Lesset med utstyr 

Vi disponerte ekstrautstyr til cirka 250.000 kroner, som gjorde bilen bortimot helt komplett. 
Da er det litt vanskelig å tenke seg hvordan den er ribbet for alt det - med grunnpris tross alt 574.000 kroner. 

Likevel: 
Av standardutstyr har tross alt testbilen blant annet xenon hovedlys med LED-kjørelys, elektrisk bakluke, bluetooth-forberedelse, valg av kjøreprogrammer via Audi drive select , 7-tommers MMI-skjerm, DAB+ radio, 17-tommers aluminiumsfelger og nødbremsassistent. 

Matrix 
LED-hovedlysene vi disponerte er for eksempel derimot tilvalg til 21.570 kroner. 
Disse, som vi prøvde første gang på Audi TT, består av en rekke lysdioder i hovedlyktene. 
De slukkes og tennes automatisk avhengig av trafikk- og siktsituasjonen og foretar selv automatisk og selektiv opp- og nedblending. 

Konklusjon 

Audi A4 er en god bil på de fleste måter, både kjøremessig og fra et praktisk synspunkt. 
Særlig som stasjonsvogn, med denne spreke og kultiverte motoren, S tronic-automat og firehjulsdrift gir det en temmelig komplett bilopplevelse, assortert med et solid nivå både på status og når det gjelder avansert teknologi. 

En klar femmer på terningen også på denne - og den beste versjonen av nye A4 vi har kjørt til nå. 
