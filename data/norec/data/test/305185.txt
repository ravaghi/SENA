Anmeldelse:Olefonken – «Til Hanne EP» 

Eventyrlig slackerdisko. 

ALBUM: 
Ole Petter Hergum virker å ta livet som det faller seg. 

Som medlem i diskokollektivet Hubbabubbaklubb stod han bak glimrende «Mopedbart», en ode til det å suse avgårde uten noen verdens ting å rekke – gjerne med en rev eller to i skjortelomma. 

Da er det kanskje ikke så snodig at det har tatt hele fire år å følge opp «Ubuntu Tutu», hans debututgivelse som Olefonken. 
Til gjengjeld returnerer aliaset til overflaten med to tolvtommere: 
«Quaaludes» og «Til Hanne». 

Selv om begge er preget av Hergums forkjærlighet for det sydhavspregede (han er oppvokst i Botswana, tross alt) i form av bølgeskvulp, frisk perkusjon og solstekte, analoge synthesizere, er det likevel sistnevnte som best uttrykker prosjektets like tilbakelente som lekne fakter. 

Akkurat som det srilankiske økohotellet «Fløyel (En dag i Kandalama)» er oppkalt etter, forsøker kuttet å få teknologi til å imitere natur, der boblende synther vokser organisk ut av gamelan-aktig klokkespill. 
New age-nummeret «Slaraffenland» – hvor man hører både fuglekvitter og humringen til det vi må anta er Hanne – får i samme ånd en tur i dagligvarebutikken til å høres ut som en eventyrlig reise gjennom jungelen. 

Mer umiddelbare er «Boblevann» og «Speilegg» (sistnevnte kommer også i en langt mer impresjonistisk tapning, signert sjefen for Sex Tags Mania, landets morsomste houselabel). 
I kraft av sine kulinariske titler ville de ikke bare føltes hjemme på Lindstrøms seneste album, «Smalhans», men også blåst litt etterlengtet varme inn i det. 

Kort fortalt: 
Man kan bli rent olefonken av mindre. 
