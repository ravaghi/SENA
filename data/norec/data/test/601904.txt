Overraskende bra fra Procol Harum
Det er 50 år siden "A Whiter Shade of Pale". 
Gary Brooker og hans Procol Harum gir seg ikke. 
Dette er et av deres beste album. 

Nøkkelpersoner som gitarist Robin Trower og organist Matthew Fisher er ikke med lenger. 
Det er heller ikke tekstforfatter Keith Reid. 
Men vokalist, melodisnekker og pianist Gary Brooker gir seg ikke. 
Han holder bandet gående, og han får det til å låte som om Procol Harum lever i sine beste år. 

Dette er bandets trettende studioalbum, og deres første på 14 år. 
Allerede på åpneren, "I Told You", er det bare å nikke anerkjennede og nyte den sjelfulle stemmen til Brooker. 
Den holder fortsatt mål, og det låter klassisk Procol Harum. 
Gary Brooker fyller 72 år 29. mai, og det virker som om han nyter begivenheten det er å gi ut nye låter og ny musikk med bandet sitt. 
Besetningen har vært den samme de siste ti årene. 

Balladene er best, akkurat som før. 
Den nydelige "Sunday Morning" er en favoritt i så måte, mens "The Only One" smetter seg inn på topplisten over alle låter som Procol Harum har skapt i sin lange karriere. 
Totalt sett er dette en knapp time med elleve låter med et band som gjør lite for å fornye seg. 
Albumet kunne godt ha vært utgitt på 70-tallet, for dette er ikke mer moderne enn det. 

Men det er ikke poenget. 
For dette er classic rock. 
Fra et band som var med på å skape akkurat det. 
Classic rock. 
Nå gjør de det igjen. 
