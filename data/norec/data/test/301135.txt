Glatt popcountry fra Kurt
Gir slipp på norsken på første album på fire år. 

ALBUM: 
Coverkunst er det siste plateselskapet har tenkt på når Kurt Nilsen er tilbake på plate. 
Eller glemte de det bare? 

Det skal åpenbart være minimalistisk nå. 
Et helsvart cover med navn og tittel er det som skal selge Kurts første album på fire år. 

Tilbake på engelsk 

Ja ja, det er musikken som er viktigst. 
Forrige gang sang Kurt på norsk. 
Det var et lurt - og vellykket - grep. 
På «Amazing» er han tilbake i engelsk språkdrakt, og uttrykket er i hovedsak popcountry. 
Det blir aldri «amazing». 

Nashville 

Da han spilte på South By Southwest-festivalen i Austin for tre år siden kom Kurt fra Nashville, der han møtte flere låtskrivere. 
Til Dagbladet fortalte han at han hadde skrevet ti låter på ti dager, men det er uklart om noen av disse fant veien til dette albumet. 
Låtene er nemlig skrevet av produsent Eirik Grønner og co-produsent Kurt i fellesskap - og spilt inn i Spania (!). 

Glatt popcountry 

Men den musikalske inspirasjonen er altså fortsatt fra Nashville. 
Dessverre har han landet på den glatte, radiotilpassede formen som countrybyen er kjent (og beryktet) for og ikke den varmere og mer organiske americana-inspirerte stilen som smykket «Inni en god periode» (2013). 
Den preget også «Rise to The Occasion» (2008), der Kurt synger duett med Willie Nelson. 
«Amazing» er catchy, men kommer til kort sammenliknet med jordnære «Inni en god periode». 
Stemmen, som er hans største fortrinn, blir dessuten mer ordinær i denne musikalske innpakningen 

Enkle tekster 

Tekstene er av det enkle slaget, ofte kjærlighetssanger med klisjeer av typen «If you breathe my name / I will be there by your side (...) 
I think that you're amazing / you're my guiding star» («Amazing»). 

Tekstene på «Inni en god periode» var kanskje også banale, men de føltes mer personlige og oppriktige fordi de ble sunget på morsmålet. 

På plussiden kommer småfikse tekstlinjer som «take me home / wherever that may be tonight» («Take Me Home») og «If I go blind, you're the one I still see» («If I Go Blind»). 

Blåsere 

Tre låter som skiller seg ut positivt er «Horizon», som har fått et mer spennende arrangement, r'n'b-inspirerte «Careful With My Heart» (med blåsere) og avsluttende og nedstrippa «Never Stopped Dreaming». 
