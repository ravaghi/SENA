Bokanmeldelse:Ellen Vahr: 
«Gaven» 

Ellen Vahr debuterer med historisk roman om Norges mest kjente signekone. 

Anne Brannfjells posisjon i Norge på 1800-tallet kan sammenliknes med vår tids Snåsamann. 
Folk fra hele landet oppsøkte henne for å bli helbredet, og Anne hjalp dem uten å ta betaling. 
For sitt uselviske virke ble hun hedret med en statue på Ekeberg i fjor høst, og nå altså en egen roman som er skrevet av hennes tipp-tippoldebarn. 

Og det var på tide. 
Det er bemerkelsesverdig at det ikke er skrevet mer om denne kvinnen i bokform. 
Anne Brannfjells liv inneholder så mye dramatikk og utfordringer at det er rent gull for den historiske underholdningssjangeren. 

Anne vokste opp på en husmannsplass, og ifølge romanen skilte hun seg tidlig fra sine sambygdinger. 
Hun får lov til å lese med husfruen på bygdens storgård, men den største forskjellen ligger i henne selv. 
Anne opplever seg som klarsynt, og får etter hvert opplæring i helbredelse av bygdens kloke kone, Elseby. 
For Anne føler at hun har et kall, og det er dette som bringer henne til Christiania som hushjelp i et fint hjem. 
Her opplever hun sterke følelser, og en hverdag hvor hun etter hvert må kjempe for seg selv i en tid hvor kloke koner risikerte straffeforfølgelse og tukthus. 

Noe for deg? 
Anmeldelse av «Skjebne og raseri» 

OM BOKEN: 

«Gaven» ligger tett opp mot serieromansjangeren. 
Vahr skriver levende og effektivt, og har stemningsfulle og nasjonalromantiske skildringer av miljø og natur. 
Språket yter liten motstand, og er preget av klisjeer og gjentakelser. 
Men dette kan aksepteres i en sjanger hvor det er handling og karakterer som står i sentrum, og hvor en av suksessfaktorene er evnen til å skrive medrivende og med hjertet. 

Sjekk ut: 
Tom Egeland anmelder sommerkrim med snert! 

OM FORFATTEREN: 

Vahr skaper nære og rørende scener, noe som særlig vises i partiene med Anne og Elseby. 
Og Anne er et menneske som fester seg hos leseren. 
Med unntak av en noe treg start er det historiske bakteppet vevd godt inn i fortellingen. 
By og bygd, klassemotsetninger, holdninger og dagligliv skildres på troverdig vis. 
Mest interessant er likevel partiene hvor det signes, støpes i bly og lages naturmedisin. 

Det ligger noen uforløste spirer til mer indre og ytre konflikt i romanen, særlig rundt Annes klarsyn, men min største innsigelse mot boken er at vi ikke får følge med Anne lenger i hennes liv og virke. 
Romanens etterord er fullt av spennende stoff som også hadde egnet seg i bokform. 

Vahr har levendegjort en fascinerende og tydelig sterk kvinne som trosset frykt og fordommer, fulgte hjertet og gikk sine egne veier. 
Dette kombinert med en flott forside gjør at «Gaven» har alle forutsetninger for å nå frem til mange lesere. 

ELIN BREND BJØRHEI 
