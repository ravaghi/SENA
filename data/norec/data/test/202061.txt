TEST:Fornyet Opel Zafira Tourer 

Konkurransen blant fleksibilene - de kompakte flerbruksbilene - tetner til. 
Opel fornyer derfor sin Zafira. 

Flerbruksbiler er sørgelig undervurdert i Norge. 
Svært mange som kaster seg begjærlig over de nyeste folke-SUV-ene for å gjøre dem til familiens foretrukne transportmiddel, burde ha sett nærmere på disse bilene. 
De er uovertrufne når det gjelder å gi hele familien en god kjøreopplevelse på langtur - og i hvert fall på bilferien nedover i Europa eller i Norge på langs. 

Vi har opplevd det gang på gang gjennom årene, både med den første Ford S-Max, storebroren, den forrige Ford Galaxy, og dagens Peugeot 5008 og Citroën Grand C4 Picasso. 

Undervurdert 

Og nå har vi testkjørt den oppdaterte versjonen av den antakelig mest undervurderte bilen i klassen sammen med den utmerkede Kia Carens, nemlig Opel Zafira. 
(Som med 2017-modelloppgraderingen ikke får etternavnet Tourer lenger). 

Det er nok riktig timing for en oppgradering av modellen, da Volkswagen nylig (og omsider), har introdusert en helt ny generasjon av flerbruksbilen som tradisjonelt har solgt best her i landet - Touran. 

Allerede før ansiktsløftet den nå har fått, utnevnte vi Zafira til best i klassen. 
Det var riktignok før nevnte Touran og den nylig introduserte og helt nye Ford S-Max kom på markedet. 

Opel kaller den nye Zafira, men det dreier seg om en oppdatering av den eksisterende modellen. 
Vi skal derfor ikke bruke mye plass på aspektene ved bilen vi har omtalt tidligere - for eksempel i denne testen. 

Gjennomført fleksibil 

Det betyr at det fortsatt er en høyreist og romslig bil med smarte og fleksible interiørløsninger. 
Konfigurasjonen av interiøret kan varieres på mange måter med seter som kan legges ned individuelt og flyttes i lengderetningen, noe som også gjelder midtkonsollen. 
Det variable setesystemet er Opels merkevare under navnet Flex7. 

Det er mer flex med denne bilen: 
Den langstrukne midtkonsollen med smarte oppbevaringsrom som kan flyttes i lengderetningen kalles FlexRail, det integrerte sykkelstativløsningen som kan trekkes ut av hekken som en skuff heter FlexFix og understellet med variable demperinnstillinger har fått navnet FlexRide. 

Rygg-vennlige seter 

Andre sterke sider ved denne bilen er de såkalte AGR-setene - der AGR står for «aksjon for sunn rygg» på tysk 
- Aktion Gesundener Rücken - som er navnet på organisasjonen som har sertifisert setene som gode for rygghelsen. 

Men hva er så nytt med 2017-modellen, som er den vi har kjørt nå? 
Det mest synlige er selvsagt fronten, som er blitt ny. 
For vår del synes vi det på en måte er et skritt tilbake. 
Modellen har hatt en design på fronten med lykter som forlenget seg nedover, som vi synes gjorde den annerledes og tøff. 

Men designerne forteller oss at de har villet gi bilen mer inntrykk av bredde og at den er solid plantet på bakken. 
De har derfor benyttet anledningen med at de har innført nye LED-hovedlykter med en sidelengs lysremse, som nå forlenges gjennom grillen. 
LED-kjørelysene er dratt langt ut til sidene og skal understreke bilens bredde. 

Godt dimensjonert 

Og bred er bilen, det merkes i trange bygater at over 188 centimeter kan være en håndfull når det skal foretas manøvre. 
Bilens øvrige dimensjoner er for øvrig bortimot uforandret med en lengde på 467 centimeter og en høyde på 166. 

Den har altså vokst betraktelig siden første generasjon kom - den som fornyet kompakt-flerbruksbil-klassen ved å innføre en tredje seterad tilbake i 1999. 
Det går ikke an å kalle Zafira «kompakt» lenger. 

Zafira er heller ikke noen lettvekter, med en egenvekt uten fører fra 1.538 kilo. 
Med familie og full oppakning ombord, er det derfor klart at det trengs en del motorkraft. 

Under lanseringen var det mulig å kjøre bilen i konfigurasjoner som ikke kommer til Norge, men dieselmotoren på 170 hestekrefter og 400 newtonmeter tilbys i Norge med automat og vil være det sprekeste alternativet. 
Bensinversjonen vi kjørte, en 1,6-liters turbo på 200 hester, anses av importøren som for dyr i dette markedet men 1,4-literen med turbolading og 140 hester tilbys og skal klare 0-100 på 10,7 sekunder. 

Det indikerer at ytelsene er tilstrekkelige, uten noe særlig overskudd. 
Men i det minste har erfaringen vår med denne fornyede fornyede motoren vist at den er bedre og mer effektiv enn forgjengeren. 

Kjører svært bra 

Den øvrige kjøreopplevelsen er noe av det som gjør Zafira til et meget dugelig alternativ i klassen. 
Kjøremessig er den i klasse med nye Ford S-Max, synes vi. 
Den er nemlig lettkjørt og har gode og betryggende kjøreegenskaper, en styring som er av de beste i kategorien og et befriende fravær av overdreven krenging og duving. 
Dette er en bil som kan kjøres ganske aktivt på svingete veier til tross for dimensjoner og vekt. 

Hvis man går for FlexRide-understellet, kan man dessuten stille inn kjørefølelse og styring til enten den mer dynamiske «Sport» eller den mer avslappende «Tour». 
Det forsterker kjørekomforten, men gir en dvaskere styrefølelse. 

Starter på 360.000 

En romslig flerbruksbil med en del utstyr blir vanligvis relativt kostbar og Zafira er ikke noe unntak. 
Heldigvis er utstyrsnivået relativt greit fra start, selv om de smarteste løsningene koster ekstra. 
Prisene er som følger: 

Velger man Innovation, må man blant annet betale ekstra dersom man ønsker førerassistentpakke med kollisjonsvarsling og avstandsindikator, de adaptive LED-hovedlysene og den tredje seteraden, mens alt dette er standard på Premium. 

Dessuten har Premium 17-tommers lettmetallfelger, mens Innovation har 16-tommere. 
Ellers er AGR-setene i perforert skinn kun tilgjengelige på Premium mot tilleggspris på 7.900 kroner og adaptivt understell til 8.500. 
Panorama-frontruten med fast glasstak er tilgjengelig på begge versjoner mot 7.500 kroner. 

Konklusjonen har vi i grunnen allerede gitt: 
De som ønsker en romslig og fleksibel familiebil og nøler mellom en stasjonsvogn og en SUV, burde etter vår mening ikke glemme at det finnes en bilklasse som gir smartere løsninger enn begge for en families behov. 
Og blant disse er Opel Zafira langt fra det dummeste valget man kan ta. 

LES OGSÅ: 

Reiseomkostningene til denne reportasjen er dekket av produsenten. 
Les mer her 
