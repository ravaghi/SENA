«Lykkelige Lazzaro» er italiensk filmkunst av stort format
En mystisk og mørk fabel om det italienske klassesamfunnet. 

Det er sjelden man som anmelder kan love leserne en genuint annerledes filmopplevelse. 
Men Lykkelige Lazzaro ligner ikke på noen annen film, og regissør Alice Rohrwacher tar seg friheter som ingen annen filmskaper i nyere tid. 

Første halvdelen av filmen utspiller seg på den italienske landsbygda, og gir inntrykk av å være en realistisk skildring av et klaustrofobisk klassesamfunn. 
I den avsidesliggende fjellandsbyen Inviolata jobber landarbeiderne for den lokale Marchesa under slavelignende forhold, og lever kummerlig. 
Det kan virke som vi befinner oss i Italia ved starten av 1900-tallet, men så dukker enkelte tegn på modernitet opp. 

Vi er egentlig et stykke inn på 1990-tallet, men landarbeiderne er ikke i kontakt med resten av verden. 
Midt blant dem lever Lazzaro (Adriano Tardiolo) i tilsynelatende lykkelig uvitenhet. 
Han er fellesskapets «enfoldige idiot», den som må ta de tyngste løftene og som de andre utnytter. 
For Marchesa er han bekreftelsen på at utbytting er en gudegitt rett: 
Hun utnytter landarbeiderne, og de utnytter Lazzaro. 
Slik skal det være. 

Gjenoppstandelsen 

Så langt kan det virke som filmen handler om utbytting. 
Men det er tegn fra starten av som tyder på at Rohrwacher har en litt annen agenda. 

Det viser seg at landarbeiderne lever tett på lokale myter og står i forbindelse med naturfenomener. 
De frykter ulvene som vandrer i området om nettene, og setter Lazzaro ut som vakt. 
Da politiet kommer på sporet av Marchesas misbruk av arbeidskraft, går gårdsbruket i oppløsning. 
Arbeiderne må utvandre til storbyen, og Lazzaro omkommer på mystisk vis. 

Det er da Rohrwacher bryter alle regler for kronologi og rasjonell logikk, og lar ham gjenoppstå i vår tid, helt uforandret, nesten 30 år senere. 
Med det samme unge naive ansiktet fremstår han som et spøkelse for sine gamle sambygdinger, som alle er blitt merket av flere tiår som fattige i storbyen. 
Men om Lazzaro fant seg til rette i den pastorale elendigheten på landsbygda, omgitt like mye av naturens skjønnhet som menneskenes feilbarlighet, går han langsomt til grunne i storbyen. 

Magisk realisme 

Lazzaro tilhører filmhistoriens mange «noble idioter», fra Forrest Gump til Den enfoldige morderen, men har nesten ikke karaktertrekk. 
Han forandrer seg ikke i løpet av filmen, og hans åpne ansikt tar hele tiden inn hva omgivelsene kaster tilbake mot ham. 

Om Rohrwacher mener at underklassen hadde det bedre som landarbeidere på slavekontrakt, enn som samlere i storbyen, er ikke det noe vesentlig poeng. 
Jeg oppfatter isteden filmen som en mørk fabel om underklassens skjebne i et kaldt klassesamfunn. 
Lazzaros navn og gjenoppstandelse er hentet fra bibelen, men Rohrwacher er ikke religiøs. 
I en scene lar hun kirkens kvinner jage de fattige ut av Guds hus. 

Rohrwachers visjon av Italia er en dystopi av i dag. 
Inspirasjonen er hentet fra den politiske orienterte italienske neorealismen. 
Men filmen passer ikke inn i noen velkjent politisk ramme. 
Den er mer magisk-realistisk en neorealistisk. 

Fotografen Helene Louvart har skutt filmen på kornete 16mm som får landsbygda til å fremstå som vakker og ofte i et melankolsk skjær, men som i storbyen gir nesten sykelige farger. 
Lykkelige Lazzaro befester Alice Rohrwacher som en helt essensiell europeisk filmkunstner. 
