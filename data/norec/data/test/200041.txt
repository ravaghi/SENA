Sonos PlayBase gir deg praktisk, men ikke fantastisk lyd til stua
Det er nesten så jeg begynner å grine når jeg hører lyden fra dagens flate TV-er. 
Det som kanskje fungerer så vidt til Dagsrevyen faller hardt i bakken for filmer som skal opp på skjermen. 
Da er løsningen er en lydplanke eller kanskje en lydsokkel som Sonos Playbase. 

Det å kjøpe seg en Sonos-høyttaler eller spiller, uansett type, er i utgangspunktet en god ide. 
Du får tilgang til en mengde musikk via den brukervennlige appen, og systemet kan når som helst bygges ut slik at du får høyttalere som spiller sammen i hele huset i en multiromløsning. 
Eller du kan sette opp et hjemmekino-system med fem høyttalere i stua for de virkelig store filmopplevelsene. 

Når det er sagt ble vi litt overrasket over at Sonos satser såpass mye på å få en lydsokkel ut på markedet. 
Er det fortsatt interesse nok der ute? 

Plassering i rommet 

Høyden til enheten gjør at den passer inn over alt, men ikke på den TV-en jeg har i stua for øyeblikket. 
Litt tilfeldig, men kanskje ikke helt unikt. 
Sonos vet likevel hva de gjør og har helt sikkert sjekket at PlayBase passer til godt over 90 prosent av alle TV-ene på markedet. 

PlayBase er lekkert laget, og gjør seg absolutt ikke bort selv i pent møblerte hjem. 
Finishen er flott, og Sonos har gjort en veldig god jobb med sammensetningen. 

Det er trangt på innsiden 

Nå er heldigvis ikke PlayBase kun en TV-høyttaler. 
Den kan også benyttes som en trådløs høyttaler i stua og alle andre steder det er praktisk å ha en flat høyttaler du kan stable en masse ting oppå. 
Helst en TV, selvsagt. 

For å få dette til å spille har Sonos ikke mindre enn ti digitale klasse D-forsterkere på innsiden som driver én bass, seks mellomtoner og tre diskanter, og er ikke det nok lyd i stua kan den bygges ut med trådløse bakhøyttalere. 
Med en høyde på under seks centimeter er det begrenset hvor store disse høyttalerne kan være, og med små høyttalere må det trylles litt her og der i elektronikken for å få det til å spille stort og kraftig. 

Du har tilgang til Spotify, Tidal, Apple, Deezer og liknende musikktjenester, og kobler du deg opp på nettverket hjemme. 
Vil du spille fra en NAS eller en PC/Mac takler den alle vanlige lydformater. 

For å gjøre dette så enkelt som mulig er det kun en optisk inngang på baksiden av produktet. 
Det er et forståelig valg, men sjekk for sikkerhets skyld at du har en optisk utgang på TV-en din før du kjøper. 

Trueplay 

Denne testen er levert av lydmagasinet Stereo+, som er Dinsides redaksjonelle samarbeidspartner. 

Med en Apple-mobil eller nettbrett åpner det seg en unik mulig til å tilpasse lyden i stua. 
Du plasserer høyttaleren der den skal spille, og går inn i appen og velger Trueplay. 
Da får du beskjed om å starte en test-tone, og så gå rundt i rommet og «vifter» med mobiltelefonen. 
Mikrofonen på mobilen din vil registrere hvordan det låter, og vil så sende informasjonen tilbake i systemet for å tilpasse høyttaleren til rommet. 

Fra å være en høyttaler som etter min mening mangler litt trykk i den nedre mellomtonen, ble det dermed langt bedre og mer balansert - selv om jeg ikke kom helt i mål. 
At Sonos ennå ikke har klart å få dette til å fungere på Android-telefoner er litt spesielt. 
Det er lenge siden vi fikk anledning til å teste ut dette på Play:5. 

Lyden 

Dette låter veldig mye bedre enn TV-ens eksisterende lyd, men jeg er litt skuffet over volumet, dynamikken og underholdningsfaktoren. 
Vi snakker tross alt om en pris som kun er et par kroner under syv tusen, og da finnes det veldig mange andre lydløsninger som spiller bedre, mer dynamisk og som gjør det mer moro for at TV-skjermen. 

Lydbalansen er det ikke så mye å si på. 
Den har brukbar bass, og selv om den ikke er brønndyp er den fyldig og god, mellomtonen og diskanten er brukbart detaljert, og lyden er totalt sett ganske åpen og luftig. 

Det finnes jo flere interessante alternativer, hvis du har litt plass ved og rundt TV-en og er ute etter lettplasserte høyttalerløsninger. 
Det finnes aktive høyttalere som låter bedre og mer fargerikt og engasjerende, for ikke så snakke om alle de gode lydplankene som har kommet de siste årene. 
De har den samme trådløse muligheten, og selv om de kanskje ikke matcher brukervennligheten til Sonos PlayBase, spiller mange med mer trykk, har bedre dynamikk og mer volum og tyngde. 

Konklusjon 

Sonos PlayBase ser flott ut, har strålende brukervennlighet, bra strømming av Tidal og Spotify, og kan gå inn i det smarte multirom-systemet til Sonos. 
Dessverre har ikke PlayBase helt den lyden vi hadde forventet til prisen verken på musikk eller film. 

Sonos Playbase 
