Rusta hoverboard
Det billigste brettet i testen, dette koster 1.499 kroner hos Rusta. 
Det kan dermed være fristende å velge dette som et nybegynnerbrett, men pass på: 

Dette brettet er veldig nervøst og passer absolutt ikke for nybegynneren - i alle fall ikke dersom målet er at man skal få en god mestringsfølelse. 

Er det noe du ikke skal gjøre, så er det å kjøpe dette - ikke til noen! 

Det verste er at det hopper og spretter i uante retninger når du skal komme deg på brettet. 
Dette oppleves som svært ubehagelig - nybegynner eller ei! 

De beste brettene lar deg komme deg oppå brettet og balansere det ut, før du rolig kan begynne å kjøre. 
Dette virrer frem og tilbake bare du plasserer foten svakt oppå, og det er ikke enkelt å få det andre beinet på, når brettet ikke vil stå i ro! 

Det er også et av de dårligste når det kommer til kjøreegenskaper: 
Det responderer ikke så bra på dine bevegelser, slik at det heller ikke blir veldig presist med tanke på hvordan det svinger. 
Og ikke minst: 
Det rister og sender vibrasjoner av en annen verden opp i beina når vi kjører på litt ruglete asfalt - som gjør oss rimelig følelsesløse i beina etter kort tid. 

Brettet skal ifølge spesifikasjonene ha to kjøremodus, men vi kan ikke kjenne noen forskjell i den ene eller den andre retningen. 

Toppfarten skal ifølge bruksanvisningen være 12 kilometer i timen (km/t), men vi dro den lett opp i 15,5 km/t før brettet sa ifra om at vi måtte senke farten. 

Pluss for at det følger med bæreveske og deksel på ladeinngangen. 
Er vannbestandig - men ikke vanntett, så du anbefales å unngå våt vei og vanndammer. 
Dette er det letteste brettet, det veier 9 kilo. 

Pris: 1.499 kroner (Rusta) 
