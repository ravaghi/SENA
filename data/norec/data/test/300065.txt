Vise tenåringsbetraktninger
Lorde gir oss selve definisjonen på artistisk modning med andrealbumet «Melodrama». 

Det var ikke mye ved Lordes 2013-debut som tilsa at vi hadde med en 16-åring å gjøre, men selv hun nå har blitt fire år eldre siden «Pure Heroine», må oppfølgeren «Melodrama» sies å være en enda mer imponerende bedrift. 

Gjennom en svært konsis låtliste tar new zealenderen og hennes med-produsent Jack Antonoff oss med inn i tenåringslivets overdramatiserende verden, hele tiden med det modne perspektivet som har blitt hennes signatur. 

Likevel er hun også mer leken enn sist. 
Tekstmessig på grensen til humoristisk. 

Lorde står ikke lenger utenfor festen, men har for lengst blitt invitert inn, og resultatet er en desto mer selvsikker samling låter. 
Når hun forsvinner inn i rent Kate Bush-landskap på «Writer in the Dark», og vrenger åpenhjertige følelser på «Liablity», blir det derimot klart at hun fortsatt er annerledesjenta. 
Den stadige outsideren som klarer å se tenårenes melodrama for hva det faktisk er. 
