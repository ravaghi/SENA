Etterlengtet tegn på særpreg
En utgivelse som svinger i riktig, kreativ retning. 

EP: 
Hun begynte kanskje karrieren med lettvint pop, men på senere år har Silje Nymoen beveget seg innen alt annet enn enkle, musikalske stilarter. 

Både retrosoulen og rock&rollen; som ble utforsket på 2014-debuten «Unanchored» og første del av triologien «Life - Resolution - Heart», krever svært mye av sin formidler – ofte mer enn det Oslo-sangeren selv har vært i stand til å levere. 
Del to av sistnevnte føles likevel som et etterlengtet steg i riktig retning. 

Mer som et troverdig, kreativt produkt enn bleik etteraping av gammel storhet. 

Den stereotypiske gryntesyngingen lagt til side, lar man seg raskt rive med av rhythm&blues-groovet; på «Made of Stone», mens både swingete «Lift Me Up» og skank-drevne «Capitan» bærer preg av et mer lekent særpreg enn det man gjerne forbinder med TV-ansiktet Nymoen. 

Legg til den nakne godbiten «Pullin’ The Plug», og du sitter igjen med Silyas mest overbevisende utgivelse per dags dato. 
