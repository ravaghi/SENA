Nasjonsbygger og landssviker
Mons Fuhr var mannen som startet vinproduksjon i Grimstad, men som fikk ettermælet sitt ødelagt som følge av at han ble ordfører i Grimstad for NS under krigen. 

Gjennom nærmere tusen sider får Mons Fuhr drøyt tre hundre til å presentere seg selv gjennom forretningskorrespondanse, private brev og debattinnlegg. 
Dette er et selvstendig bind, nærmest et appendiks, og han fremstår som både levende og fortellende – henimot Iglands postulat. 

Hans beste biograf er nå likevel Alf Kjetil Igland som over 600 sider setter brukseierens liv og virke inn i samtiden. 

Mons Fuhr (1873 – 1953) ble født i Luster i Sogn, og etablerte seg i Grimstad. 
Her engasjerte han seg heftig i utviklingen av hagebruket, i seg selv velegnet for et landskap preget av små, men fruktbare jordstykker. 
Her var allerede Norges første hagebruksskole etablert (Lillenes 1880). 
Fuhr ble en pådriver i utdanningen av gartnere, i nært samvirke med utviklingen av egen virksomhet som i løpet av få år kom til å omfatte sagbruk, gartneri, eddik- , frø- og vinproduksjon. 

Som ledende i næringen ble han en aktiv samfunnsdebattant og engasjerte byråkrater og politikere helt opp til statsministernivå. 
Hans djerve grep omkring frøproduksjon og innkjøp av frø under Den 1. verdenskrig, forhindret en krise i norsk matvareproduksjon. 

Ut fra det nevnte kan man forsvare betegnelsen ”nasjonsbygger”. 

I ettertid er Fuhr mest kjent for vinproduksjonen. 
Hans kone hadde oppskrifter på hjemmelaget fruktvin som i Grimstad fikk industrielle dimensjoner. 

I en tid da avholdsbevegelsen seilte på rom slør og i frisk bris – da handelspolitiske hensyn favoriserte importvin for fisk, etablerte Fuhr et vinhus basert på rabarbra og hvitrips; på hagebruket - og likevel bærekraftig. 

Så kom 2. Verdenskrig, og den høyt respekterte matador ble medlem av NS og NS-ordfører i Grimstad. 
Gründeren som i ett og alt hadde drevet en virksomhet til beste for nasjonen, ble dømt for landssvik. 
Etterkrigshistorien ble lenge fremstilt i sort/hvitt, men i dag finner man gråsoner mellom ytterlighetene. 
Fuhr mente vel selv at han påtok seg et samfunnsansvar i en krisetid, og Igland nøler med å betegne han som nazist. 

Denne her slags biografier og industrihistorie oppstår, opptrer gjerne ved jubiléer og får fort preg av festtaler. 

«Brukseieren» er ingen festmarkør. 
Igland har vært nysgjerrig, søkende, avveiende. 
Og det er godt fortalt. 
