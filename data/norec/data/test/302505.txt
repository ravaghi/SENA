Halvdan tar ikke helt av
For å lande, må du ta av. 
Jeg føler ikke at Halvdan Sivertsen (67) gjør det på sitt første album på fem år. 

ALBUM: 
Intensjonen er grei nok: 
God, gammeldags visesang, akustisk, velspilt og med tekster på dialekt. 
Ikke mye å utsette så langt, bortsett fra at det er i overkant traust. 

Fremmedgjort 

Skrivesperra er brutt. 
Men så var det disse tekstene, da. 

Det skjer mye i verden for tida, og Halvdan har vært ganske flink til å lure inn et lite budskap her og der, sånne som håpet om at «vinden i fra høyre snart skal snu». 

På et ujevnt album er han på sitt beste når han følger opp dette. 
«Du når ikke frem» er for eksempel en fin skildring av ensomheten og fremmedgjortheten flyktningene som kommer hit må føle på. 
Bakteppet er strømmen over Storskog og Mahad-saken. 

«Gamle kanona» er en fengende sang med et slags antikrigsbudskap. 

Fordomsfullt 

«Idol» er ikke like vellykket. 
Halvdan skal sikkert være ironisk, og det kan være en vanskelig øvelse. 
I coveret outer han seg sjøl som en som «ikke passer helt inn i supermønsteret, for ikke å si supermonsteret». 
Men hvorfor gjøre seg til talsmann for den fordomsfulle generasjonen som ikke føler at de passer inn - med en sang som går Hans Rotmos utbroderinger en høy gang: 
«Æ blir så usikker av tusenvis som kommer hit og ser nøyaktig ut som terrorista / Æ ser nok ka dem går og pønske på, dem ønske å, så fort som faen å få mæ ned i kista». 

Skal vi føle oss truffet? 

Enkelt refreng 

«Helga» er et bilde av at det stadig blir brattere på vår lille jord og at «jorda e så skral», med utgangspunkt i Kari og Knut på fjellgården langt mot vest. 
Men refrenget suger: 
«Og snart så kommer helga / Helga gjør oss glad / Helga e så deilig / Det e helga vi vil ha». 

Halvdan, da! 

Ro og fred 

Men det skal han ha, han skriver fine sanger om å ro (åpningen «Baklengs ombord», om å finne tilbake til seg sjøl og noen gamle spøkelser). 
Og - det er ikke mange som skriver finere sanger til sin elskede enn Halvdan. 
Som avslutningen på albumet, «God natt-visa»: 
«Slett ut alle onde tegn / som hverdagen unt oss / Trekk førr, gje ly / 
Vi vet førr my / D'e vårres tid / Men vi treng litt fri». 

Det er disse sangene imellom som ikke helt innfrir. 
Ikke alle lander helt, for å si det sånn. 

Halvdan og bandet legger snart ut på norgesturné med start i Bærum kulturhus, Sandvika, 7. mars. 
