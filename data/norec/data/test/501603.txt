Billig barmat på Vinyl
Vinyl kan stille behovet for det meste. 
Her får du rimelig barmat og et godt drikkeutvalg til lyden av gamle klassikere. 

Med mørke og vinrøde vegger er Vinyl en brun bar i ordets rette forstand. 
Gardinene er trukket for. 
Rommet, som ellers er i klassisk engelsk barstil, er så mørkt at vi må fiske frem lommelykten på mobilen for å lese hva som står på de mørkegrønne menyene. 

Vinyl drives av de samme folkene som står bak barene No stress, Vaskeriet og nye Parken Nattbar. 
Sammenlignet med de øvrige utgivelsene er Vinylutgaven et roligere, litt mer tilbaketrukket sted. 
Her kan du lene deg tilbake i dype, retro-lenestoler, med en øl i hånden og en burger i magen. 

Drikkeutvalget på fat er både slående stort og estetisk dekorativt med fargerike tappekraner på rekke og rad bortover den veggstrekte baren. 
Helt i enden står platespilleren og roterer jevnt med foreløpig nokså melankolske låter. 
Det utstilte Sex Pistols-coveret i hyllen viser tegn til at det gjerne tar seg opp senere på kvelden. 
Veggen for øvrig er dekket av et stort maleri, dekorert av Trine Sejrup. 
Hun er ellers kjent for sine kroppsnære smykker, inspirert av vaginaer og brystvorter. 

Musikkonseptet er gjennomført ned til minste klisjedetalj. 
Ta for eksempel drinknavn som «All my friends are red» og «I believe I can rye», tydelig inspirerte av klassiske låter. 
Heller ikke burgerne slipper unna kulturelle referanser. 
Er det noen som husker hvor referansen «Royale with cheese» kommer fra? 
Musikken fra Pulp Fiction er like dansbar som denne første burgeren på menyen. 
En klassisk osteburger, dynket i en mild dressing. 
Salaten er frisk og knasende. 
Brødet er lyst, luftig og litt søtt. 
Smakene er rene og enkle 

Burgerne på Vinyl er sliders, altså små mini-hamburgere, som serveres i skåler laget av smeltede vinylplater. 
Sliderne er såpass små at tre stykker får plass i hver skål, men store nok til at de er verdt prisen på 60 kroner stykket. 
Bartenderen anbefaler minst to eller tre for å bli skikkelig mett. 
Men du trenger ikke engang være sulten for å bestille bare én. 
De passer fint som snacks også. 

Det gjør ikke nødvendigvis gourmet fries. 
For chipsen er for salt og bitene altfor små. 
Forsøket på å dyppe i seg den deilige estragonmajonesen blir en grisete affære, med simultandipping av både fingre og chips. 
Heller ikke løkringene frister til gjentakelse. 
De er fuktige på undersiden og blir dermed dvaske. 

Mens den første cheeseburgeren fordøyes som en god hit, er Kevin Spacey kraftigere kost. 
Som heavy metall på full guffe. 
Ifølge ingredienslisten er det både grønnsaker og dressing her også, samt en hot sauce som dominerer hele lydbildet. 
Den er skikkelig sterk og smaker utelukkende jalapeños. 
Det er godt, men for sterkt for meg. 
Nå skulle jeg ønske at vi hadde fått vann på bordet. 
Og det er lenge før bartenderen svinger bortom neste gang. 

Av de syv hamburgerne på menyen, er Blå Burger min favoritt. 
Den inneholder både blåmuggosten Blåmann, pinjekjerner, honningsennep og plomme- og kanelsyltetøy. 
Det er en spennende kombinasjon mellom søtt og salt, og kan med fordel kan få litt mer løk. 
En tropisk IPA, Garden of Eden fra danske To Øl, er en frisk og fruktig anbefaling til den staute blåmuggosten. 

All musikken som spilles på Vinyl, er selvsagt på vinyl. 
Det er nostalgisk og vakkert, men gjør også at det ofte blir stille i lokalet. 
For musikk fra vinylplater er en tidkrevende glede. 
Med en gang bartenderen får to bord på rappen, er det ikke tid til å snu platen. 
Og kanskje er det nettopp det som stjeler oppmerksomheten, i det han glemmer drikkebestillingen på vei for å hente maten. 

Vinyl er nostalgisk og tidsriktig på samme tid, med cocktails på fat og et stort utvalg av øl og burgere. 
Hamburgerne er saftige og velsmakende, men utvalget veldig enkelt. 
Jeg savner noe motstand i brødet og et mer variert innhold i burgerne. 
Men alt i alt er dette god, klassisk barmat. 
Det er ingen grunn til å gå sulten fra Vinyl. 
For det er få ting som klinger bedre enn billig barmat. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
