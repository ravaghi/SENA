Skjermen går nesten kant til kant
Men på XA1 har Sony droppet fingeravtrykksleseren. 

Det begynner å bli mange X-modeller i Sonys Xperia-rekke, og det kan være litt vanskelig å holde styr på dem. 

Toppmodellene heter for tiden Xperia XZ (2016), Xperia XZs (2017) og Xperia XZ Premium (test kommer), mens Xperia XA (2016) og Xperia XA1 er de rimeligste variantene i X-serien. 

Dagens testprodukt XA1 er med andre ord oppfølgeren til fjorårets XA-modell. 
Den kan skilte med svært tynne skjermkanter på sidene av telefonen, men med relativt romslige kanter oppe og nede. 

Mangler fingeravtrykk 

Vi har testet XA1 sammen med ZTE Blade v8 og Moto G5 Plus, og der er Sony-telefonen den eneste uten fingeravtrykksleser, som nå begynner å bli vanlig også blant telefoner i denne prisklassen. 
Det betyr at du må låse opp telefonen på «gamlemåten», med PIN-kode, passord eller mønster. 

Det er også den eneste av de tre som kun har 1280x720-oppløsning på skjermen. 
Den er for øvrig fem tommer over diagonalen, som gir snaue 300 punkter per tomme i pikseltetthet. 

Ellers følger Xperia XA1 Sonys designspråk de siste årene, med rette hjørner og avrundede sider. 
Telefonen er laget i plastmaterialet polykarbonat, med en matt overflate som holder fingeravtrykk godt unna. 
En konstruksjonssvakhet er imidlertid at det er en liten svikt på baksiden når du trykker fingeren inntil. 

XA1 er ikke vanntett slik XZ-modellene er, men har den dedikerte kameraknappen på siden som Sony nærmest er alene om i dagens marked. 
Den lar deg starte kameraet direkte fra låst skjerm, og kan også brukes både til forfokusering og som utløserknapp. 
XA1 er også den eneste av de tre som har den nye USB-C-porten i bunnen. 

Kjent Sony-stil 

Grensesnittet i XA1 er det samme vi er vant med på øvrige Xperia-telefoner. 
Telefonen kjører Android 7.0, der Sony har lagt på egne ikoner, animert bakgrunnsbilde og noen tilpassinger i innstillingene. 
Hjemskjermen følger det klassiske oppsettet med en app-skuff gjemt bak et eget ikon, men ikke der du sveiper opp fra bunnen slik Google har valgt å gjøre det i Android 7. 

Det er også mulig å endre stil på telefonen ved å laste ned og installere temaer, som både kan endre bakgrunnsbilder, ikoner, navigasjonsknapper og andre designelementer rundtom i operativsystemet. 

Av spesielle funksjoner kan nevnes Xperia Actions, som lar deg definere hva som skjer med telefonen om natten, på dagen og om du er i utlandet. 
Du kan for eksempel sette opp telefonen slik at kun enkelte apper får lov til å bruke mobildata når du er i utlandet, eller at telefonen setter seg på lydløs etter elleve om kvelden dersom du er hjemme. 

Telefonen har også muligheten til å holde skjermen påslått dersom du holder telefonen i hånda, men utover det er det ikke så veldig mye unikt Sony har å by på. 

Ytelse 

Mens brorparten av mobilprodusentene går for Qualcomms Snapdragon-prosessorer, har Sony valgt konkurrenten MediaTek i XA1, og nærmere bestemt deres Helio P20-prosessor med åtte kjerner. 

Denne presterer jevnt over ganske på par med Snapdragon 625-prosessoren i Moto G5 Plus, men alltid et hakk eller to bak. 

Under ser du ytelsesmålingene fra de tre: 

Her er Geekbench-målingene, henholdsvis med én og flere kjerner, samt compute-testen. 
Som du ser er det Motorola-telefonen som trekker det lengste strået i alle tre, med Sony tett bak. 
Snapdragon 435-prosessoren i ZTE-telefonen kommer imidlertid til kort. 

Og det samme gjentar seg når vi måler 3D-ytelsen med 3DMark. 
Her scorer de beste telefonene for ordens skyld rundt 30.000 poeng: 

Og igjen i AnTuTu-testen, som måler de fleste aspekter ved telefonene, inkludert 2D- og 3D-ytelse, lagring, prosessor og så videre: 

Til slutt PCMark-tester. 
Vi liker godt PCMarks Work-test fordi den innholder litt mer hverdagslige ting, som skrolling av nettsider, spoling i video, redigering av bilder og den slags. 
Vi har også lagt ved storage-testen, som måler hvor raskt det går å lese og skrive til internminnet. 

Ideelt sett skulle vi ha brukt Work 2.0-testen, men den stoppet opp gjentatte ganger på Xperia XA1, så for å få sammenlignbare tall, måtte vi ty til den forrige utgaven. 
Hva dette skyldes, vet vi ikke – muligens kan det være på grunn av MediaTek-prosessoren. 

Uansett - her er målingene: 

Her ser vi at den minste Snapdragon-prosessoren i ZTE-telefonen holder litt bedre tritt med de to andre, men hva gjelder hastigheten på internminnet er Motorola-telefonen i særklasse best. 
Det betyr for eksempel at det vil gå raskere å installere apper, overføre filer og lignende. 
Mens ZTE-telefonen brukte 8,7 sekunder på å installere en app vi lastet ned, brukte Motorola-telefonen bare 5,6 sekunder. 

Batteri 

På papiret er det ikke store batteriet som sitter i Xperia XA1, med oppgitt kapasitet på 2300 mAh. 
Men Sony har god erfaring med å få mye ut av lite – mange av oss husker Z3 compact, som var svært utholdende på tross av et ganske beskjedent 2600 mAh-batteri. 

Laderen som følger med er på 7,5W som blir nokså beskjedent sammenlignet med mange andre telefoner – halve effekten av den som følger med Motorola-telefonen, for eksempel. 
Det skal dog sies at XA1 støtter Pump Express 2.0+, men det krever i så fall at du kjøper en ekstra lader. 

For å sammenligne batteritiden på de tre, ladet vi dem opp, justerte lysstyrken på skjermen slik at den ble lik og startet PCMarks batteritest som inneholder både nettsurfing, bilderedigering, videoavspilling og lignende. 

Her holdt Sony-telefonen i 8 timer og 35 minutter, altså to timer lenger enn ZTE-telefonen. 

Kamera 

Mens Sony har gått noe ned på oppløsningen i de nye XZs-modellene, har XA1 fortsatt den «gamle» sensoren med 23 Mp oppløsning. 
Mens Z5-serien som standard tok bilder med 8Mp oppløsning i automodus, kjører Sony full fart på XA1 med henholdsvis 20Mp i 16:9-format eller 23Mp i 4:3-format. 

Sensorstørrelsen er 1/2,3", som gjør den blant de største på markedet. 
Lysstyrken er for øvrig f/2,0; den samme som ZTE-telefonen og som da slipper inn 38 prosent mindre lys enn Motorola-telefonen. 

Nevnt er at kameraet kan startes med en egen knapp, som også kan brukes når du tar bilder. 
Når det gjelder appen har den det meste av funksjoner, men vi synes at Sony må få gjort noe med denne appen. 

Spesielt gjelder det at man gjerne kan starte kameraet fra låst skjerm, men skal man endre på noe i kameraoppsettet, som å slå av og på motivsporing eller ta et panoramabilde, så kommer man bare til låseskjermen og må låse opp telefonen. 
Det er klønete og noe vi ikke opplever hos andre produsenter. 

Vi har lagt noen bilder tatt med Sony Xperia XA1 i dette Google Foto-albumet. 

For sammenligning med Motorola G5 Plus og ZTE Blade v8, henviser vi deg til hovedartikkelen. 

Konklusjon 

Sony Xperia XA1 er en helt kurant telefon, men som ikke klarer å briljere i denne prisklassen. 
Sony har spart på litt for mye i konstruksjonen, der telefonen mangler fingeravtrykksleser og har en litt for svak skjerm, både hva gjelder oppløsning og lysstyrke. 

På kamerafronten får vi vesentlig bedre detaljer enn tidligere modeller, akkurat som da vi testet Xperia XZ i fjor. 
En fordel er også den gode vidvinkelen som gjør at du får med mer i bildet, selv om fargebalansen i bildene er litt «hit-and-miss», der man får blåstikk på solskinnsdager og rosastikk på gråværsdager. 

Ytelsesmessig gjør telefonen det helt greit i dette selskapet, og telefonen har god batteritid. 
Alt i alt en helt ålreit telefon som dog ikke klarer helt å stikke seg ut i mengden. 

Sony Xperia XA1 G3121 
