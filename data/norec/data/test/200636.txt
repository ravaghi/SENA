Test:Skoda Superb 280 hk TSI 4x4 DSG 

700.000 for en SKODA? 
Vel: 
Denne er verdt det. 

Skoda har banket hodene våre inn med fornuft de siste årene, og hevder de er det smarte og ujålete valget. 
Du får mye bil for pengene. 
Men - plutselig dukker denne bamsen opp i prislistene. 

En fullt utstyrt luksusbil med 280 spenstige hester, men også lesset full av utstyr med alt fra det smarteste frontlyssystemet som er å oppdrive, til paraplyer i dørene og integrert lommelykt i bagasjerommet. 

Det eneste man savner i denne bilen er massasje i stolene og fotbad, ellers har den alt. 
Inkludert en motor som setter de fleste andre i forlegenhet. 

Komfortabel 

For etter eller annet sted tok fornuften slutt og entusiasmen overhånd. 
Superb er ment som valget for en som trenger enorm plass på alle sitteplasser, et digert bagasjerom og fiffige løsninger for en billig penge. 

Du kan hente ut en Superb stasjonsvogn fra 324.000 kroner. 
Da får du en 1,4 liters TSI med 6-trinns manuell girkasse. 
Du får to slike for prisen av testbilen. 

Med 280-hesteren får man følelsen av at noen hos Skoda har rotet litt i konsernets delehyller, og funnet ut at det hadde vært gøy å putte inn drivlinjen fra Golf R inn i det store «lasteskipet». 

Skoda til 700.000? 

Hadde du kjøpt en Skoda til 700.000 kroner? 
(Avsluttet) 

Resultatet fortjener riktignok ikke en R i grillen, men det har de heller ikke gitt den. 
For i stedet for knallharde sportsstoler og røde kalipere, har de satset på full diskresjon. 

Den har luksusstoler med varme og ventilasjon samt fire forskjellige kjøremodus. 
Disse varierer fra duvende mykt, til noe som holder bilen stramt nok på veien til at du får den fort rundt svingene. 

Fra eco til sport 

Vi klarte å lirke forbruket ned på 0.79 liter på mila uten å lage kø. 
Da kjører man i kjøreprogrammet Eco som clutcher ut i nedoverbakker og fintuner alt fra cruisecontrol til frontlykter og klima for å spare strøm. 
Girkassa sjalter tidlig for å holde turtallet nede. 
Støtdemperne står i normalmodus. 

Langtidsforbruket på testbilen som sikkert er kjørt av flere med tung gassfot havnet på 10,2, men vi tipper du havner på drøyt 0,9 l/mil ved normal kjøring. 

I Comfort duver man mykt av sted og selv i normalmodus får man den gedigne myke følelsen. 
I Sportsmodus strammes alt opp. 
Til og med frontlysene skal reagere raskere. 
Det mest merkbare er at motoren er mer på hugget og generelt ligger på et høyere turtall. 

Understellet er også strammet opp såpass at den går og stepper litt på 19-tommerne med 40-profil. 
Det kler ikke bilen nevneverdig og brukes bare når du virkelig vil bruke det som bor i bilen. 

På vinterdekk blir det en dyd av nødvendighet, for selv om Continental-dekkene med 235 millimeters bredde er stramme og fine, blir fremferden litt vag og vinglete når motoren deler ut alt den har. 

Kraftig 

Ikke la deg lure av luksusen og et stort og praktisk format. 
Denne vogna er potent. 
Toliteren våkner til liv ved 2.000 omdreininger, men moroa begynner rundt 4.000 med økende styrke helt til automaten sjalter langt innpå rødmarkeringen på 6.800 omdreininger. 

Du kan gire manuelt både med stikke og padler, men Skoda har ikke falt for fristelsen å legge inn sportslige rykk. 
Du finner heller ikke spor av jåleri som sportslig lyd, selv om ekstra oppmerksomme kanskje vil reagere på en litt råere lyd fra de doble pottene enn fra mainstream-modellene. 
Man kan høre et visst alvor. 
Fartsøkninger skjer lynraskt og er sterkt vanedannende. 

Kjører fra alle 

Skoda har gjort det enkelt. 
Du kjører fra alt som er av GTI modeller, både fra stillestående til 100 og toppfart. 
Golf GTI, Ford Focus ST og til og med den råe Peugeot 308 GTI med 270 hester må venne seg til å se hekken på Superb med 280 hester. 

Det må også premium-stasjonsvognene Audi A6 med største toliter og BMW 528. 
Med samme utsyr som Superb koster de tett oppunder 900.000 kroner. 
Dens nærmeste konkurrent er konsernsøster VW Passat. 
De deler motor og drivverk og er omtrent like store. 
Prisforskjellen er bare 30.000 kroner før du har bestilt utstyr. 

Velutstyrt topputgave 

Du koser deg i topputgaven Laurin & Klement. 
Alle Skoda-eiere vil kjenne seg igjen. 
Alt av betjening er nøyaktig likt, men den har fått noe mer dekor, andre materialvalg og lysende pyntelister som løfter følelsen. 

Den er godt utstyrt og har en omfattende sikkerhetspakke med Front Assist og City safe nødbrems, Pre-crash kollisjonsbeskyttelse, tretthetsvarsler, multikollisjonsbrems, blindsonevarsler og Lane Assist. 

Du får elektrisk justerbare stoler med minne på førersetet. 
Personlig savner jeg muligheten til å senke disse mer og skulle gjerne sett mer tilt og justerbar lengde på puta, men man sitter allikevel godt. 

Bi-xenon med utmasking av kjøretøy, adaptivt understell, et fett Canton surrondsystem med mengder av bass øker trivselen og luksusfølelse merkbart. 
Et omfattende parkeringsassistentsystem inkludert ryggekamera og sensorer rund baut er kjekt å ha, selv om de pussig nok ikke har valgt å gjemme linsa under logoen, slik VW gjør. 
Nå ser du nærmest ingenting halve året i Norge. 

Testbilen har tilleggsutstyr som 19-tommere, foldbart hengerfeste, panorama soltak, padler bak rattet og solgardiner for siderutene bak som løfter prisen til 676.700 kroner. 
Da begynner plutselig bilen å bli litt i dyreste laget når den heter Skoda. 

Blir sjelden 

Ikke for det… 
Salgsstatistikken viser at det er stor betalingsvillighet blant nybilkjøpere om dagen. 
Premium-merket BMW havnet på tredjeplass i januar 2016 med 1.089 solgte biler. 
I3 er bestselgeren, men tett på kommer faktisk X5 og X3. 
Med utstyr blir Skodaen rene kuppet i forhold. 

Superb er overlegen de fleste på plass, effekt og komfort. 
Med 14,9 cm i bakkeklaring blir argumentene for en SUV få også… 
Og du har fordelen av å se hva som er oppi skiboksen din. 
