Slik høres det ut når kulokk går elektronisk
Hardingfele, slagverk og trekkspill. 
Mer norsk og fremmedartet blir det neppe. 

Musikken på «Salika, Molika» av Erlend Apneseth trio og Frode Haltli er sammensatt og fremmedartet. 

Det er en musikalsk reise i syv korte etapper, en reise gjennom merkverdige landskap der inspirasjoner fra mange kanter og tradisjoner møtes og brytes. 

I utgangspunktet var musikken bestilt av kulturhuset Bergen Kjøtt, der den ble spilt siste år i september. 
Noen dager seinere ble den fremført på Ultimafestivalen i Oslo. 

For et par måneder siden ble opptakene så mikset i Duper Studio på Bergen Kjøtt. 
I helgen skal Apneseth og Haltli spille på Vossa Jazz. 

Du kan gjerne undre deg over den merkelige platetittelen «Salika, Molika». 

Er det noe med world music, noe med østlige, musikalske tradisjoner? 
Nei da. 
Dette er enda en referanse til norsk tradisjonsmusikk. 

«Salika, Molika» er navnet på en kulokk fra Sogn og Fjordane som de fire musikerne siterer og bruker som utgangspunkt for improvisasjoner og forvandlinger på denne musikalske reisen. 

«Ho song veldig mykje» – forteller musikeren Audun Takle om sin mor. 
Egentlig hadde hun visst drømt om å ta sangundervisning, men hun fikk aldri anledning. 
Likevel sang hun. 
Fra morgen til kveld 

Første sang på den nye platen til Erlend Apneseth Trio, heter nettopp «Mor song» – det er her vi hører Takles fortelling om sin syngende mor. 

En stump av et opptak fra Fylkesarkivet i Sogn og Fjordane dukker plutselig opp midt inne blant klirrende slagverk og sitrende elektroniske klanger. 

Fortellingen drar en linje tilbake til den folkelige musikktradisjonen som felespilleren Apneseth kommer fra. 

Og kanskje er det i tillegg en påminning om at uansett hvor sammensatt og fremmedartet trioens musikk kan høres ut, så er utgangspunktet et grunnleggende uttrykksbehov. 

Det er det samme behovet som i sin tid fikk Audun Takles mor til å synge fra morgen til kveld. 

Nå som før består trioen av Apneseth på hardingfele, Stephan Meidell på gitar og elektronikk og Øyvind Hegg-Lunde på slagverk. 

Meidell har denne gang byttet ut elgitaren med en akustisk barytongitar som gir en litt mørkere klangfarge. 
Dessuten har han funnet frem og elektrifisert en gammel zither – en «harpeleik». 

I tillegg har trioen fått med seg samtidsmusikeren Frode Haltli på trekkspill. 

De fleste av de syv sekvensene på platen er basert på enkle, musikalske celler – en kort serie gitarklanger, en liten pizzicato-frase på felen, noen rytmiske figurer i slagverket – som etter hvert vokser og utvikler seg og danner store, fargerike lydskulpturer. 

Underveis får Meidell musikken til å snakke med seg selv ved hjelp av live sampling. 
Og Haltlis vibrerende, prustende trekkspill kommenterer og utvider og omformer det samlede lydbildet. 

Det driver mange forunderlige, komplekse klangskyer omkring på denne platen. 

Av og til går de plutselig i oppløsning: 
Musikken fortetter seg, får skarpe kanter og blir til pumpende, rytmiske forløp drevet frem av Hegg-Lundes trommer, som høres ut som indiske tablas. 

Erlend Apneseth Trio og Frode Haltli spiller på Vossa Jazz lørdag 13. april. 
