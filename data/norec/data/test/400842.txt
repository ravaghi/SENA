Restaurantanmeldelsen:En av Oslos aller hyggeligste restauranter 

Fine priser, bra stemning og god mat – det er umulig å mislike Olympen restaurant. 

– 
De er blitt litt dyrere, men det skyldes kanskje råvarene, sier spisefølget. 
3-retteren hos Olympen har alltid vært et meget godt kjøp for pengene, og koster fortsatt lite i forhold til mange konkurrenter i byen. 
Nå koster den 415 kroner og byr både på ørrettartar, kalveentrecote og jordbær med is. 

Fyller «10» år 

Olympen, gamle «Lompa» har holdt det gående helt siden 1892 og ble stengt for en stor oppussing i 2006. 
Dørene åpnet igjen et drøyt år senere, 2. november 2007, og feirer i år ti år i ny restaurantdrakt. 
Eller 125 år totalt! 

– 
Et praktfullt restaurantlokale som innbyr til hygge, mener spisefølget. 
De brune sofaene, de store lysekronene og de store bildene fra Grønland og Enerhaugen, malt av Hans Henrik Sartz Backer. 

Den svenske skatten 

– Bra forrett, sier spisefølget om sin rett med hvite asparges. 
De er perfekt varmebehandlet og har besøk av både løyrom, puffet svinesvor, brunet smør, dill og syltet løk. 
Den rene, deilige smaken av løyrom som popper i munnen, passer meget godt til den småsøte og litt bitre aspargesen. 
Svinesvoret tilfører et sprøtt innslag i retten, men hever ikke totalopplevelsen nevneverdig. 
Det er også veldig mye av det brunede smøret som gjør at løyromen forsvinner litt. 

Halefest 

Den andre forretten er sjøkreps med aioli og salat. 
To store kreps fyller det avlange fatet, men det skulle bare mangle til 235 kroner. 
Den ene er litt mer grøtete i konsistensen enn den andre, men smaken er god. 
Den er saftig og sødmefull, og vi lar aiolien bli igjen. 
Grillet sjøkreps med smør og sitron holder lenge for oss. 

Oppskalert husmannskost 

– 
Jeg synes de har litt mer ambisiøs mat enn tidligere, mener spisefølget, som besøker restauranten ofte. 
Man kan nesten kalle det oppskalert husmannskost, og Olympen er flink til å vektlegge sesongens grønnsaker som hvit asparges og primører – vårens første sprø og saftige grønnsaker. 

Noe av det fine med Olympen er den gode akustikken. 
Selv med en jevn pågang av besøkende og mange feststemte jobbgjenger, er det lett å snakke sammen. 

Kalven får ben å gå på 

– 
Hvem skulle ha kalven? 
Servitøren ser på oss. 
Servicen er kontinental, profesjonell og ikke altfor jovial. 
Den er ikke kjapp, men likevel oppmerksom, og man venter ikke lenge på ny vannmugge eller å få bestilt en øl til. 

– Veldig bra kalve entrecôte, skryter spisefølget. 
Kjøttet er riktig stekt, mørt og meget smaksrikt. 
Grønnsakene har fin tyggemotstand, sausen er kraftig og velsmakende og løkpureen gir et mykt og fint innslag til kjøttet. 
På toppen av kjøttet ligger morkler, som med sin dype, nesten kjøttaktige smak passer utmerket til kalven. 
Det er også med noen få biter hasselnøtter som tilfører et crunchy innslag og syltet løk. 

Se torsken, en fin og feit og norsk en 

Den andre hovedretten er også god. 
En stort stykke bakt torsk hadde hatt godt av noe mer salt, men er saftig og flaker seg vakkert. 
Den ligger i en skål med masse eggesmør og ferske reker. 
Det skal også være revet pepperrot til, men det kjenner vi lite til. 
Mye dill piffer opp retten mer, men det hadde vært godt med andre grønnsaker i tillegg til de faste og gode nypotetene. 
Noen kokte gulrøtter hadde gjort susen. 

God og mett 

– 
Man blir alltid god og mett hos Olympen, sier spisefølget. 
Oppskriften med mye poteter, en stor porsjon puré av grønnsaker og som regel langtidsbehandlet kjøtt av rimeligere stykker av dyret, gjør at man går fornøyd ut – uten å bli flådd. 
Det blir en del dyrere å ikke velge 3-retteren, men Olympen er fortsatt blant de rimeligere stedene i Oslo. 

Vi har lyst på noe søtt til slutt og ender opp med å dele en crema Catalana – den spanske desserten fra Catalonia, som minner mye om cremè brulée med sitt brente sukkerlokk. 
Den finnes i mange ulike versjoner i Oslo, og den klassiske varianten er en blanding av eggeplommer, appelsin sukker, fløte og melk, samt ofte en del kanel. 
Olympens variant er god, men litt for tykt sukkerlokk for vår del, slik at den blir i overkant søt. 

– Olympen leverer fortsatt godt håndverk til fine priser og er et av Oslos aller hyggeligste lokaler å spise middag i. 
Vi kommer snart tilbake. 

Adresse: 
Grønlandsleiret 15. 
Tlf. 
24101999. 
olympen.no 

Hva vi spiste: 
Kreps og asparges til forrett. 
Torsk og kalve entrecôte til hovedrett. 

Hva det koster: 
Trerettersmenyen koster 415 kr. Forretter 120–235 kr. Hovedretter 240–335 kr. Dessert 75–135 kr. 

Hvem passer det for: Par, små og store grupper. 

Lydnivå: 
Behagelig. 
Her kan du bruke innestemme hele tiden, men mer trøkk i helgene. 

Innsidetips: 
Er dere flere enn åtte som skal spise, kan dere forhåndsbestille pattegrismeny til 570 kr pr. person. 

Miljø: 5 

Meny: 4 

Mat: 
4 

Service: 4 

Verdi for pengene: 
5 

22 av 30 poeng 

Bra priset 3-retter 

Uformell stemning 

Flott lokale 

Andre gode restauranter i nærheten: 
