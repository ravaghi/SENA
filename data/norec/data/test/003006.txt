På sin egen sti
Urørtvinneren leverer et snedig og variert minialbum. 

En chilla type med mange tanker. 
Rapper Cezinando har en personlighet som er vanskelig å ikke legge merke til, og nå har Oslo-artisten levert et godt sammensatt album med Barn av Europa hvor ordlek, stilige beats, og aparte tilnærming er nøkkelord. 

Illeig, Årets Urørt-vinnerens faste produsent, lager låter som kler Cezinando. 
I Outkast-ånd får vi spacea futuristiske beats: 
Rapperen, som er dyktig på refreng og melodi, varierer mellom hyper- og henslengt-modus. 

Førstesingel “Blinkesko/Video” er en energibunt av en låt som retter blikket på kommunikasjon. 
“Fritidsaktiv” kunne ha vært et outtake fra et Dungeon Family-album der den funky grooven driver fram sporet til neste låt: 
“Ingenting R Nok” med finfine strykere og med en tekst som belyser at ja, ingenting er nok, mer vil ha mer. 

Fra hektisk til rolig. 
Midtveis i minialbumet får vi pene “Botanisk hage”, en ballade som handler om “din sjanse til å tilbringe meningsfull tid med naturen, men alt er menneskeskapt og stammer fra en idé noen hadde”, som Cezinando forklarer til 730. 

Ivrige “Limbo m/Lindmo” skifter bane tilbake til det ekstroverte, i alle fall lydmessig. 
“Pixl3rt” er en hodenikk-fremkallende sak - bare ren groove. 
Minialbumet rundes av med den deilige piano-lekne balladen “Usynlig”, undertegnedes favorittspor som kommer til å passe perfekt til lyden av feinschmecker-pølser som sprekker på engangsgrillen i sommermånedene. 

Vekslingen mellom frenetisk funky og det fredfulle er vellykket. 
Cezinando tilbyr noe friskt. 
Med hell. 
