Å vokse opp mellom kulturer
Tjueni nordmenns historier om å vokse opp i Norge. 

"Jeg følte meg i hvert fall som alle andre, inntil den dagen skolen ansatte en mormålslærer. 
Noen ganger bare sto hun i klasserommet mens vi hadde vanlig time, i tilfelle jeg ikke forsto noen av ordene som ble sagt på norsk i timen. 
Egentlig var det motsatt, norsk var jo det jeg kunne best," skriver Elnaz Gargari i sitt bidrag i antologien "Third Culture Kids", hvor vi møter ulike nordmenns historier om å vokse opp i Norge. 

Videre skriver Gargari: 
”Den samme følelsen dukket opp igjen i KRL-timen, da vi kom fram til kapittelet om islam. 
Læreren så på meg og tenkte at dette kan Elnaz. 
Jeg visste jo ingenting [...]” 

Som halvt norsk/halvt indonesisk, kjenner jeg meg godt igjen i det Gargari skriver. 
Mye er gjenkjennelig i "Third Culture Kids", og mye er ikke gjenkjennelig. 
Å vokse opp med flere kulturer er nemlig ikke det samme for alle, og denne antologien viser nettopp det – heldigvis. 
Her er flyktningbarn, adoptivbarn, blandede barn, og barn av immigranter, fra hele landet. 
Det er stor variasjon i bidragene, både i form og innhold. 

Som en slags motsetning til den innledende historien, finner vi for eksempel bidraget til Kim Thanh Ngo, halvt vietnamesisk/halvt norsk, hvor han forteller om det å bli fratatt morsmålsundervisning i vietnamesisk fordi han er ”altfor norsk”. 
En berøvelse, det også. 

Andre minneverdige bidrag er sørlendingen Iselin Shumbas versjon av ’Kvitebjørn kong Valemon’, Kamzy Gunaratnams overraskende tekst om oppveksten i Oslo, og Jonis Josefs alt annet enn svart/hvite fortelling om Norge og Somalia. 

Det er med stor interesse jeg går fra å lese et bidrag til det neste. 
Det får bare være at den språklige kvaliteten ikke alltid er så god. 
(Heller det enn å ikke få lese historien i det hele tatt.) 

Opplevelsen av å lese denne boka kan nemlig beskrives med de samme (nydelige) ordene som bidragsyter Leo Ajkic bruker om hvordan det var å komme fra Balkan til Bergen: 
"Da jeg skulle bli kjent med Norge, ble jeg kjent med verden." 
