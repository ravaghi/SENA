Kler av gamle sanger
Det finnes talløse versjoner av hans egne sanger, men igjen konsentrerer han seg om andres. 

Bob Dylans "I dreamed I saw St. Augustine" er med på Eric Claptons ferske "I still do". 
Jimi Hendrix hadde i 1968 også tenkt å spille inn samme sang, men valgte isteden "All along the watchtower". 
Den er blitt stående som den beste tolkningen av en Dylan-låt. 
Ingen synger Dylan som Dylan, lyder et gammelt slagord. 
Men når så mange likevel forsøker, er det ikke mer enn rett og rimelig at mannen gjør gjengjeld. 
Gjennom årene har han vist seg i stand til det. 
Fra "Fixin' to die" innspilt i 1961 til "Return to me" 40 år senere, via "Copper kettle" i 1970 og "You belong to me" i 1994. 
Ikke minst overbeviste han med fjorårets "Shadows in the night", sanger assosiert med Frank Sinatra (1915-1998). 
Selv kalte Dylan det å "uncovre" sangene, avdekke dem fra alle versjoner gjennom årene. 
Få dem opp av graven og ut i lyset. 

Nå kommer fortsettelsen. 
Sist var lydbildet preget av strykere og blåsere, nå nøyer han seg med sitt vanlige turnéband inkludert Charlie Sexton på gitar og Don Hennon på steelgitar. 
Det er et nedstrippet lydbilde, der alt virker gjennomtenkt. 
Dylan har produsert platen selv, under aliaset Jack Frost. 

Åpningskuttet "Young at heart" ble skrevet av Johnny Richards og Carolyn Leigh i 1953, en millionselger med Sinatra samme år. 
Dylan fyller 75 år tirsdag, og sangen gir ham en anledning til å se framover: 

If you should survive to a one hundred and five 

Look at all you'll derive out of bein' alive 

Stemmen er myk og hes på samme tid, langt unna snerringen vi er vant til. 
Dylan har respekt for de gamle sangene. 
At han virkelig kan sin musikkhistorie, får du dokumentert gjennom de 100 radioprogrammene han ledet fra 2006 til 2009, "Theme time radio hour". 

Han fortsetter med en øm tolkning av "Maybe you'll be there" fra 1947. 
"Polka dots and moonbeams" fra 1940, skrevet av Jimmy Van Heusen og Johnny Burke, var Sinatras første hit med Tommy Dorsey Orchestra. 
Det tar halvannet minutt før Dylan begynner å synge, men bandet sørger for å skape den samme stemningen. 
Dermed får de vist sin betydning. 

Van Heusen står også bak "All the way", med en tekst av Sammy Cahn. 
Sangen ble brukt i Sinatra-filmen "The joker is wild" fra 1957 og fikk en Oscar. 
Dylan lager en flott versjon, kanskje høydepunktet på en svært jevn plate."Skylark" ble skrevet av Johnny Mercer og Hoagy Carmichael i 1941 og handler visstnok om Mercers kjærlighet til Judy Garland. 
Den er samtidig unntaket her, en sang utenom Sinatra-katalogen. 

Så følger "Nevertheless" (1931), "All or nothing at all" (1939) og "On a little street in Singapore", en av de mer ukjente sangene. 

"It had to be you" er platens eldste, skrevet av Isham Jones og Gus Kahn i 1924. 
Sinatras innspilling er fra 1979 og ble ti år senere brukt i kinosuksessen "Da han møtte henne". 

"Melancholy mood" ble spilt inn av Sinatra med Harry James i 1939. 
"That old black magic" (1942) sang Sinatra ved innsettelsen av John F. Kennedy som president, endret til "That old Jack magic". 

Sangen er skrevet av Harold Arlen og Johnny Mercer, som også står bak avslutningen "Come rain and shine". 

Bob Dylan har gitt ut 37 studioalbum, og selv de mindre vellykkede inneholder ofte noe spesielt. 
Julealbumet "Christmas in the heart" hadde "It must be Santa". 
På "Knocked out loaded" finner du "Brownsville girl", og "Silvio" er med på "Down in the groove". 

Denne gang leverer han et album på høyt nivå, men uten den ene killerlåten som ville blitt stående. 

Beste spor: 
"Young at heart", "Maybe you'll be there", "All the way", "All or nothing at all". 
