Årets første sekser er delt ut
Den beste PC-en vi har testet med prislapp på under 7.000 kroner. 
Det sier ganske mye. 

Det har skjedd store ting hos Acer det siste året. 
Lanseringen av Aspire S13 i fjor, viste med all tydelighet at den gamle PC-kjempen ønsket å ta opp igjen kampen mot gigantene Lenovo og HP. 

Siden kom Swift 7, som er en av markedets aller tynneste PC-er, hybriden Spin 7 og mellomklassemodellen Swift 3. 
Alle tre har vært på testbenken vår de siste par ukene, og det er faktisk sistnevnte som har imponert oss mest, spesielt når vi tar prisen i betraktning. 

Forbausende mye for pengene 

For dette er en PC med en prislapp som ligger langt under hva man skulle forvente, når man tar byggekvalitet og maskinvaren i betraktning. 
Det er faktisk den beste PC-en til under 7.000 kroner vi har testet, og den er nesten rensket for lyter man normalt finner i denne klassen. 

Kabinettet er av børstet sølvfarget aluminium, noe som gir et solid førsteinntrykk. 
Åpner du den, ser du at metallet også omkranser skjermen. 
Kontrasten mellom den sølvfargede rammen og skjermen er stor, så det blir derfor tydelig at rammen er tykkere enn på de dyre premium-maskinene fra HP, Asus og Lenovo som vi har testet i det siste. 

Vi konstaterer uansett til vår store glede at fettede fingeravtrykk ikke vises på kabinettet. 
Vi anbefaler imidlertid at du fjerner klistremerkene med én gang, de har en tendens til å etterlate spor dersom du venter for lenge. 

Mange fornuftige og gode løsninger 

Undersiden er heltrukket, du finner ikke noe luftinntak, kun et par høyttalere i front. 
Alt av innsug og utlufting sitter i bakkant mellom skjermen og tastaturdelen, noe som etter vår mening er optimal plassering. 
Da er det for eksempel ikke noe problem å la maskinen hvile på en pute i fanget. 

De nevnte høyttalerne er av middels god kvalitet, helt ok til lav bakgrunnsmusikk - med et lite snev av bassfylde. 
Men ikke skru opp volumet for høyt, da kan du risikere vibrasjon i kabinettet med tilhørende metalliske ulyder. 

På venstre side sitter en USB 3.0-port, en USB-C-port og HDMI-utgang. 
På motsatt side sitter en USB 2.0-port, SD-kortleser og lyd ut/inn. 
USB-C-porten kan brukes til lading av PC-en, men det følger med en helt vanlig strømforsyning og ledning med tynn strømplugg med 90-graders knekk. 

God IPS-skjerm 

Selve skjermen måler 14 tommer, som er en ypperlig størrelse til de fleste bruksområder. 
Det forbauser oss at ikke flere PC-er har denne størrelsen, normalt må du i mellomklassen velge mellom 13,3 og 15,6 tommer. 

Skjermen har en matt overflate og er basert på et full HD IPS-panel fra LG Electronics. 
Lysstyrken er helt topp i de fleste lysforhold, og du slipper irriterende gjenskinn som ofte plager blanke overflater og berørings-skjermer. 
Farger og kontrast holder seg godt, selv når du betrakter skjermen fra skrått hold. 

Faktisk kan du legge skjermen helt flatt! 
Det er sjelden kost, uansett klasse - med unntak av hybridene mellom PC og nettbrett. 

Tastatur med premium-følelse 

Tastaturet har sorte taster, som lyser opp når du bruker det (kan også skrus av). 
Det er forbausende bra, og gir oss straks assosiasjoner til Apples Macbook-tastaturer. 
Tastene er faste og responsive, det er minimalt med svikt i platen. 
Dette ligger mye nærmere premium enn mellomsegment! 
Så får vi nordmenn heller være litt sure for at det er de svenske variantene av æ og ø som lyser opp når baklyset tennes. 

Under tastaturet sitter en stor multiberøringsfølsom pekeplate. 
Den klirrer litt når du prikker hardt på den. 
Det er uansett bare en liten bemerkning, ikke noe ankepunkt av betydning. 
Den er ellers helt upåklagelig under bruk. 

Til høyre for tastaturet sitter en liten fingeravtrykkleser, som du for eksempel kan bruke til å logge deg på Windows. 
Den feiler imidlertid litt for ofte, og du må da bruke alternative innloggingsmetoder. 
Vi er vant til at iPhone treffer blink hver gang, så det er en liten nedtur. 

Slik yter den 

Ytelsesmessig ligger Core i3-7100U omtrent på nivå med forrige generasjon Core i5-6200U, men med noe bedre 3D-grafikkytelse. 
Det betyr god, generell ytelse til det meste du tenker å bruke PC-en til, med unntak av spilling av nye, krevende 3D-spill (da må du i hvert fall gå kraftig ned på oppløsning/detaljnivå). 
Ytelsen ligger et stykke bak storebrødrene Core i5-7200U og Core i7-7500U, men det merkes først i de mest krevende programmene. 

Det er også både overraskende og gledelig å se at Acer har utstyrt PC-en med en ny PCIe-basert SSD fra Samsung, som byr på meget rask lesehastighet. 
Den bidrar til minimalt med venting, for eksempel når du skal starte og veksle mellom programmer. 

Passmark poeng: 
2489 CPU: 3769 GPU (3D): 996 SSD l/s: 1,6 GB/600 MB pr sek Batteri video: 510 min 

Vi må heller ikke glemme det trådløse nettverkskortet. 
Det støtter såkalt MU-MIMO-teknologi, som kan gi bedre overføringshastighet hvis du bruker en kompatibel ruter. 
Les mer om det i denne artikkelen. 

Videre er det verdt å merke seg at denne PC-en leveres med en såkalt Signature-utgave av Windows, noe som betyr at du slipper helt søppelprogrammer og prøveversjoner fra tredjepart. 
Det er definitivt med på å gjøre brukeropplevelsen til en positiv affære. 

Maskinen er for det meste helt tyst, kun under vedvarende, tung belastning vil du oppleve at viften spinner opp. 
Det er meget positivt. 
Den blir heller ikke spesielt varm. 

Acer Swift 3 SF314-51 (NX.GKBED.022) 

God batteritid 

Batteritiden er oppgitt til rundt 10 timer fra produsenten. 
Ved første kjøring av batteritesten vår (videostrømming), holdt batteriet i 342 minutter før det gikk tomt (5 timer og 42 minutter). 
Det var litt kortere enn vi hadde antatt, men i etterkant fant vi ut at det var noen andre programmer som kjørte i bakgrunnen som oppdaterte seg samtidig - og dermed stjal av kapasiteten. 

Ved lokal avspilling av video holdt batteriet i 510 minutter (8,5 timer), og uten belastning i 750 minutter (12 timer 30 minutter). 
Anslaget om 10 timer bør derfor ikke være langt unna sannheten ved variert bruk. 
Det er meget bra i denne klassen. 

Å lade batteriet går dessuten kjappere enn snittet blant PC-ene vi har testet i år. 
Etter 30 minutter var nivået på 32 prosent, etter en time var det på 60. 
Snittallet ligger rundt 25 og 50 prosent. 

Konklusjon 

Vi hadde gode forhåpninger til denne PC-en, og vi kan bare konkludere med at de har blitt innfridd nesten til fulle. 
Fingerpåloggingen feiler litt for ofte, og USB-C-porten støtter ikke mer enn USB 3.0-hastigheter. 
Det er uansett flisespikkeri, prisen tatt i betraktning. 

Årets første sekser på terningen går til Acer Swift 3. 
Vel fortjent, og soleklart anbefalt produkt dersom du ser etter en PC i den populære mellomklassen. 

Merk at PC-en også selges i en versjon med Core i5-6200-prosessor fra forrige Intel-generasjon. 
Denne er dyrere og leveres med en 512 GB SSD. 
Rent ytelsesmessig skal imidlertid de to maskinene være temmelig like. 

Få også med deg de andre PC-ene vi har testet så langt i år: 
