Senz SE3380BGS Waffle maker
Dette er et av vaffeljernenene som fremstår som de enkleste i testen - men det koster likevel nesten 500 kroner. 
Jernet virker stødig når lokket står oppe, og håndtaket er utformet slik at det ikke blir varmt - og du kan løfte på lokket uten å brenne deg. 
Det samme med bryteren for stekeinnstilling; den kan vris på underveis - uten å være for varm. 

Jernet må smøres før første gangs bruk, men ellers skal det ikke behøve det. 
Vi opplevde likevel at vaffelen satt noe fast til jernet under steking. 

Det verste med dette vaffeljernet, er at det er umulig å vite når vaffelen er ferdig. 
Av det vi kan skjønne av en heller klønete beskrivelse i bruksanvisningen, skal det gis lyssignal når vaffelen var ferdig. 
Men dette virker ikke slik for oss: 
Lysene tenner og slukker hele tiden. 

Hva gjelder lagring, er dette ikke blant de smarteste; det kan ikke stå på høykant, fordi ledningen sitter på undersiden. 

Hvordan blir vaffelen? 
- Nei og nei, dette er kjedelig og kjipt! 
Vaffelen blir veldig tynn og slapp - og det kan man nesten forutse av vaffeljernet - for det er nesten ikke plass til røre der! 
Jernet steker også veldig ujevnt, både på samme side og over og under - og dermed blir vaffelen sprø der den er godt stekt og slapp og litt seig der den er lite stekt. 

Konklusjon: 
Kjipe og kjedelige vafler - til en ganske høy pris. 
Her får du ikke det du betaler for. 
Ligg unna! 

Pris: 499 kroner 
