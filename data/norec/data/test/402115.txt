«Chernobyl»:En umiddelbar serieklassiker fra den kalde krigen | 
Anmeldt av Asbjørn Slettemark 

HBOs nye miniserie forteller den mørke historien om løgn, helter og eksploderende atomkraftverk i Tsjernobyl. 

Det er noen ord fra barndommen jeg husker bedre enn andre, ord som definerte det 80-tallet da jeg vokste opp. 
Apartheid er et av dem, dette afrikaans-låneordet for ulikhet, urettferdighet og rasisme. 
Et annet ord er ozonlaget, navnet på det beskyttende laget i atmosfæren som 80-tallets hårspraymote forsøkte å ødelegge. 

Det er likevel et annet retroord som skremmer mest, og som fremdeles gir meg lette svettetokter av frykt for verdens undergang: becquerel. 

Den radioaktive faren 

Becquerel er måleenheten for radioaktivitet, og kom til nyhetssendingene med den samme vinden som brakte radioaktivt materiale fra eksplosjonen i atomkraftverket i Tsjernobyl i april 1986. 

Den dag i dag forbinder jeg fremdeles ordet med faren for at norsk lammekjøtt skulle bli radioaktivt fordi dyrene åt gress hvor det hadde regnet atomavfall, og at dette bare var starten på at verden skulle ende opp som en postapokalyptisk Mad Max-sone. 

Sovjetunionen delte mildt sagt sparsommelig med informasjon om ulykken, og eksperter med geigertellere i beltet analyserte mens vi unge seere storøyde fulgte med på nyhetssendinger. 
33 år senere kommer omsider Chernobyl, HBOs glimrende miniserie om katastrofen, og det er ingen grunn til å bli mindre redd. 

Myndighetene senker et slør av løgn over Tsjernobyl 

Frykten vi kjente på for 33 år siden blekner sammenlignet med de grusomme detaljene som brettes ut når Chernobyl nå forteller historien om de dramatiske aprildagene i 1986. 

Etter en kort åpningssekvens hvor forskeren Valerij Legasov henger seg på minuttet to år etter ulykken, begynner serien rett før eksplosjonen lyser opp Tsjernobyl og nabobyen Pripyat. 
Brannmannen Vasilij 
Ignatenko våkner og drar på jobb, mens konen Ljudmilla står bekymret igjen og ser på atomkraftverket som stille lyser opp natten. 

Politikere er livredd for egen karriere 

I Moskva tas det hele først med stoisk ro, for forskere på atomkraftverket forteller at brannen er under kontroll og at selve kjernen i reaktoren er uskadet. 

Det er den selvsagt ikke, og den oppdaterte forskeren Valerij Legasov protesterer såpass hardt mot Boris Sjtsjerbina og president Mikhail Gorbatsjov at han blir sendt til ulykkens episenter sammen med Sjtsjerbina for å undersøke, begrense skadene og kanskje til og med rydde opp. 
Der må vitenskapsmannen først analysere og være fagmann, før han ufrivillig blir dratt inn i det politiske spillet rundt ulykken. 

Materialet som ligger til grunn for Chernobyl, er dramatisk nok. 
På den ene siden ser vi det radioaktive materialet som pumpes opp i vinden, samt brannen som kan smelte ned hele anlegget. 
Begge aspektene sørger for et thriller-løp mot klokken. 

På den andre siden står det vonde, menneskelige dramaet med byer som skal evakueres, spedbarn som mykt og forsiktig dekkes av radioaktivt nedbør, koner som leter etter mennene sine på sykehuset og en befolkning som holdes for narr av byråkrater og politikere som er mer redde for systemets vrede enn en skur dødelig atomregn. 

Et sted mellom her står noen heltemodige arbeidere som skjønner at de i praksis allerede er døde, men ofrer det siste de har av liv i kroppen for å begrense skadene. 

Fra «Breaking Bad» via gangsterdrama 

Serieskaper Craig Mazin og regissør Johan Renck formidler det dramatiske hendelsesforløpet på enkleste vis: kronologisk. 
Episodene skyves fremover av scenehopp mellom politikk, etterforskning og menneskelig drama, og dette innblikket i alles liv gir en ekstra overveldende følelse av hjelpeløshet. 

Regissør Johan Renck har lenge vært en av seriebransjens mest lovende aktører, med episoder av Breaking Bad så vel som mafiaserien The Last Panthers og det svenske gangsterdramaet Ettor och Nullor under beltet. 
Med Chernobyl gjør svensken sin beste jobb så langt. 

Selve historien om ulykkens omfang presenteres stort og bredt, men også små detaljer som regndråper på marken, en dryppende vask og den lilla strålen fra atomkraftverket sys inn som effektive overgangsscener. 

Stellan Skarsgård og Jared Harris stråler 

I en tid hvor vi blir stadig oftere får servert ikke-engelskspråklig innhold på strømmetjenestene, oppleves det først litt rart å se Stellan Skarsgård, Jared Harris, Emily Watson og de andre snakke forskjellige varianter av engelsk i rollene som sovjetiske byråkrater og forskere. 
Når man først bli vant til det, er det dog en fryd å se dette rollegalleriet utfolde seg i atomstrålingen. 

Spesielt samspillet mellom Skarsgård og Harris som politikeren Sjtsjerbina og forskeren Legasov gnistrer når de to går fra fiender til ufrivillige samarbeidspartnere. 

Til tross for hemmelighetskremmeriet da ulykken skjedde, er ikke Tsjernobyl-ulykken en ukjent historie. 
Likevel klarer serien å gi tragedien et nytt liv og presentere den på en så overbevisende måte at undergangsfrykten fra 80-tallet vekkes til live. 
Samtidig er serien en viktig påminnelse av hvor galt det går når en løgn får leve oppover i systemet, når opprettholdelsen av usannheter for å dekke egen rygg blir viktigere enn å redde menneskeliv. 

Dermed plasserer Chernobyl seg umiddelbart som en serieklassiker fra den kalde krigen. 

Hør 

To podkaster om kald krig og Tsjernobyl: 

Gir ekstra dybde 

The Chernobyl Podcast 

Podcast 

USA 

Podcast-vert Peter Sagal og Chernobyl-skaper Craig Mazin går gjennom serien, episode for episode. 
Samtalen deres gir ekstra dybde til historien om tragedien, samtidig som Mazin går grundig gjennom hva som er ekte og hva som er fiksjon. 
Slik forklarer han også valgene han har tatt om hvilke historier som er inkludert i serien, og motivasjonen for hvilke rollefigurer som er med. 
Et forbilledlig underholdende og interessante kompendium til miniserien. 

Solid historiefortelling 

Cold War: 
Stories from the Big Freeze 

Podcast 

UK 

I denne oversiktlige serien presenterer Bridget Kendall kjente og avgjørende hendelser fra den kalde krigen, fra den greske borgerkrigen via Korea-krigen til Cuba-krisen og Berlin-murens fall. 
Serien drar veksler på BBC’ rikholdige arkiv fra de forskjellige hendelsene, resultatet er solid historiefortelling fra kjente affærer. 
