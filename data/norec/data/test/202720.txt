Perfeksjon perfeksjonert
Da Subaru og Toyota ble et par i 2012 skapte de et drømmebarn ved navnet GT86. 
Nå er bilen blitt voksen. 
Snakker vi fortsatt gullunge eller er vi inne i trassalderen. 
Vi måtte til Finland for å teste grensene. 

To bilprodusenter som slår sammen hodene og samarbeider for å lage en ny bil, er ikke noe nytt. 
Noen av bilhistoriens beste biler har blitt skapt på denne måten: 
Fiat og Ferrari (Fiat Dino) og Citroën og Maserati (Citroën SM) -for å nevne to av tidenes mest vellykkede ekteskap. 

Men dessverre - som i livet ellers - er det flere mislykkede arrangerte ekteskap enn suksesshistorier. 
Chrysler og Maserati (Chrysler TC) og Nissan og Alfa Romeo (Alfa Romeo Arna) er eksempler på bilforhold dømt til skilsmisse fra starten av. 

Heldigvis for oss: 
Da Subaru og Toyota gikk opp til alteret i 2012 var det kjærlighet ved første blikk - noe som resulterte i nydelige tvillinger, døpt ved navnet Subaru BRZ og Toyota GT86. 

Drømmebarn 

Vi elsker fortsatt GT86 og BRZ. 
Kombinasjonen lavt tyngdepunkt, enkel og «ikke noe tull»-toliters sugemotor, nydelig balanse, lav vekt og bakhjulstrekk som leverer en inspirerende kjøreopplevelse gjør at vi lurer på hva alle andre bilprodusenter driver med når oppskriften er så enkel. 

Men fire år er lenge i et slikt forhold, og vi har lenge forventet en fornying av ekteskapsløftene. 

De dårlige nyhetene først: 
Det er ingen flere barn i vente. 
Synd. 
En Toyota Supra WRX 
Sti hadde vært noe. 

Den gode nyheten er imidlertid at kjærligheten fortsatt blomstrer mellom de to japanske bilgigantene. 
GT86 og BRZ har fått en etterlengtet oppgradering. 
Det er førstnevnte vi har reist til Rovaniemi i Finland for å teste. 

A driving God! 

Å kjøre gjennom svingene så fort som dette, er noe man egentlig ikke skal klare på en islagt testbane. 
En bakhjulstrekker skal jo være elendig på is og kreve Petter Solberg-skills for å håndtere ... 

Men med GT86 er det noe annerledes. 
Her kan du kaste all hemninger til side. 
Det er lett å miste alle hemninger, og man kan kjøre på med 130 prosent av det man tror er mulig. 

Tidligere på dagen fikk vi lov til å spisse inn reaksjonene og glattkjørings-ferdighetene med utendørs gokart på isbane. 

Og nå, bak rattet i GT86-en finner vi raskt ut at disse to kjøretøyene har mye til felles: 
Lav sittestilling, signaler via rattet og lynkjapp gassrespons, som gir sjåføren essensiell analog informasjon - mer effektivt enn en datamaskin kan klare. 

– I am a driving God, roper jeg til meg selv. 

Litt småflaut. 
Men det er GT86-effekten. 
Det er lenge siden en bil til under 500.000 kroner kan fremkalle slike følelser. 

200 hester er nok 

I utgangspunktet er det litt skuffende at GT86-en ikke har fått mer muskler under panseret. 
På en isbane med Hakkapeliitta 7-dekk er imidlertid 200 hestekrefter mer enn nok å rutte med. 
En tung høyrefot resulterer bare i å sløse bort alle kreftene i hjulspinn uansett. 

Motor: 4-sylindret boxer Slagvolum: 1.998 ccm Effekt - o/min : 200 hk / 7.000 Dreiemoment - o/min: 205 / 6.400-6.600 0-100 km/t: 7,6 sek Toppfart: 226 km/t Forbruk: 7,8 l/mil CO2-utslipp: 180 g/km L/B/H: 
424/177/128 cm Akselavstand: 257 cm Bagasjerom: 237 liter Egenvekt: 
1.222 kg. 
Hengervekt: 
NA Pris fra: 
470.200,- Pris testbil: 509.200,- 

Det som kan merkes, er understellsoppgraderingene. 
MacPherson-oppheng og sportsdempere er fintunet for å gi GT86 økt stabilitet. 
Samtidig kan 2017-modellen oppgraderes til Sachs-dempere, som skal håndtere krengning i svinger og dårlig underlag enda bedre. 

Bak har den også fått de samme oppgraderingene, og stabiliseringsstagene er blitt ytterligere forsterket. 
Ellers har ingeniørene gått i nerdemodus og funnet flere forsterkningspunkter: 
Dempertårn og drivlinjeoppheng er blitt stivere og flere sveisepunkter er forsterket. 

Selv uten å ha kjørt den gamle og nye GT86 rett etter hverandre, kan vi konkludere med at oppgraderingene merkes. 
Bilen er fortsatt stiv og til tider litt for bråkete på langtur. 
Men kupéstøyen er merkbart redusert og komforten er blitt til en kiropraktor-fri opplevelse. 
Nå har du en bil du faktisk kan leve med i hverdagen. 

Balansekunstner 

Utenom komforten er balansen perfeksjonert. 
Gjennom en is-sirkel med diameter på 30 meter, og videre til en 100 meters-sirkel, blir vi oppfordret til å ligge bredt i minst to hele runder. 

Den prøven består alle med glans. 
Det er bare å velge andre eller tredje gir, la hekken komme ut og styre med gassen. 
Enkelt og greit. 
Ingen turbo eller kompressor-forsinkelse for å forstyrre balansen. 

Etter 10 runder kan vi snu og gjenta det samme i motsatt retning. 
Gliset er like bredt som bilen, og jeg gir meg ikke før jeg blir svimmel. 

Prisen gir forventninger 

Når startprisen her i Norge er fra 470.000 kroner, forventer du et visst kvalitetsnivå fra interiøret. 
Første generasjon GT86 var litt kjip på den fronten. 
Slitesterkt, ja. 
Opplevd kvalitet, nei. 

Rattet er mindre og lettere, med en ny GT86 logo midten. 
Displayet er fornyet, turtelleren som viser maks omdreininger på 7.000 er på toppen, og til høyre et mindre display som - i tillegg til å vise hverdagsinformasjon som forbruk og kjørelengde - også gir opplysninger om G-krefter, moment i kurver og rundetider. 

En ny 6.1-tommers touchscreen er på plass og kan faktisk betjenes uten at du å må grave deg ned i instruksjonsboka. 

Interiør som en tysker 

Interiørkvaliteten er betraktelig hevet - med Alcantara-seter, karbon-finish på midtkonsoll, røde sømdetaljer og myk mattsvart gummiplast-finish på dashbord (matt for å fjerne refleksjoner på frontruten) - til et nivå man kunne funnet i en tysk konkurrent. 

Mellom girstangen og håndbrekket finner du moroknappen, eller «Track mode». 
Et to sekunders tastetrykk gir deg enda større frihet til å leke med bilen uten å dø, før sikkerhetssystemer griper inn. 
På en måte er systemet utmerket. 

Er du ny på banekjøring, og i hvert fall hvis vi snakker isbanekjøring, er dette en grei start for å sikre en god opplevelse som tar vare å både deg og bilen. 

Problemet er at GT86 er så lettkjørt at selv om inngrepet er minimalt, tar det ikke lang tid før du vil kaste krykkene og prøve 100 prosent alene. 
Den hemmelige knappen finnes til venstre, og må holdes inne i noen sekunder før du er helt «sjef». 

Personlig kunne Toyota satt alt i en funksjon. 
I en Porsche 911 kan vi skjønne at det finnes en slik «er du helt sikker»-prosedyre. 
I GT86 er det litt unødvendig omstendelig. 

Bare å gi opp 

Det er vanskelig å finne noe å utsette på her. 
Til og med det utvendige designet som tidligere var en smule anonymt, er nå fikset og blitt passe sportsbil-aggressivt, uten å bikke over i «show off›. 

Fronten er blitt bredere og lavere med nytt integrert LED-tåkelys og bi-LED hovedlys. 
Hjulbuene er justert for å gi et sportsligere utrykk, og bak finnes det en ny vinge, LED-baklys og en mer aggressiv hekk. 
Nå snakker vi en bil folk snur seg etter på bensinstasjonen. 
Den ser ferdig stylet ut - uten behov for senking eller uoriginale stylingdeler. 

Nei, det eneste vi kan komme på er lyden. 
Den kunne vært heftigere, mer aggressiv, mer bass og med litt grove rally-eksplosjoner fra eksospottene mellom girskift. 
Slik lydtuning har blitt standard i tyske sportsbiler. 
For de som ikke vil ha krigslyder på turen til butikken, kunne Toyota dempet denne lyden når den ikke er i «Track Mode». 

Det blir ikke bedre 

Den eneste konkurrenten må være Mazda MX-5 RF, som med en startpris som ligger 100.000 kroner lavere, kan regnes som et reelt alternativt. 
Men da mister du baksetene, som tross alt kan ta to personer med litt korte ben, eller litt bagasje - som er det dobbelte av det du finner i Mazdaen. 

Toyota/Subaru-forholdet har skapt et mesterverk av en kjøremaskin, som for en gangs skyld har holdt seg til en enkel og skuddsikker sportsbil-oppskrift. 

Kjærligheten blomstrer mellom Toyota og Subaru, og vi er sikre på at hvis du bare har et snev av bensin i blodet ditt, så blir du også forelsket i denne. 
