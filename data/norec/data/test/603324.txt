God vekkelseskrim
Ondskap, galskap, forsvunne ungpiker, en puritansk prest og hans protesjé. 
Alt ligger til rette for spenning og uhygge i «Koke Bjørn». 

Mikael Niemi er kanskje er best kjent for den internasjonale bestselgeren «Populærmusikk fra Vittula» (2000). 
Bakteppet for hans nye roman er historisk – satt til en tid da læstadianske vekkelseskulturen og alkoholmotstanden splittet samfunn på Nordkalotten, og med en puritansk vekkelsesprest og hans læregutt som helteskikkelser. 

Jeg liker godt romaner som inneholder elementer av krim, uten å gi seg hen til sjangerens karikerte univers, med brilliante detektiver, opplagt gjerningsperson som viser seg å være uskyldig og så videre. 
«Koke bjørn» er en sånn roman. 
Historien er full av spenning og mysterier, men likevel såpass fri i form og språk at man som leser hele tiden blir overrasket og utfordret. 

Året er 1852, og prosten i Kengis blir tilkalt for å hjelpe til med letingen etter en forsvunnet pike. 
Med seg på letingen har han Jussi, en unggutt som prosten fant i en grøft da han var liten, og som han har satt seg fore å gjøre et godt menneske av. 

Det er Jussi som er fortellerstemmen i romanen. 
Den usikre ungguttens betraktinger, hans minner fra en plaget barndom, og hans begjær etter tjenestepiken Maria blir prismet vi ser det primitive samfunnet gjennom. 
Jussi er paria – bare prosten vil ha noe med ham å gjøre, og relasjonen de to i mellom er så ømt beskrevet at det nesten bikker over i homoerotikk, som da Jussi, i badstuen, betrakter prostens lem for første gang. 

«Koke bjørn» er mystisk, spennende og urovekkende. 
Selv om persongalleriet er noe karikert – politimesteren er for eksempel både ond og dum – er boken full av uventede vendinger. 
Både handling og stemning blir hengende ved. 
Lenge etter at jeg har lest ferdig er det som om jeg kan kjenne lukten av myrvann, lyden av knott som surrer rundt hodet og ubehaget fra en hard kirkebenk i Nord-Sverige. 
Kan man be om mer fra god litteratur? 
