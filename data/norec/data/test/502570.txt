Denne hardangerkrimmen blir for heseblesende
Norseman Xtreme Triathlon i Eidfjord er det originale utgangspunktet for en noe overlesset fortelling. 

Krimromanen «Iskald» krever en konsentrert leser, fordi historien veksler hurtig, til tider heseblesende, mellom å følge ulike spor og handlingstråder, som til sammen involverer et gedigent persongalleri. 

Det blir vanskelig å finne den røde tråden alle kriminalromaner struktureres etter, nemlig hvem som har motiv for å begå ugjerningen i boken. 

Hver august går startskuddet for verdens hardeste triatlon-konkurranse fra en ferge midt i Hardangerfjorden. 

250 deltagere svømmer 3800 meter, sykler videre 180 kilometer, og avslutter med å løpe en 42,195 kilometer maraton. 

To personer i Agnes Lovise Matres andre krim om lensmannen i Kvam, Bengt Alvsaker, deltar i konkurransen i 2016. 

Den ene er lensmannen selv, den andre er den tidligere bygdegutten, mobbeofferet, rundbrenneren og gangsteren Fredrik Kjepso. 

Kjepso drukner tilsynelatende under svømmeetappen. 
Men sår på kropp og ansikt vekker mistanken om at han er myrdet. 

Mange personer er under mistanke, både fra gamle dager og i Kjepsos voksne liv. 

At godt voksne menn lider av morderisk hat fordi Kjepso hadde bedre drag på damene enn dem i ungdommen, blir litt for enkelt etter min smak. 

Parallelt med at «Iskald» avdekker hendelser i fortiden som involverer fanatiske abortmotstandere, kristenpietister og sekterisk vold, foregår det etterforskning i Bergen. 

Fredrik Kjepso skaffet seg en rekke fiender fordi han lurte voksne, gifte menn i såkalte «honningfeller», der han drev med utpressing. 

I «Iskald» fremstår den voksne Fredrik Kjepso som en ganske alminnelig, og nokså utrent gangster. 
Hvorfor han meldte seg på verdens hardeste triatlon, forblir en gåte. 

I siste del av «Iskald» er plotet strammere og mindre heseblesende. 

Matre skriver troverdig og nyansert om hvordan spillegalskap leder til ødelagt familieliv og desperate handlinger. 

Skildringene av natur, landskap og de mange småstedene langs Hardangerfjorden er neddempet og stemningsfulle. 

Hadde mordgåten utviklet seg kun blant smålåtne morelltrær og mannfolk i kjeledress, ville «Iskald» vært en mindre støyende, og mer original kriminalfortelling. 

Matre har et mindre klisjéfylt språk enn den gjengse kriminalforfatter. 
Forhåpentligvis byr neste krim med lensmann Bengt Alvsaker i hovedrollen på et slankere plot og persongalleri. 
