Restaurantanmeldelsen:Mucho Mas metter ennå – men det koster 

Du får fremdeles mye mat for pengene på Mucho Mas, men tilbehøret kan jekke opp prisen for måltidet. 

– 
Nå var dere heldige, sier Spisevennen. 
Han har kommet før oss og klart å kapre et lite bord på Mucho Mas. 
Denne kvelden er det smekkfullt og høy stemning. 
Vårsolen har festet grepet over Oslo, og Grünerløkka er fullt av feststemte mennesker. 
Det var bare å glemme uteserveringen, men også inne er det kamp om plassene. 

Servitørene har mer enn nok å henge fingrene i, men de klarer både å beholde humøret og betjene sultne og tørste gjester som sitter tett i tett. 

Vi får både meny og drikke på rekordtid. 
Spisevennen har vært så forutseende at han har bestilt en kurv med maischips, rømme, guacamole og tomatsalsa. 

– Prøv salsaen, den har sting, sier han. 

Tomatdippen har et snev av chipotle, så vi må be om en ny omgang samtidig som vi bestiller hovedrettene. 

Bygg din egen burrito 

Siden det er fredag vil Bordvenninnen ha taco mens Spisevennen, som er innom her titt og ofte, har bestemt seg for å prøve torta, en mexicansk krysning mellom smørbrød og hamburger. 
Den er en nykommer på menyen som ellers kan tilby kjente mexicanske retter som quesadillas, tacos, nachos, tostadas, enchiladas og chili con carne. 

Jeg velger en burrito med kylling tinga, som er en av valgene på sidemenyen. 

– 
Dette minner om andre steder der du kan bygge ditt eget måltid med ymse tillegg. 
Jeg ser at de også har sideretter som salat, dipper, guacamole og chips, sier Bordvenninnen. 
– Da kan en hovedrett fort havne opp mot 250 kroner. 

– 
De fleste ligger allerede fra 170 til 210 kroner, så prisene har gått opp, sier Spisevennen, men legger til at man tross alt blir god og mett etter en hovedrett her, i motsetning til mange andre steder i byen. 

Fredagstaco hele uken 

– Det gikk fort, sier Bordvenninnen. 
Det har gått knapt ti minutter før maten står på bordet. 
Store og små fat skaper trengsel på det lille bordet, men vi klare å manøvrere tallerkener, bestikk og glass på plass. 

Min burrito kommer som en stor rull og består av bønner, ris, ost, salat samt strimlet kylling. 
Ved siden av har jeg fått guacamole toppet med sylte rødløk, rømme og jalapeños. 
Kyllingen har også et tydelig sting av chipotle, det kjennes på den lett røkte tonen. 

Spisevennens torta ligner litt på en vanlig hamburger, men brødet minner mer om et rundstykke og smuler lett, slik at innholdet tyter utover. 
Han har bestilt den med pulled pork, og den kommer med mye av det samme vi har fått: 
Bønner, ost, chipotlemajones, jalapeño, salat, guacamole og tomat. 

– 
Noe av kjøttet er i tørreste laget, men ellers smaker det bra, sier han. 

Bordvenninnens entrecôte-taco er blandet med bacon, løk og paprika. 
En stor skål med ris og bønner kommer ved siden, sammen med maistortillaer. 

– Tortillaene hjemmelagede, men de kunne godt vært tynnere. 
Nå tar de over mye av det totale smaksbildet, mener hun. 

Sprek 21-åring 

– 
Du har rett. 
Man blir virkelig mett av en rett, sier Bordvenninnen. 

– 
Det er derfor jeg drar hit eller til The Nighthawk Diner, sier Spisevennen. 
– Begge steder får du mye mat for pengene, akkurat slik det har vært siden første gang Mucho Mas åpnet dørene i 1996. 

De prøvde seg med en avlegger på Majorstuen, men den er blitt overtatt av Agave. 
Selv med gode nykommere som Taco Republica, Freddy Fuego og Tijuana holder Mucho Mas fremdeles stand. 
Det skyldes ikke bare størrelsen på porsjonene. 

Intimt lokale 

Hyggelig service 

Take away 

Andre gode mexicanske steder 

Freddy Fuego: 
Spis eller ta med fra enkelt lokale i Hausmanns gate 

Taco Republica: 
En av de mest autentiske mexicanske i byen 

Habanero: 
Latinamerikansk ved Birkelunden 

Tijuana: 
Mexicanske spesialiteter på Grünerløkka 

Amerigo: 
Latinamerikansk ved Solli plass 

El Camino: 
Gatemat i farta på Frogner 
