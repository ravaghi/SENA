Restaurantanmeldelse:En skikkelig tasty thai 

Da Tasty Thai forlot Løkka, flyttet Sea Sushi inn i hjørnelokalene ved Ringen kino. 

Mens man venter, går det an å forgape seg i de fargesterke pausefiskene på skjermen på den sandfargede veggen. 
Eller drømme seg bort i det store asurblå havet som pryder fondveggen. 
Men det er den stadige strømmen av take away-kunder ved baren som får vår oppmerksomhet. 
For hver som setter seg ned for å spise ved et bord på nye Sea Sushi, har minst ti vært innom og bestilt mat. 

– 
Men det er jo litt irriterende å få følelsen av at det er de som blir prioritert, sier Willie og trommer med fingrene på trebordet. 
Det er ti lange minutter siden han bestilte en øl av en stresset servitør. 

Take away-suksess 

Det virker som om hele Grünerløkka skal ha asiatisk mat til middag i dag. 
Hjemme. 
Sushikokken jobber på spreng ved den lange bardisken. 
Og én etter én forsvinner kundene ut døren med velfylte brune papirposer. 

Og endelig får vi hver vår øl og en mugge isvann til menyen. 
Den er stor og uforståelig nummerert, men består av rundt 40 asiatiske retter, med hovedvekt på thai, og rundt 40 sushi-, maki- og sashimivarianter. 

Sea Sushi er ikke stedet du ber om anbefalinger, i hvert fall ikke i rushtiden. 
Servitøren har så vidt tid til å ta imot bestillinger, og siden vi er redd hun skal forsvinne inn i take away-køen igjen uten vår ordre, plukker vi kjapt ut retter basert på magefølelse og tidligere suksesser. 

Pausefisk på veggen 

Etter drøyt fire år i Brugata har folkene bak Sea Sushi fylt flyttebilen med møbler og veggpynt og kjørt en liten kilometer nordover til veikrysset ved Ringen kino. 
Her er lokalene pusset pent opp i en enkel strandfarget stil, mens stoler og bord er de samme som i Brugata. 

– 
Er det sånne dere hadde på TV da du var liten, mamma? 
En jentunge peker på videoskjermen på veggen, der tropiske fisker svømmer dovent i absurd blågrønt hav. 
Hun skulle bare visst. 

Forrettene blir servert samlet, Tom Kha Gai-suppe til Willie, sashimi til meg og to nystekte thai-vårruller på deling. 

Alt smaker nydelig. 
Suppen og vårrullene er glovarme. 
Vårrullene er sprø og luftige, fylt med kylling og glassnudler, servert med litt strimlet salat og sweet chilisaus. 

Suppen dufter aromatisk av lime og kokos, er akkurat passe sterk, med rause biter sopp, scampi og kylling. 
Sashimien er frisk og pent dandert med salat og litt syltede grønnsaker. 
Den er kjølig, men ikke så kald at smakene forsvinner. 
Risen er varm og pyntet med sesamfrø. 
Men ellers ganske uinteressant. 

Konkurransedyktig pilspris 

I motsetning til forgjengeren Tasty Thai har Sea Sushi skjenkebevilling, og noen kunder benytter anledningen til å ta seg en rimelig pils mens de venter på take away'en sin. 
En halvliter under pausefiskene koster 70 kroner, noe som må sies å være nærmest et kupp på Løkka. 
I hvert fall på restaurant. 

Sea Sushi trenger ikke å skjemmes over matprisene heller, ingenting koster mer enn 200 kroner, de fleste hovedrettene ligger mellom 130 og 170 kroner. 

– 
Og porsjonene er solide, smiler Willie over et avlangt fat med kylling og grønnsaker. 
Retten er merket som sterk på menyen, men man trenger ikke være så tøff for å tåle denne sausen. 
Kyllingen er hakket og stekt og servert med bønner og bambusskudd, østerssaus og løk. 
Alle råvarer er fint behandlet, kyllingen er fortsatt saftig, bønnene sprø, og sausen har bare et deilig sting av chili. 

Et kinderegg for voksne 

Min biff med ingefær er også helt førsteklasses. 
Kjøttet er saftig og mørt, de mange grønnsakene har alle beholdt sin egenart i varmebehandlingen. 
Bambusskuddene er sprø, soppen spretten, vårløken akkurat nok stekt til at den er lett å tygge over. 

– 
Det eneste malplasserte her, er denne, sier jeg og løfter opp en appelsinskive som drypper av ingefærsaus. 

– Den passer ikke bedre her, svarer Willie og byr frem sin pynteskive. 

I det hele tatt er det vel ikke presentasjonsdelen av kjøkkenfaget Sea Sushi har konsentrert seg om, alt er servert i enkelt hvitt servise med minimalt med pynt. 
Men det gjør virkelig ingenting. 

Her kommer man for å spise rimelig, godt og nok. 
Det er et kinderegg av et konsept som for kan vise seg å holde i mange år. 

Aftenpostens har tre faste matanmeldere som anmelder tre restauranter i uken. 
Alle anmeldelsene kan du lese på restaurantguiden.osloby.no hvor du også finner over 60 matguider til alt fra beste pizza og burgere til thailandske godbiter og søndagsåpne restauranter. 
