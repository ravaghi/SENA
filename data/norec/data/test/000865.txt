Beyond Eyes
En fascinerende opplevelse. 

I Beyond Eyes forsøker indiespillutvikleren Tiger & Squid å gi oss et innblikk i hvordan det er å være blind. 

Dette er et svært interessant konsept, som har endt opp i et vakkert og fascinerende spill, men det virkelig store engasjementet uteblir på grunn av en tynn historie og en litt ensformig spillopplevelse. 

Et maleri som blir til mens du går 

Den lille jenta Rae ble blind da hun fikk et fyrverkeri i øynene som barn. 
Når hun en dag mister katten sin, legger hun likevel ut for å finne den. 
Med små, usikre skritt utforsker hun omverdenen, og maler samtidig farger på det blanke lerretet som er Beyond Eyes. 

For siden Rae ikke har vært blind hele livet kan hun huske hvordan omgivelsene ser ut. 
Når hun hører en fugl kakke på et tre, kan hun huske hvordan en fugl ser ut. 
Når hun lukter gresset hun kjenner mellom føttene, strømmer minnene om de grønne stråene på. 

Hver gang Rae hører, lukter eller kjenner på noe i omgivelsene blir minnene av hvordan det ser ut synlig for deg som spiller. 
Du beveger deg derfor rundt i en spillverden som ser ut som et akvarellmaleri som blir til mens du går – en fascinerende opplevelse. 

Interessant, men ikke ekstraordinært 

Beyond Eyes spiller på spillerens empati, og klarer å sette meg inn i et tankesett der jeg funderer på hvordan det ville vært å sanse omverdenen med alt annet enn synet. 

Jeg lar meg røre av Raes blindhet, og sammen med den nydelige grafikken gjør det at spillet føles som et lite kunstverk. 
Likevel rekker Beyond Eyes å bli en ensformig spillopplevelse før de to-tre timene med spilletid er over. 

For bortsett fra å utforske spillverdenen er det ikke stort å gjøre i spillet, og når handlingen heller ikke dreier seg om stort mer enn å finne den bortkomne katten blir det til slutt litt kjedelig. 

Tiger & Squid har et svært interessant konsept i Beyond Eyes, og dette er absolutt et spill det er verdt å teste ut, men de klarer ikke å løfte det til den ekstraordinære spillopplevelsen det kunne ha vært. 

Spillet er testet på PC. 
