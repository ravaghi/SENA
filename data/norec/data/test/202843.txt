Her er knappene avgjørende
Du må trykke på de rette knappene for å få maksimalt ut av denne bilen. 

Mercedes-AMG E43 4Matic er kanskje den beste Mercedesen på markedet, men den koster. 
Bilen flørter til deg som ønsker deg en sportsbil, men som er blitt litt for glad i luksus og lei av kompromisser. 

I E43 får du en bedøvende rask femdørs femseter, med god plass, full komfort, en deilig, deilig syngende lyd fra en V6 med to turboer og stilige sportslige detaljer. 

Diskret 

Audi har hatt voldsom suksess med sine sterke S-modeller, som rangerer litt under de bøllete RS-modellene. 
Det samme har Mercedes begynt å gjøre. 
AMG tilbyr nå to varianter av både C, E og GLC. 
De snilleste er ikke like brutale - hverken på effekt eller utseende - men er ment for et mer diskret publikum. 
Du må være kjenner for å se at denne er langt dyrere enn drosja du ser rundt hvert gatehjørne. 

Synes du E43 blir for tam, kan du nemlig velge E63S i stedet. 
Da brukes 4-literen, med fra blant annet C63 og GT, i dette tilfelle med opp til 612 hestekrefter. 

401 hester 

Motoren kjenner vi igjen fra C43 og GLC43. 
Det er en treliters V6 som er matet med to turboer. 
I E-klassen er effekten løftet til 401 hester og 520 Nm. 
Effektleveransen er svært jevn, og man har fullt dreiemoment allerede fra 2.500 omdreininger. 
Ikke galt for en bensinmotor. 

Den belønner høyt turtall og dabber ikke av før rødmarkeringen på 6.200 omdreininger. 
Mercedes oppgir 0,86 på mila, men du havner litt over literen ved normal kjøring. 

Mercedes oppgir en brennkvikk akselerasjon fra 0-100 på 4,7 sekunder. 
Vi har ikke målt det selv, men på en teststrekning vi bruker, var den like rask som BMW M2. 
Ikke dårlig for en bil som må slepe på 1.855 kilo. 

Føles veldig riktig 

Luftfjæring er standard, men den er strammere satt opp i alle alternativer, enn en ordinær Benz. 
Den blir aldri stiv, selv ikke i Sport+, men føles veldig riktig. 
Du har fire forhåndsvalgte kjøreprogram å velge mellom, Økonomi, Komfort, Sport og Sport+. 
Det naturlige for AMG-opplevelsen er Sport. 
Da responderer vogna bra og er en tanke stivere. 
Turtallet løftes 500 omdreininger over Komfort-modus og svarer umiddelbart på feedback høyrefoten. 
Tilbakemelding fra forhjulene, gjennom rattet, kunne riktignok vært bedre. 

Du har padler bak rattet og de brukes mye av de mest autofile. 
Det er deilig å låse girene og la den kraftige turbomotoren jobbe i mellomregisteret også. 
Særlig er de deilig å ha full kontroll under pådrag i svinger. 
Da blir det masete med nedgiring når man minst venter det. 
Ønsker man litt mer direkte giring, velger du Sport+. 
Da banker den girene inn litt raskere. 

Griper raskt inn 

Stabiliseringssystemet har tre innstillinger: 
«Helt på», «Sport Handling» og «Av». 
Når systemet er aktivert griper det inn veldig fort , noe som ikke kler en AMG. 
Velger du kjøreprogrammet Sport+ velger den automatisk «Sport Handling», det burde den gjort i Sport også. 
Det må nemlig til for å unngå konstant struping av motoren under akselerasjon. 
Selv i dette programmet henter den deg fort inn igjen om du har vært dum bak rattet. 
Men det skjer sjelden, fordi firehjulstrekksystemet gjør doningen fantastisk stabil og lettkjørt. 

Du kan også koble systemene helt av, noe som er veldig moro på vinterføre, men sånt mister man fort førerkortet av nå for tiden. 

Når du har valgt «Sport Handling Mode», får du ikke aktivert adaptiv fartsholder. 
Da må man slå på antispinn manuelt. 
Det burde skjedd automatisk når du trakk i spaken. 

Nye E-klasse er autonom i køkjøring, dersom du har styre- og linjeassistentene på. 
Deilig. 
Det er dessuten bra knappene er lett tilgjengelig til venstre for rattet, for styringen blir tung og uinspirerende med dette aktivert ved vanlig kjøring. 

Trekker mest bak 

At 4Matic er standard, gjør bilen komplett og enda mer attraktiv for norske kjøpere. 
Mercedesen oppfører seg markant bakhjulstrukket og er satt opp med 67 prosent av kreftene bakover. 

I sin iver på å være high-tech har Mercedes erstattet viktige knapper med styreflater som styrer begge skjermer. 

De gjør at du faktisk må se på skjermene for å se hva du driver med, fremfor å se på veien. 

Man kjører hundrevis av meter hver gang man skal skifte radiokanal. 
Ikke bra, men Mercedes er langt fra alene om dette problemet. 

Her har blant annet BMW en bedre løsning. 
Der popper kanallisten opp i frontruta på Head-up-displayet når du skal bytte kanal. 

Med venstre knapp styrer du displayet på venstre side. 
Der kan du blant annet bla deg frem til AMG Performance Design. 
Den gir deg turbotrykk, samt motor- og transmisjonstemperaturer, øyeblikksvisning av effekt og dreiemoment, rundetidsmåler og G-kraftmåler. 

Utstyr koster 

E43 kan bli din for snaut 1,1 millioner kroner, men vår testbil kostet 1.366.000 kroner. 

En del av utstyret forventer man er standard, som nøkkelfri adkomst, AMG-interiør og eksteriør, AMG lettmetallfelger og tilsvarende. 

Dette er utstyr som riktignok får bilen til å se helt annerledes ut enn de ordinære modellene. 

Assistansepakka, adaptive LED-lykter (som for øvrig lyser bra og funker sømløst), parkeringspakke med fugleperspektiv, speilpakke med automatisk nedblending, minne på de elektriske setene, panorama, head-up-display, command online og et fantastisk bra Burmester Surround-anlegg må man ha når man først kjøper en slik bil. 
Da blir stasjonsvogna plutselig dyr. 
