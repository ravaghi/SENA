«Us» er symboltung bibelhorror
Jordan Peeles nye film er mer kryptisk enn skremmende. 

«Derfor sier Herren: 
Se, jeg fører over dem en ulykke som de ikke kan slippe unna. 
Når de roper til meg, vil jeg ikke høre på dem.» 
Ordene fra Jeremia 11.11 har en stor plass i Jordan Peeles andre spillefilm, Us. 

Peele brakdebuterte som regissør med Get Out, en hypnotisk god grøsser om stereotypier og rasisme i USA. 
Han følger opp et stykke på vei med Us, men film nummer to er ikke helt i samme klasse. 

Fattigdom og sult 

Det hele starter i Santa Cruz i 1986, midt i kampanjen Hands across America, en aksjon hvor mennesker dannet en kjede for å støtte kampen mot fattigdom og sult. 
Det levner liten tvil om hvor Peele vil. 
Tittelen 
Us kan tolkes som oss, eller som et United States som ikke er så «united». 

En skranglete fornøyelsespark. 
En lekker strand. 
En liten pike forsvinner fra foreldrene sine og forviller seg inn i et speilhus hvor hun møter seg selv. 

Vi hopper til nåtiden, og den lille piken er blitt voksen med sin egen familie. 
Under en tur til den samme stranden begynner mystiske ting å skje. 

USA er på ville veier 

Det som følger, er en bisarr og overnaturlig versjon av Funny Games. 
Det trygge hjemmet blir invadert av mystiske skapninger som ligner mistenkelig på deg. 
Det kan ses som et angrep på kjernefamilien, men Peele vil dypere inn i USAs kollektive samvittighet. 

Us har mange tolkningsmuligheter og beveger seg langt utenfor rammene av konvensjonell horror. 
Peele bruker grøssersjangeren til å utforske den amerikanske psyken i en film rik på symboler. 
Det er dog ikke vanskelig å trekke konklusjonen at Peele mener at USA er på ville veier. 

Mer kryptisk enn skremmende 

Gud er død, håp og bønn hjelper ikke, og sjelen er tapt. 
Et godt stykke på vei er jeg med på leken. 
For filmen er godt fortalt med et intenst bildespråk bestående av sterke farger som gir assosiasjoner til blod og vold lenge før blodet faktisk spruter. 

Skuespillerprestasjonene gjør også inntrykk. 
Spesielt Lupita Nyong'o i hovedrollen som to versjoner av seg selv, er imponerende og skremmende. 

Problemet med 
Us er at den er mer kryptisk enn direkte skummel. 
Utover i filmen virker det som om Peele går seg litt vill i sin egen symbolbruk og mister grepet om sin egen fortelling. 

På tross av et slør av mystikk, slår det meg at filmens samfunnskritikk ikke rammer like hardt som den gjorde i Get Out. 
Likevel er Us en underholdende heisatur. 
Filmen holder spenningen og interessen oppe, og Peele byr på en god blanding av humor og noen grøssende sekvenser underveis. 
