Sony GTK-XB7 – for deg som liker bass
Denne høyttaleren er ikke for alle, men du verden for et trøkk. 

Mens den typiske Bluetooth-høyttaleren veier en halvkilo og får plass i en stor jakkelomme, kan du bare glemme det med Sonys nye XB7. 

Den veier 12 kilo og rager 65 centimeter over bakken i stående tilstand (35 centimeter i liggende). 

Sony-høyttaleren krever også tilgang til strømnettet og er derfor ikke en høyttaler myntet på teltturen. 
Her er det festbruk som gjelder, med blinkende lys (kan slås av) og extra bass-funksjon (aktivert som standard). 

Harry vil mange mene, mens andre synes dette er kult. 
Du vet selv hvilken gruppe du tilhører. 

Kan brukes stående og liggende 

Tar vi den fysiske konstruksjonen først, kan det være greit å nevne med en gang at du får høyttaleren i sort og rød utførelse i tillegg til blåfargen på vårt testprodukt. 

Det er fem høyttalerelementer totalt, selv om bare fire av dem brukes. 
Diskantene er det nemlig tre av, og høyttaleren oppdager selv om den står eller ligger og bruker da de to diskantelementene som er øverst. 
Disse er 1,97" store. 

For å levere de lavere frekvensene, er XB7 utstyrt med to 6,5"-elementer. 
Det høres kanskje ikke så stort ut hva gjelder å levere dyp bass, men tro oss – det er ikke noe problem; særlig når Extra bass-knappen er trykket inn, som altså er aktivert som standard. 

Med håndtak på to sider er den heller ikke problematisk å bære, gitt at du klarer å løfte 15 kilo, selvsagt. 

Enkel betjening 

Det er ikke mange knapper og brytere på XB7; faktisk bare fem i tallet om vi ser bort fra den medfølgende fjernkontrollen. 
Den obligatoriske av og på-knappen er størst, og ved siden av finner du en knapp for å bytte inngang (Bluetooth, AUX, USB) og knappen for «Extra bass». 
Knappen for å bytte inngang holdes inne for å sette høyttaleren i paringsmodus, og du finner også et NFC-felt på toppen som enkelt kan brukes til paring om telefonen eller nettbrettet ditt støtter det. 

På høyre side av toppen finner vi pluss- og minusknapper for å regulere volumet. 
Som på øvrige Bluetooth-høyttalere justeres volumet både på høyttaleren og fra enheten du spiller av uavhengig av hverandre, så du kan ha lavt volum på høyttaleren, selv om du har full styrke på telefonen og omvendt. 

Er det noe vi savner er det en visuell indikator på hvor høyt man har skrudd volumet på høyttaleren, slik at man lettere kan finne tilbake til ønsket volum senere. 

Den medfølgende fjernkontrollen lar deg i tillegg slå av og på og endre karakter på lyset, du kan velge mellom de tre lydinngangene direkte, styre volumet, bassen og også avspillingen, med hopping til neste og forrige sang og så videre. 

Det kan være greit når du begynner å gå tom for strøm og har koblet mobiltelefonen til usb-utgangen på baksiden for å lade litt. 
Utgangen støtter for øvrig 5V/2,1A, så her vil mange telefoner kunne lade relativt raskt. 

Høyttaleren kan også styres via den tilhørende SongPal-appen, der du blant annet kan leke deg med flere typer lyseffekter og lydmanipulering (equalizer, samt effekter som flange og wah-wah). 

Flere kan kobles sammen 

Tar vi en titt på baksiden av høyttaleren, finner vi den nevnte USB-porten, som både kan brukes for å lade telefonen, men også for å sette i en minnepinne med MP3-filer. 
Vil du koble til annet utstyr, som CD-spiller eller lignende, finnes det også RCA-inngang. 

Som du ser på bildet er det faktisk to par med RCA-innganger. 
Det er fordi du kan seriekoble flere XB7-høyttalere – opp til ti totalt med kabel, eller to som kan spille i synk via Bluetooth. 
De kan konfiguereres enten i et stereooppsett eller der de begge blåser ut samme lyd. 

Det finnes også et lite vifteuttak på baksiden for nedkjøling, men vifta har vi aldri hørt noe til; sannsynligvis fordi behovet for nedkjøling kommer når man spiller høyt, der denne vifta blir som en fjert i en orkan. 

Så – hvordan låter det? 

Det som imponerer oss med XB7 er ikke bare at bassen evner å gå veldig dypt, men også at den aldri høres forvrengt ut selv på de høyeste voluminnstillingene – og det er høyt! 

Kabinettet virker i tillegg å være såpass robust konstruert at vi ikke har hørt tegn til resonans fra det. 
Det hører vi imidlertid godt fra resten av stua; særlig fra vitrineskapet borti kroken. 
Da vi satt på de tunge basslinjene i Coldplays Magic var det bare å glemme å bruke extra bass-funksjonen, siden ikke bare porselenet, men hele skapet begynte å dirre allerede på middels volum. 

Det er riktignok ikke den ultimate lyttehøyttaleren – til det har den for lite detalj i de øvre frekvensene, der Carolina Wallin Pérez vakre stemme i Kent-coveren Pärlor ikke lyder så nært som den burde, men så er det heller ikke slik musikk en høyttaler med blinkende lys er beregnet på. 

Men mat den med festmusikk som This girl fra Kungs vs Cookin' on 3 burners, pop, club-klassikere, Tep Nos brilliante chillhouse-låt 
Me and my guitar eller lignende, så tror vi de aller færreste vil bli skuffet. 

Konklusjon 

Den er definitivt ikke for alle, men om du stort sett bruker høyttalere til festmusikk og har en forkjærlighet for bass, nøler vi ikke med å anbefale Sonys nye partyhøyttaler. 

XB7 evner å spille med svært dyp og fyldig bass, og med et volum som lett bør kunne la deg drive de fleste fester med én høyttaler. 
Blir det ikke nok, kan du koble til inntil ni høyttalere ekstra, eller én om du ikke gjør det med kabel. 

Vi synes heller ikke at prisen er ueffen – veiledende pris er 3.390 kroner, der den i skrivende stund ligger så vidt under 3.000 kroner i den aller billigste nettbutikken. 
Det er mye lyd for pengene. 

På minussiden synes vi knappene på toppen har en litt billig utførelse, og vi savner også muligheten til å se hvor høyt volumet er kneppet. 
Vi blir heller ikke veldig imponerte av de blinkende lysene som skal blinke i takt med musikken – her blir det litt for mye tilfeldig blinking til at vi føler at de gjenspeiler lyden som høres. 
Dessuten kunne strømkabelen med fordel ha vært noe lenger. 

Sony GTK-XB7 
