Et sublimt lurveleven
Det er ikke mange band forunt å kunne holde på med akkurat det samme i over 30 år og fortsatt lage akkurat like gode plater. 
Ikke engang Motörhead eller Neil Young and Crazy Horse klarte det. 
Men det gjør Dinosaur Jr. 
Faktisk skulle det ikke forundre meg om «Give a Glimpse of What Yer Not», album nummer 4 etter at originalbesetningen kom sammen igjen i 2007, skulle bli stående som et av de beste i den svært jevne diskografien deres. 

Nøkkelen er nok at gode melodier aldri går ut på dato. 
Og gode melodier satt til et lurveleven så sublimt som det J Mascis, Lou Barlow og Murph lager, vil alltid ha en uimotståelig tiltrekningskraft på en viss type rockfans. 
(Visse andre typer, for eksempel fanatiske Steely Dan-tilhengere, kan derimot slutte å lese her.) 

Under lyttingen begynte jeg å notere ned favorittlåtene mine, men måtte gi opp da over halvparten av titlene var kommet med på listen. 
Mascis scorer høyest med så-teit-at-det-er-tøft-riffet til «Goin' Down», den nesten Sabbath-aktig seige «I Walk for Miles» og den såre nesten-balladen «Be a Part». 
Aller best liker jeg likevel Barlows «Love Is...». 
Introspektiv skranglerock fremført av middelaldrende menn, kan neppe bli finere enn som så. 
