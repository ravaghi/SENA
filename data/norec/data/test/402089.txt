«Bosch» sesong 5:Sprer litt lys i en ellers mørk verden | 
Anmeldt av Asbjørn Slettemark 

Los Angeles beste drapsetterforsker går undercover som narkoman. 
«Bosch» fortsetter triumfferden som en glimrende politiserie. 

Da krimromanene om LAPD-drapsetterforsker Harry Bosch omsider ble filmatisert i 2014, hadde serieprodusentene mye å ta igjen. 
Den bestselgende forfatteren Michael Connelly hadde skrevet om Bosch siden 1992, og for å gjøre de eldste bøkene og den aldrende hovedrollefiguren aktuell måtte det komprimeres og oppdateres. 

Sesongenes plott hentet inspirasjon fra både to og tre bøker, Harry Bosch’ soldatfortid ble lagt til Afghanistan i stedet for Vietnam, og gjennom solid manusarbeid ble serien oppdatert til vår tid. 

Drapsetterforskeren går undercover som narkoman 

I sesong 5 har serie-Bosch nå innhentet bok-Bosch, og det gjør sesongen tettere og enda mer i synk med samtiden. 
Historien er hentet fra romanen Two Kinds of Truth fra 2017, den tyvende boken om den rettferdige, men harde etterforskeren. 

Etter flere tiår som drapsetterforsker har Harry Bosch sørget for at utallige mennesker er satt i fengsel, og når en av sakene blir etterforsket av internavdelingen CIU, skjønner han fort at noe ikke stemmer. 
Bosch er overbevist om at rett mann fikk dom, men DNA-bevis og en tilståelse fra en døende fange sår tvil om Bosch’ innsats for tyve år siden. 

Mens denne saken ruller fremover, etterforsker Bosch og partner J. Edgar drapet på en apoteker, og sporene leder dem mot en godt orkestrert pillesvindel. 
Den populære reseptmedisinen Oxycontin, som omtales som heroin i pilleform, hentes ut i tusentall via falske resepter, og den eneste måten å sirkle inn Oxy-nettverket er at Harry Bosch går undercover. 

Seriens største scener tydeliggjør også den ene svakheten: skurkene 

Bosch har vært en solid politiserie fra første episode, men finner stadig nye måter å bli enda litt bedre på. 
Spesielt er forholdet mellom Harry og datteren Madeleine, som nå jobber som praktikant hos statsadvokaten, så velutviklet at det nesten bærer serien. 
Og i sesong 5 byr serien på sitt sterkeste øyeblikk siden politisjef Irvin Irving mistet sønnen i sesong 2. 

Med en datter som har radaren til en politimann, klarer Bosch aldri snike seg unna hennes kritiske evaluering. 
Og når hun på et tidspunkt spør ham hvor mange han har drept, leverer Titus Welliver og Madison Lintz et familiedrama så lavmælt, intenst og dyptpløyende at jeg måtte spole tilbake for å se den korte scenen en gang til. 

Det hele er mesterlig utført, og behandlingen av en politimanns hjemmebane er så forståelsesfullt portrettert at den gjør seriens eneste store svakhet enda tydeligere. 
For mens Michael Connelly kjenner Los Angeles-politiet og byens rettssaler inngående fra research og journalistjobbing, er de kriminelle i serien ofte endimensjonale og litt uinteressante. 

Narkoselgeren Walsh viser noen interessante trekk, men faller tilbake til å bli en Bond-aktig sjablong av en banditt, og er ikke serien verdig. 
Det skader heldigvis ikke veldig mye, for i Bosch er forbrytelsen et viktigere element enn forbryteren. 

Mange stjerner: politisjefer, advokater og byen L.A. selv 

Harry er selvsagt den viktigste rollefiguren, men også partneren J. Edgar (iskaldt spilt av Jamie Hector, kjent som Marlo Stanfield i The Wire) får skinne i sesong 5. 
Hans fortvilede, men fokuserte jakt etter hvem som har drept informanten Gary Wise i et av sideplottene gir serien en fin miks av godt politiarbeid og personlig prosjekt. 
Den historielinjen gir oss et innblikk i både J. Edgars sjeleliv og byens skitne baksider, og på slutten får vi en vri som forhåpentlig kan følges opp i sesong 6. 

Harrys sjef Grace Billets får også vist seg frem i denne sesongen, og sammen med den munnrappe og elegante advokaten Honey Chandler gir hun stoisk motstand til den bredbente machokulturen Harry Bosch og de andre etterforskerne valser rundt i. 
Bosch har alltid forsøkt å forklare hvordan det er å være politietterforsker i en dysfunksjonell underverden som Los Angeles byr på, og nok en gang klarer serien å skinne små lysstråler av rettferdighet inn i de mørkeste kroker av menneskesinn og amerikansk storby. 

Jeg har en svakhet for serier og filmer som knytter hovedroller og lokasjoner uløselig til hverandre, og med lekker filming på de mest lokale steder blir Bosch det kanskje viktigste eksempelet på dette. 
Seriens bruk av Los Angeles – Michael Connelly og produsentene insisterer på å ikke bruke en lignende og billigere by til utendørs scener – er forbilledlig, og bidrar sterkt til inntrykket av autentisitet og nærhet. 

Fremtiden er lys, selv om byen er mørk 

Michael Connelly har selv sagt at hans siste bøker om Harry Bosch er blitt påvirket av seriens utvikling og suksess. 
Med nok en vellykket sesong ute hos publikum og fans, er det da naturlig å undre på hva som skjer videre nå som serien tar igjen bøkene. 

Bosch er blitt stadig bedre og tryggere på seg selv, så kan vi etter hvert få dem helt samkjørt, eller skal de hente opp plott fra tidligere bøker? 
Sesong 5 slår uansett fast at fremtiden aldri har vært så lys for Harry Bosch, uansett hvor mørkt natteskriftet hans i LAPD er. 

SE 

Bosch er arvtageren til disse klassiske politiseriene: 

Al Capone med politiskilt 

«The Shield» 

USA 

Amazon 

Den dokumentarinspirerte politiserien ble definert på 80-tallet med Hill Street Blues, før NYPD Blue tok 90-tallet med storm med sitt rufsete blikk på New York. 
På 2000-tallet kom Vic Mackey i The Shield, og la borgervern inn i miksen. 

I The Shield var ingen kriminell utenfor rekkevidden av et hardt slag, en trussel eller en skitten avtale. 
Gjennom syv sesonger var Vic Mackey og kollegene 2000-tallets svar på N.W.A.s gangstarap, med oppblåste historier fra L. A.s gater og karakterer så tvilsomme at man blir både blendet og skeptisk. 

Mektig detektiv, mørk sjel 

«Luther» 

UK 

Netflix 

Idris Elba er en mektig detektiv i en mørk sjel når han spiller Luther, tittelkarakteren i den litt undervurderte BBC-serien. 
Handlingen i Luther veksler mellom privatliv (rotete) og jobb (beintøft, men givende), og scenene med Idris Elba og nemesisen Alice Morgan er så outrerte at de kunne sklidd inn i pastisjen Sin City. 

Karikert, storslagent, vakkert og skummelt, og etter en kronglete vei gjennom produksjonen er Luther nå oppe i fem sesonger på Netflix. 
