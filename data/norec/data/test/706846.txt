Middelmådig burger
Burgerhouse på Bryne serverer store porsjoner til sultne kinogjengere. 
Men kvaliteten er i beste fall midt på treet. 

I løpet av det siste tiåret har burgeren fått en slags renessanse. 
I mange år hadde billige fast food-kjeder, bensinstasjoner og gatekjøkkener omtrent monopol på å servere ulike versjoner av kjøttkake i brød. 
Så oppdaget stadig flere at det faktisk er mulig å få folk til å betale en god del mer penger for dette produktet, så lenge det som serveres er tilsvarende mye bedre enn gatekjøkken-pøkker med kinakål og brød som aldri går ut på dato. 

Det kan nesten se ut som om markedet for kvalitetsburgere er umettelig. 
Nye steder dukker opp nær sagt hele tiden, og de fleste ser ut til å være godt besøkt. 
Dermed er det ikke unaturlig at det var denne typen restaurant man ville satse på i det lyse hjørnelokalet i nye Bryne kino. 
Her finner man nå den tredje filialen av Burgerhouse, som åpnet sitt første sted på Aker Brygge i Oslo i 2016, i tilknytning til Big Horn Steakhouse. 

Det nye tilskuddet på Bryne er innredet i tradisjonell diner-stil, i store, lyse lokaler. 
Menyen består, ikke overraskende, hovedsakelig av ulike burgere, deriblant en vegetarisk variant og en av kylling. 
Man kan også velge mellom to biffsandwicher, fish & chips, cæsarsalat, spareribs og quesadillas, vanlige travere på et sted som dette, hvor det amerikanske preget er betydelig. 
Men det er ingen hemmelighet at det er burgeren som er den soleklare hovedrolleinnehaveren her. 
Menyen byr på 10 ulike varianter, og oppgir at de er kvernet av tre stykningsdeler og at brødene er økologiske. 
Det er i det hele tatt mye som vitner om at man kan vente seg godt håndverk her. 
Dessverre er det en del som gjenstår før Burgerhouse klarer å leve opp til forventningene de selv skaper. 

Mye mat, men... 

Det var ganske glissent i lokalet da vi stakk innom, og en hyggelig servitør var snart på pletten for å høre hva vi ville ha å drikke. 
Utvalget av øl og vin er helt greit, om enn ikke superspennende. 
Man kan også velge mellom et knippe cocktailer. 
Vi ble fort enige om at en kald Brooklyn lager fra fat aldri er feil til denne typen mat. 
Undertegnede prøvde seg på en variant med bacon, ost og barbequesaus. 
Osten hadde bare nesten smeltet, kokken hadde tydeligvis mistet kontrollen over saltbøssen og brødet framsto som noe man kan kjøpe i et middels godt utrustet supermarked. 
Som siderett falt valget på søtpotet-fries, noen ganske anonyme greier som smakte masseprodusert. 
Det var rause porsjoner, om ikke annet. 

Medspiseren gjorde et helhjertet forsøk på å rykke nærmere sitt første hjerteinfarkt, og bestilte en burger med masser av parmesanost, cæsar-dressing og bacon, pommes frites med mer parmesan i en slags majonesbasert saus med trøffelolje og aioli ved siden av. 
Også dette var bedre i teorien enn i virkeligheten. 

– 
Man får ikke akkurat følelsen av at disse sausene er hjemmelaget. 
Og burgeren smaker anonymt, ikke slik de som kommer fra gode kullgriller gjør, kommenterte han. 
Det var det ikke vanskelig å være enig i. 

Triste desserter 

Ut fra anlegget strømmet sanger fra R.E.M. og U2 og andre populærmusikalske perler fra 90-tallet. 
Maten var på sin side noe som kanskje ville imponert oss i nevnte tiår, men ikke nå når vi har blitt bedre vant og det er så mange gode burgersteder å velge mellom. 

Etter å omsider ha oppnådd kontakt med serveringspersonalet, fikk vi bestilt desserter. 
Disse var av det høyst forglemmelige slaget. 
Medspiserens sjokolademilkshake smakte lite annet enn smeltet midt på treet-iskrem. 
Undertegnedes sjokoladefondant med karamell framsto som pregløs halvfabrikata servert med anonym kjøpe-is. 

For to burgere, to porsjoner fries, en dipp, en øl og en mineralvann måtte vi ut med 800 kroner. 
Det er i meste laget for noe så middelmådig som dette. 
Prismessig har Burgerhouse plassert seg omtrent på samme sted som Døgnvill, og noe over Hekkan. 
Du får betraktelig mye bedre valuta for pengene disse stedene. 
