Sony MDRXB80:Det beste av begge verdener 

Sony fant opp Walkman-konseptet, og har siden det vært en av de ledende innenfor lyd på hodet. 
Hvis erfaring teller meste burde de vinne denne testen klart. 

Disse øreproppene er vaskbare. 
Det gjør dem ideelle som partnere for en løpetur, men de egner seg også godt til vanlig fritidsbruk og på toget til jobben. 
De kommer med bøyler som skal hektes over ørene, og elektronikk som skal legges bak. 
Kabelen som går mellom høyre og venstre ørepropp kan legges under haken eller bak nakken avhengig av antrekk og brukssituasjon. 

De er enkle å pare til mobilen via Bluetooth, har brukervennlige kontroller, men vi synes de er litt vel tunge for sportslig aktivitet. 
Batteritiden er på mellom 6 og 7 timer avhengig av volum. 

Sony er ivrige i markeringen av at dette er en modell med ekstra bass. 
Spørsmålet er mer bass i forhold til hva? 
For de leverer ikke bass slik som for eksempel Klipsch. 

Det er likevel litt mer bass enn det både vi og Sony kanskje vil kalle nøytralt, men det er heller ikke så mye bass at den tar over all oppmerksomheten. 
Det gir plass til en mindre fremtredende og mer forsiktig diskant og mellomtone enn for eksempel Klipsch. 

Likevel holder de takten og tempoet som skal til for at musikken skal bli underholdende og engasjerende. 
Det er også nok detaljer og klangfarger til at den kan brukes til akustisk musikk med godt resultat, og ikke bare til elektrisk musikk på høyeste gir. 

Bassen er stram og kontrollert, og lyden i mellomregisteret og diskanten er både detaljert og luftig. 
