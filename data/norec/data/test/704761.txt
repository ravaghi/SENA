Lego bygger videre med kjent oppskrift
Lego i spillform er fortsatt like slitesterkt som de berømte byggeklossene. 

Lego-spillenes utgivere har i en årrekke vist seg å ha en utmerket teft for hvilke filmer som slår best an hos halvstore unger, samtidig som filmenes univers fascinerer mindre barn også. 
Vi har spilt oss igjennom alt fra Star Wars til Batman og Ringenes Herre, og for noen år siden var det Marvel-universet som skulle bygges og dekonstrueres. 
Det er også Marvel-figuerer det handler om i dette spillet, nærmere bestemt gjengen fra Avengers-filmene. 

Oppstykket historie 

Spillet har ikke tatt spesielt mye hensyn til kronologi, så selve historien kan derfor oppfattes som noe oppstykket og forvirrende. 
Det er heldigvis ikke noe problem å henge med på hva man skal foreta seg, så det er bare å rigge seg til for mange timers underholdning. 
Som tidligere er man langt fra ferdig etter å ha rundet banene én gang. 
Det er massevis av ekstramateriale å gå i gang med i free play-modus, og i tillegg kommer store, åpne verdener hvor man kan løpe, kjøre eller fly omkring og samle gjenstander som igjen åpner nye muligheter. 

Tøffe samarbeidsangrep 

Man kan gjerne beskylde Lego-spillenes utviklere for å lage det samme spillet igjen og igjen, og kritikken er delvis berettiget. 
Mekanismene er de samme, man knuser, bygger, samarbeider, låser opp, samler gjenstander og slåss mot stadig nye motstandere, og vanskelighetsgraden er stort sett uendret. 
Samtidig er det ikke til å komme forbi at nye elementer stadig blir lagt til. 
I dette spillet har man for eksempel laget noen samarbeidsangrep som virkelig får brikkene til å fly, og grafikk og spillbarhet er en helt annen nå enn for få år siden. 
Når man tar inn utsikten over Manhattan fra Tony Starks skyskraper, begynner det fort å rykke i reisefoten, og det nifse slottet fra "Age of Ultrons" fiktive, østeuropeiske land ser virkelig imponerende ut. 

Slapstick-humoren er tonet litt ned, og plasseres i stedet ut i helt passelige mengder, slik at den fungerer mer som et krydder enn som et anmassende pliktløp. 

Alt i alt byr dette spillet på mange, mange timers god underholdning for både store og små, enten man spiller alene eller sammen. 
Lego-gjengen har som vanlig levert solid håndverk. 

Les også: 
