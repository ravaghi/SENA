Wilfa Reward dobbel (WAD-518MS)
Dette er det eneste vaffeljernet i testen som leveres med egen, spesialtilpasset øse som sørger for at du får korrekt mengde røre i formen. 

Her er det ingen problem med varmt håndtak, men også her sitter temperaturinnstillingen på nedsiden av vaffeljernet - som er upraktisk med tanke på eventuelt søl. 

Under testing opplevde vi at lokket på vaffeljernet var veldig vinglete, på grunn av relativt løse hengsler og en ganske bratt vinkel på lokket. 
Det var såpass ustødig at vi opplevde det som skummelt med tanke på at det kunne falle sammen oppå hånda når man heller i røre eller tar ut vaflene - som det nesten gjorde under steking. 
For å unngå dette måtte vi alltid passe på å holde lokket åpent – ikke spesielt praktisk, med andre ord. 

Wilfa mente dette kunne skyldes en produksjonsfeil, og sendte oss et nytt jern - som vi opplevde oppførte seg helt likt. 

På maks temperatur leverer dette dårlig: 
Det skal i teorien varsle med grønt lys når vaflene er ferdige, men når lyset tennes er vaflene rett og slett svidde. 
Her burde jernet varslet om at vaffelen var ferdig mye tidligere. 

Når vi skrur ned temperaturen gir de derimot veldig gode vafler - og det henger kanskje sammen med lang steketid? 
Vi fikk det beste stekeresultatet på innstilling 3 - og ta tok det 4,30 minutter å steke. 

Dette står veldig stødig sammenslått på høykant, og er dermed enkelt å lagre. 

Hvordan blir vaffelen? 
Dette gir de absolutt peneste vaflene - og det er disse som får førsteplassen når det kommer til selve vaffelresultatet. 
Vaflene er passe myke og samtidig sprø og gode i kantene, uten å være for harde. 

Konklusjon: 
Det gir gode vafler, og smart med egen øse. 
Men pass på under steking - du risikerer å svi vaflene, eller deg selv ... 

Pris: 599 kroner (veil. 
pris 1.099 kr) 

Terningkast: 
3. Hadde det ikke vært for at lokket er så ustødig, hadde det stått til en 5-er. 
