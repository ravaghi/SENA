Faren ved å leve i eit lettkrenka samfunn
Det skal Francis Fukuyama ha: 
Han fangar opp og kommenterer tidsånda som få andre. 

Den amerikanske statsvitaren og økonomen Francis Fukuyama er mest kjend for essayet «The End of History?», som vart publisert nokre månader før Berlin-muren fall i 1989. 

Tittelen vart ståande som eit fortetta uttrykk for triumfstemninga i Vesten på denne tida. 
Den kalde krigen var vunnen. 
Demokrati og marknadsøkonomi etter vestleg modell vann fram overalt. 
Historia hadde nådd sitt mål. 

Så gjekk det ikkje heilt slik. 
Nye konfliktar dukka opp. 

I dag hevdar Fukuyama at han vart misforstått, og at det aldri var hans meining å påstå at nasjonalisme eller religion ville forsvinna som maktelement i verdspolitikken. 

I dag opplever mange menneske at dei ikkje vert respekterte, som individ eller grupper. 

Globaliseringa har skapt både vinnarar og taparar. 
Økonomisk stagnasjon og tilbakegang samanlikna med andre er ei viktig forklaring på veljarprotestane som førte til Trump og Brexit. 

Men Fukuyama meiner problemet går vidare enn det materielle. 
Det handlar om identitet. 

Han skriv mellom anna at politiske leiarar mobiliserer tilhengjarar «rundt en oppfatning av at en gruppes verdighet er krenket, nedvurdert og utfordret på andre måter». 

Ei krenka gruppe som søkjer oppreising, bærer med seg mykje større emosjonell vekt enn menneske som berre strebar etter økonomiske fordeler, meiner Fukyama. 

På denne måten forklarer han både Trump og Putin, den islamistiske terrorismen og den arabiske våren, men også framveksten av identitetspolitikk i vestlege land. 

Stadig fleire og smalare grupper står fram og krev respekt for sin kultur, etnisitet eller seksuelle legning. 
Det er i utgangspunktet positivt, men blir dessverre ofte følgt av krav om å sleppa å bli «krenka» ved å bli utsett for motstridande syn. 

Den yttarleggåande identitetspolitikken er ikkje berre ein viktig grunn til at venstresida i mange land slit med å halda saman den gamle koalisjonen mellom arbeidarklasse, intellektuelle og minoritetar. 

Den tvingar også fram spørsmål om vilkåra for den opne samtalen i eit stadig meir fragmentert og polarisert samfunn. 

Den viktigaste delen av boka er dei to-tre siste kapitla, der Fukuyama prøver å gi oppskrifter på kva som kan gjerast. 

Han slår til lyd for ei bevisst oppbygging av moderne nasjonale identitetar, der det er rom for større mangfald av identitetar enn før, men likevel med sterke institusjonar som bind menneska saman på tvers av klasse, region og etnisitet. 

Innvandringspolitikken må vera så kontrollert at samfunnet får tid til å integrera nykomarane, og det må førast ein langt meir ambisiøs politikk mot fattigdom. 

Dette er tankar som utfordrar både venstre- og høgresida på ulikt vis. 

Men Fukuyama har rett i at utviklinga krev radikal nytenking i fleire leirar. 
Elles kan slutten på historia bli at den tidlegare britiske statsministeren Margaret Thatcher får rett i si berykta utsegn: 

«Det finst ikkje lenger noko slikt som eit samfunn». 
