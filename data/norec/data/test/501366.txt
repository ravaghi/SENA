Nam «Liberal»
Fjorden Baby!-gitarist viser hva han har på soverommet. 

Anmeldt av Alisa Larsen 

Nam Nguyen, bedre kjent som bare Nam, har gjort seg bemerket i både Fjorden Baby!, hvor han er fast inventar, og John Olav Nilsen & Gjengen. 
Det som uansett slår en, er at det er noe helt spesielt med Nam. 
Han skiller seg ut, både stilmessig og musikalsk. 

«Liberal» er ikke en gladlåt. 
Det er et noe mørkt univers vi entrer, laget av en som ser bakover. 
På forhold, på hvordan man ser seg selv. 
«Vetsje lengre om det e funk i min serotonin», er kanskje den mest slående frasen Nam lirer av seg i løpet av de knappe to og et halvt minuttene. 

Når jeg lytter til Nam, minner musikken meg om en annen bergensartist, Vilde Tuv. 
Begge to har den samme utenforstående, sære måten å omgjøre en sjanger som har sine tilknyttede klisjeer. 
Hun folkrocken, Nam hiphopen. 
Og morsomt nok er det per dags dato kun én person som har kommentert på YouTube-videoen av «Liberal», nemlig Vilde Tuv. 

«Amen», skriver hun. 
