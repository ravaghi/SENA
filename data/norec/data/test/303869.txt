Heldigvis er det artister som aldri blir A4
Mountain Goats gjør det de kan best. 

ALBUM: 
Som eneste faste medlem i The Mountain Goats siden starten (Peter Hughes har vært med siden 2002 og Jon Wurster siden 2008) er den eksentriske vokalisten, pianisten og låtskriveren John 
Darnielle blant de få som er igjen av de ekte lo fi / alternativ--heltene. 
Howe Gelb er en annen. 

15 album 

Siden 1995 har Darnielle gitt ut 15 album under Mountain Goats-navnet uten at verden har brydd seg veldig med det. 
Undertegnede havnet på kroken da «Get Lonely» fascinerte kraftig i 2006. 

Historieforteller 

Det skyldes blant annet at han er en utmerket historieforteller. 
Utgivelsene har det med å ende opp som konseptalbum. 
Forrige gang var det wrestling (profesjonell bryting), denne gang tar han utgangspunkt i oppveksten og det å finne sin plass blant de «utstøtte» - i dette tilfellet i goth-miljøet. 
Likevel er det ikke goth-musikk vi får høre, bare referanser til sjangeren (som The Cures Robert Smith, det glemte bandet Gene Loves Jezebel , Sisters of Mercy-medlem Andrew Eldritch, Siouxsie and the Banshees og låten «For The Portuguese Goth Metal Bands»). 

Lavmælt 

Og mens «Beat The Champ» (2015) var uvanlig variert og mer rocka - og også mer ujevn - enn vi er vant til, er han i «Goths» tilbake i det mer lavmælte hjørnet. 
Vi liker ham best der, sjøl om også «Goths» har sine opptempo-øyeblikk. 
«We Do It Different On The West Coast» er et fengende høydepunkt, mens «Paid in Cocaine» og nøkkelsporet «Abandoned Flesh» har en Van Morrison-stemning over seg. 
Det skyldes blant annet nykommer Matt Douglas' inntreden i bandet. 

«Goths» er det første albumet uten gitar, men lista over korister er lang! 
Og - Matt Douglas på diverse treblåseinstrumenter og keyboards - og hans gode arrangementer - er et viktig tilskudd til lydbildet. 

Avslappet 

Produsent Brandon Eggleston har avansert fra tekniker til produsent på de siste platene, og bidrar til å holde skuta på rett kjøl. 
Darnielle sjøl har et avslappet forhold til dette: 
«I'm pretty hardcore, but I'm not that hardcore». 

Det tar ofte litt tid å bli kjent med - og glad i - The Mountain Goats, men det er nesten alltid verdt bryet. 

17. oktober spiller de på John Dee i Oslo. 
