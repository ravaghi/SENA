«Holiday»:Iskaldt solskinn 

Filmanmeldelse: 
Sjelden har solbadet middelhavsidyll vekket mer ubehag enn i denne dansk-svenske filmen. 

Sascha (Victoria Carmen Sonne) kommer til Tyrkia for å feriere sammen med Michael (Lai Yde). 
Hun er en tilsynelatende helt vanlig dansk «pige», kanskje bare litt ekstra svak for luksus og «sexdopet» MDMA, han er en middelaldrende gangster som lever som en middelaldersk småkonge, komplett med et hoff av brutalt undertrykte, men alltid smiskende undersåtter. 
Oppholdet skal bli en studie i maktmisbruk og moralsk fordervelse. 

Svenske Isabella Eklöf, som også sto bak den på alle måter forskjellige «Grensen» (2018), viser her tydelig slektskap med både Ruben Östlund («The Square») og Michael Haneke («Funny Games»): 
Hun har det samme øyet for ubehagelige sosiale situasjoner som førstnevnte og vender i likhet med sistnevnte aldri kameraet bort samme hvor vondt det måtte bli å se på. 
En overgrepsscene midtveis i filmen er spesielt kraftig kost. 

Og akkurat som filmene til Östlund og Haneke er «Holiday» noe man vil kvie seg for å se igjen. 
Som et iskaldt, klargjørende blikk på forholdet mellom de som styrer og dem som blir styrt her i verden, er den likevel verdt å utsette seg for i hvert fall én gang. 
