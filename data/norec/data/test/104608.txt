Plateanmeldelse:Dagny – «Ultraviolet» 

Så skinnende at ørene trenger solbriller. 

Det finnes flere av oss som er trøtte av den uendelige rekken artister som lokker med enkeltstående smellbonbonhits. 
For så å presentere en EP med seigt kransekakefyll. 

Her er et unntak. 
Og for et unntak. 

Dagny, som i passet bærer etternavnet Norvoll Sandvik, har i løpet av de siste ti månedene gitt kloden «Backbeat». 
Et lite mirakel av en perfekt rockpopsak. 

Deretter den ikke like gode, men like fullt muskuløse oppfølgeren med det Stone Roses-henvisende (og følgelig misvisende) navnet «Fool’s Gold». 

«Ultraviolet» har tre låter til. 
Samtlige vel så gode som de to førstnevnte. 
Faktisk føles de «gamle» låtene som en sval nedtur når de gir seg til kjenne på slutten. 

De tre nye er velstemt og foredlet frihetspop. 
Med alle de riktige referansene: 
Være oppe hele natta, være ung, være sammen. 
I solen, i bilen, overalt. 

Ikke veldig originalt, men ektefølt og med uforpliktende leven og renskåret sommerjubel. 
Alle spor på maksimalt fire minutter. 

Dagny synger avslappet, naturlig stjerneaktig. 
Produksjonen kunne vært fra de mest kommersielle fotsporene til Sky Ferreira. 

Her styrkes troen på at pop i 2016 har mer for seg enn «millenial whoops» (selv om «Backbeat» for så vidt også har en). 

Ifølge Statistisk Sentralbyrås navnestatistikk er «Dagny» på radikalt vikende front blant nyfødte. 

Den tendensen tror jeg er på vei til å snu. 

BESTE LÅT: 
«Too Young» 
