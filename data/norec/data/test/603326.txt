«The Hustle»:Gammel historie, nye vitser 

Filmanmeldelse: 
Én og en halv time passerer fort i selskap med Anne Hathaway og Rebel Wilson. 

Mange voksne vil dra kjensel på denne røverhistorien. 
Det er fordi de er blitt fortalt den før – i Steve Martin- og Michael Caine-filmen «Svindlere med stil» (1988) – og selv om hovedpersonene nå er kvinner og brorparten av vitsene nye, er plottet det samme. 

Josephine (Anne Hathaway) og Penny (Rebel Wilson) lever av å svindle velstående menn. 
Når deres veier krysses på Den franske rivieraen – og de begge ser seg ut en ung, troskyldig app-utvikler – er det duket for bitter rivalisering og utspekulerte lurendreierier. 

«The Hustle» spiller skamløst på de to hovedrolleinnehavernes etablerte personaer: 
Hathaway er en forfinet isprinsesse, Wilson er en utagerende energibombe. 
Og selv om den kan sies å ha en slags feministisk agenda – fordi de konsekvent undervurderer kvinner, fortjener menn å bli loppet for alt de eier og har – er ikke filmen mer politisk korrekt enn at den stadig gjør seg morsom på bekostning av Wilsons, ahem, «omfangsrike» figur. 

Men tåler man først såpass, er «The Hustle» et veldreid stykke underholdning stort sett hele familien kan ha glede av. 
Sånt lages det dessverre ikke så mye av lenger. 
