Towerfall:Ascension 

Pur retroglede! 

Å se spill som utelukkende fokuserer på å gi en underholdende og utfordrende samarbeidsopplevelse er uvanlig. 
Towerfall: 
Ascension, først utgitt til den beskjedne Android-konsollen Ouya i fjor sommer, har nå endelig funnet veien til både PC og Playstation 4. 

Opptil fire spillere kan kjempe mot hverandre i en retroinspirert arenakamp – tungt inspirert av både Super Smash Bros. 
Brawl og Spelunky. 

Kontrollsystemet er tilsynelatende simpelt. 
D-pad-knappene på kontrolleren, eller WASD-knappene på et eventuelt tastatur, styrer spillfiguren. 
En knapp brukes til å hoppe, en til å unnvike, og en til å skyte piler. 
I hver kamp starter hver spiller med kun tre piler – og du må samle dine eller motstandernes brukte piler underveis for å fylle opp med ammunisjon. 

Mest morsomt med andre 

Skjult i dette kontrollsystemet ligger en taktisk dybde som til stadighet overrasker meg – selv etter mange timer med heftige flerspillerkamper mot venner i sofaen. 

Brettene er konstruert etter en klassisk og velkjent teknikk: 
Om du ramler ut i bunn av brettet kommer du tilbake på toppen, går du ut en sidevei til høyre dukker spillfiguren opp igjen på motsatt side. 

I hovedfortellingen, hvor spillet i bølger henter frem stadig vanskeligere fiender, kan du velge å ta med deg én venn. 
Vanskelighetsgraden er høy, selv på normal, og læringskurven ekstremt bratt. 

Kampene mellom venner, opptil fire, er delen av Towerfall: 
Ascension som skinner best. 

Enten det er fri jakt eller to lag som jakter på hverandre, tempoet og intensiteten er høy fra første øyeblikk. 
Samarbeid hvor en spiller er agn mens den andre ligger klar for å knerte jegeren, skaper hysteriske tilstander i enhver stue. 

I tillegg er det mulighet til å tilpasse reglene, slik at du kan styre når ulike piltyper og bonuskister dukker opp, gir mulighet til å skape festlige og kaotiske konkurranser. 

Towerfall: 
Ascension er ikke like morsomt alene. 
Utfordringen er til stede, men samarbeidet og den vennskapelige knivingen lokal flerspiller byr på er uslåelig. 
Ettersom spillet først kom til Ouya-konsollen allerede i fjor sommer, er det underlig at spillet ikke har fått tillagt mulighet for flerspiller over internett. 

Hvilket spill med lokal flerspiller er din favoritt? 
Legg inn din mening i kommentarfeltet under videoen. 
