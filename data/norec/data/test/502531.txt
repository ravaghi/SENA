Storslått, kjempelang og ikke et eneste kjedelig minutt
«Avengers: Endgame» er en blanding av alt det beste fra de ti siste årene med Marvel-filmer. 

Det siste kapittelet i Marvels Infinity-saga fikk meg til både å le og gråte. 
«Avengers: Endgame» underholder i hvert eneste minutt av sin tre timer og ett minutter lange spilletid. 

Helt siden «Iron Man» (2008) har brikkene blitt lagt, for gradvis å lede frem til denne store (foreløpige) avslutningen. 
«Avengers: Infinity War» fra i fjor var første Marvel-film hvor det føltes som noe virkelig sto på spill, hvor vi ikke følte oss sikre på at superheltene skulle overleve. 

Og det gjorde jo langt fra alle. 
I den filmen klarte Thanos (Josh Brolin) å aktivere hansken med Infinity-steinene, og fjernet halvparten av verdens befolkning, blant dem en rekke av heltene. 

De overlevende, Steve Rogers/Captain America, Tony Stark/Iron Man, Natasha Romanoff/Black Widow, Thor, Bruce Banner/Hulk, og Clint Barton/Hawkeye, sliter i etterkant av den fatale kampen mot Thanos. 

Alle har tapt noen, som gjør det ekstra vanskelig å gå videre med livene sine. 

Til superheltfilm å være, bruker «Endgame» god tid på å gå inn i sorgen, og viser oss på hvilke måter tapene har påvirket dem. 

Konsekvensene av at de ikke klarte å redde verden, og vennene sine, er vondt for alle å akseptere. 
Å få se heltene slik, høre de såre samtalene, hvordan de forsøker å komme seg på bena igjen, gjør dem mer menneskelige enn noen gang. 

De som er igjen, samler seg for et siste forsøk, da Scott Lang/Ant-Man kommer opp med en plan, som kanskje kan fungere, hvis de gjør alt helt riktig. 

Superheltene, sterkt preget av sorg og sinne, begir seg ut på sitt største hevnoppdrag, sitt viktigste samarbeid. 

Tross alvoret, tross det vonde, er dette også en fan-fest uten like. 
Det er flust med referanser, utviklinger, og vitser, som vil glede dem som har investert timevis i Marvel-filmer og -serier de siste 10 årene. 

«Endgame» tar oss på mange måter med på en reise gjennom historien, er en slags miks av alt det beste fra de tidligere filmene. 

Filmen er absolutt underholdende, selv om man ikke har sett rubbel og bit. 
Men jo mer man har fått med seg, jo mer får man igjen for i «Endgame», av både glede og sorg. 

Det er hint og nikk til starten, til «Iron Man»-trilogien, frem til det siste tilskuddet «Captain Marvel». 
Detaljer fra de ulike «Avengers»- og «Captain America”»-filmene blir viktige. 

Latteren sitter løst, med glimt av Taika Waititis humor fra «Thor: Ragnarok» (ja, Korg er med!), og musikkbruken i «Guardians of the Galaxy». 

Selv om mange av karakterene forsvant i løse luften i forrige film, er det ennå et stort ensemble med her. 

Utfordringen med å få alt til å gå opp, byttene mellom hvem vi følger, går overraskende sømløst. 
Noen ting (som ikke kan nevnes nærmere uten å spoile) går hakket for fort, løses litt for kjapt, men det meste får god tid til å spilles ut. 

Jeg synes det er særlig imponerende at en actionfilm i denne skalaen klarer virkelig, genuint å røre meg, og tar seg tid til å gjøre det skikkelig. 

Det er klart vi har rukket å bli glade i og bry oss om en rekke av disse karakterene, men jeg skal ærlig innrømme at jeg begynte å gå litt lei av enkelte. 

Andre viste seg derimot å ha gjort meg mer emosjonelt investert enn jeg selv skjønte, før jeg satt i kinosalen med tårer i øynene. 

Et stort tema i filmen er det å ta vanskelige valg, ofre noe, eller noen, for å få tilbake noe annet man har tapt. 

Særlig ett av disse valgene gikk hardt ut over tårekanalene mine. 
Et annet valg, hvor enn trist, varmet virkelig. 

Etter alle disse filmene vet jeg hvor mye det har kostet å ta slike skjebnesvangre valg. 

Med en lengde på tre timer og ett minutt, skulle man kanskje tro at filmen hadde dødpunkter, unødvendige scener, og ville føles for lang. 

Det overrasket meg veldig at jeg ikke følte det slik, da rulleteksten gled over skjermen. 
