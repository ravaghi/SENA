Dette er langt mer enn en høyttaler
Intet mindre enn en stuevennlig, relativt kraftig stasjonær PC i høyttalerinnpakning. 
Vi har testet. 

HP er kanskje ikke den produsenten man forbinder med de mest grensesprengende PC-løsningene, men det siste året har vi sett en del nye takter fra selskapet. 
Du husker sikkert det kubeformede, gigantiske monsteret av en PC vi omtalte i fjor høst, samt den syltynne ultrabooken Spectre 13? 

Denne gangen har vi sett nærmere på et produkt som er laget for å stå godt synlig i stuen. 

Vi hadde aldri gjettet det 

Pavilion Wave er navnet - og det ser først og fremst ut som en moderne, frittstående høyttaler. 
Det vevde stoffet og Bang&Olufsen-logoen; fungerer i så måte bare bekreftende til denne antakelsen. 

Men Wave er først og fremst en stasjonær PC, med en høyttalerkonstruksjon i toppen som sender lyd ut i alle retninger. 

OS: 
Windows 10 Home norsk Prosessor: 
Intel Core i5-6400T Grafikk: 
AMD R9 470M RAM: 
8 GB (maks 16) 
Lagring: 128 GB SSD (M.2 PCIe) + 1.000 GB harddisk Nett: 802.11ac, Bluetooth 4.2 Tilkoblinger: 1 stk USB-C (3.1 gen1), 3 stk USB 3.0, gigabit LAN, 1 stk DisplayPort, 1 stk HDMI, SD-kortleser, minijack for lyd inn/ut Størrelse: 
235 x 168 x 173mm Vekt: 
2,9 kg 

Den prismeformede maskinen har avrundede kanter, måler 17.3 x 16.8 x 26.1 cm og er myntet på brukere som ønsker en PC som glir diskré inn sammen med resten av interiøret. 
I så måte synes vi de har lykkes bra. 

Merk imidlertid at strømfor-syningen er ekstern, og den er stor. 
Se bilde lenger nede i saken. 

Dette får du 

Wave kommer i to forskjellige konfigurasjoner i Norge, med veiledende pris på 6.990 og 9.990 kroner. 

Vi har sett nærmere på den kraftigste og dyreste. 
Spesifikasjonene finner du i boksen til høyre. 
Det følger dessuten med et minimalistisk tastatur (laptop-type) og en enkel mus som kobles til via Bluetooth. 

Totalt sett er dette langt bedre enn hva man normalt finner i mini-stasjonær-segmentet - men så er da også prisen langt høyere. 

Sånn sett er den absolutt en «ulv i fåreklær». 
Mer om det siden. 

Lekkerbisken 

Eksteriørmessig synes vi den er lekker. 
Den er kledd i et gråmelert tøystoff, og kun en USB-port og kombinert lyd inn/utgang er synlig i fronten. 
På baksiden sitter alle tilkoblingspunktene plassert vertikalt, og her finner du alt det mest nødvendige - inkludert to skjermutganger, USB-C-port og SD-kortleser. 

Ganske imponerende lyd 

I toppen sitter en høyttaler som, takket være parabolkonstruksjonen over, sprer lyden i alle retninger. 
Lyden er overraskende klar - og takket være den innvendige konstruksjonen får du passe ressonans og bassdybde til musikk. 
Sammenlignet med mange av de små/mellomstore Bluetooth-høyttalerne vi har testet, synes vi den klarer seg bra. 

Noen stereoeffekt vil du imidlertid ikke få, da må du ha to høyttalere med en viss avstand som sender to separate lydkanaler - som disse eksterne høyttalerne, som faktisk har et designuttrykk som ikke er så helt ulik Waves. 

Skulle vi ha noen andre ankepunkter mot lyden, måtte det være at du ikke kan spille så høyt som du for eksempel kan med dedikerte høyttalere i denne størrelsen fra Bose, Sonos og de andre. 
Sitter du rett ved siden av, er den imidlertid mer enn høyt nok. 
Og lyden vrenger seg aldri. 

Og en liten ting til - du kan ikke uten videre koble mobilen din til PC-en for å spille musikk gjennom den via Bluetooth, her må du ty til andre løsninger, for eksempel Spotify Connect. 
Dette er mer en Windows-greie. 

Ikke helt optimalt tastatatur 

Den medfølgende Bluetooth-musen og -tastaturet er ganske minimalistiske i utformingen. 
Tastaturet er oppladbart og tilsvarer det du kan finne på 15,6-tommere i størrelse. 

Noen spesialtaster er plassert på litt ulogiske steder, og enter-tasten er så liten at vi bommer ofte når vi bruker den. 
Vi har også opplevd at det lugger i kommunikasjonen med PC-en, samt at det plutselig kommer mange like tegn etter hverandre. 

Responsen er dessuten for dårlig til at det kan anbefales til gaming. 

Det er uvisst hva dette skyldes, men det ville ikke sjokkere oss om forklaringen ligger i Bluetooth-kommunikasjonen. 
Ser vi bort fra dette, er tastaturet behagelig å bruke, med faste, støysvake og responsive taster. 

Musen er enkel og fungerer like godt for venstre- og høyrehendte. 
Knappene er usynlige, og vi savner litt tydeligere respons når de trykkes, men alt i alt fungerer den greit. 
Denne er ikke oppladbar, men bruker to vanlige AAA-batterier. 

Høy ytelse og temmelig lav støy 

Maskinen er utstyrt med en rask SSD som systemdisk, samt en romslig harddisk for lagring av data. 
Det er en meget smart løsning både ytelses- og kapasitetsmessig. 
Ulempen er at harddisken, som roterer 7.200 ganger i minuttet, lager litt mekanisk during. 
Kombinert med en kjølevifte som har flere hastighetstrinn, blir PC-en aldri helt lydløs. 
Støynivået er imidlertid så lavt at det ikke representerer noe stort ankepunkt. 
Kun under svært tung belastning er støyen på et nivå der man muligens får spørsmål av typen «hører du den duringen? 
Hva kan det være for noe?» 

Sett i forhold til hva denne PC-en er i stand til å levere av ytelse, må dette uansett absolutt karakteriseres som svært lavt. 

Her ser du ytelstallene vi fikk med nyeste versjon av PassMark PerformanceTest: 

Spesielt SSD-ytelsen imponerte oss, med lesehastigheter på inntil 1,8 GB i sekundet og skrivehastighet på rundt 700. 
Også ytelsen på harddisken viste seg å være høy, med rundt 200 MB i sekundet både på lesing og skriving. 

Grafikken fra AMD er kjapp nok til å spille mange nyere spilltitler med god detaljrikdom og god flyt, noe man slett ikke skulle tro når man ser den kompakte PC-en. 
Vi tester ikke spillytelse spesielt, men teknosiden Techpowerup.com skriver i sin omtale av grafikkortet at det fint kan kjøre de nyeste spilltitlene på 1.650 x 1.050 piksler med rikeste detaljnivå. 

CPU Mark på 5.954 poeng vil du ikke oppnå med noen PC-er med ULV-prosessor, og selv om ytelsen ligger godt under «fullblodsutgaven» av Intel Core i5-6300, byr den på mer enn god nok kraft til nær sagt alle normale PC-oppgaver. 

Konklusjon 

Vi er langt på vei imponert over det HP har fått til med Pavilion Wave. 
God design, høy ytelse, lav støy og god lyd er noe vi definitivt verdsetter, og da ender vi til slutt på en femmer på terningen. 

HP Pavilion Wave 600-A000no 

Det største ankepunktet er tastaturet, takket være noen kommunikasjonsutfordringer, samt den svært lille enter-tasten. 
Det er også helt på det rene at du får kraftigere PC-er med eksterne høyttalere til langt lavere pris, så det er helt klart ikke det beste valget hvis du er mer opptatt av ytelse pr krone enn kompakt og plasseringsvennlig design. 

Fotnote: 

Et lite hjertesukk til slutt: 
I løpet av de første minuttene vi brukte PC-en, fikk vi ikke mindre enn tre advarsler fra McAfee om at vi var potensielt ubeskyttet, med oppfordring om å betale for denne sikkerhetspakken. 
Slike opplevelser burde man være skjermet mot på en PC som ellers føles (og prises) som et premiumprodukt. 

Vi har klaget så fælt på sikkerhetspakken de siste årene, at en av sjefene i det Intel-eide selskapet nylig tok kontakt med undertegnede og lovet at fremtidige versjoner vil være langt mindre plagsomme. 

Det kan du lese mer om i denne artikkelen. 
