Hjerteklapp for Hjerteslag
Bergensbølgens attpåklatt får hjertet til å banke ekstra fort med sin nye låt. 

Det skorter ikke på gode, norske band og artister, men akkurat nå er det få som brenner like sterkt som Hjerteslag. 
Singelen «Sang til Sonja» er deres beste enkeltlåt til nå og lover godt for det kommende albumet. 
Men veien hit har ikke bare vært enkel. 

For noen år siden var Hjerteslag bare den sjarmerende attpåklatten til den siste bergensbølgen. 
Mens Fjorden Baby! og John Olav Nilsen & Gjengen surfet mot stadig nye høyder, kavet Hjerteslag med å finne fokus for sin skranglete poprock. 
De hadde melodiene og stilen, men samspillet og visjonen var så som så. 

Til sist kollapset bandet; frontmann Robert Lie Eidevik truet med å gi alle fyken — seg selv inkludert - i 2013. 
På vårparten skulle bandet egentlig gjenforenes for én eneste konsert, men med forsterket besetning fant de tonen igjen. 
Spol så frem til mars 2015. 
Beinhardt arbeid, strengt fokus og pur kompromissløshet gjorde at bandet kunne slå seg på brystet med det som skulle bli ett av årets mest bejublede album, «Møhlenpris Motell». 

«Sang til Sonja» følger retningen fra «Møhlenpris Motell», men bandet ser seg stadig over skulderen mot Morrissey, Broder Daniel, Thåström og til dels The Cure. 
Drivet er mer målrettet nå. 
Storbystøyen i hver eneste strofe er blitt hardere siden sist, mens de bleke gitartonene og den varme bassen i enda større grad enn før understreker både det såre og det kraftige i Eideviks særegne vokal. 

Les også: 

Noen ting kan riktignok bare sies med store ord, men tekstuniverset til Hjerteslag har frem til nå utspilt seg på feil side av Wam & Vennerød og Kjartan Kristiansen fra Dum Dum Boys’ språklige blindgater. 
«Sang til Sonja» vitner derimot om en tekstforfatter som våger å droppe flosklene. 
Det er ingen sak å være svevende, men det krever mer av en poptekst å skulle si noe enkelt om noe vanskelig. 

«Sang til Sonja» er tidløs, på alle de riktige måtene. 
Hjerteslag har funnet seg selv. 
