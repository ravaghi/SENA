Konsertanmeldelse:Ane Brun 

Ane Brun (40) – nå også oppfinner av begrepet kvinnesaksgospel. 

KONSERT: 
Ane Brun 

PUBLIKUM: ca. 5000 

AKTUELT ALBUM: 
When I'm Free 

En blid Brun ville ikke si så mye under sin tilmålte time på Øya onsdag kveld, men en liten tale – eller hennes statue til feministenes uslitelige og ukjente forkjempere gjennom tidene, som hun kalte det – før «You Lit My Fire» innledet noen minutter med ren og skjær gospel fra Molde-kvinnen. 

Noe hun faktisk kledde overraskende bra. 
I det hele tatt var det en litt uvant funky utgave av Ane Brun som møtte Øya-publikummet. 
Mye har skjedd siden hun presenterte seg under by: 
Larm tidlig på 2000-tallet, alene med en kassegitar og en håndfull oppsiktsvekkende sterke sanger. 

De sterke sangene er der i høy grad ennå. 
Derfor kan Ane Brun trygt lene seg på de to siste platene hun har gitt ut, istedenfor å tilbringe mer tid med Morgan, for å bruke debuten hennes fra 2003 som referanse, «Spending Time With Morgan». 

Hun kommer dansende ut (hun bølgedanser i det hele tatt mye!) i en glinsende, oransje buksedress og hvite tennissko og går rett på den dramatiske, strykertunge oppbruddssangen «Hanging» og den ditto dirrende «Directions». 
Når «Black Notebook» kommer som tredjelåt, forstår vi at det fremdeles er sisteplata som skal promoteres, hvilket er mer enn greit nok. 

Viktigst er det at Ane Brun fremdeles briljerer på scenen, spesielt vokalt. 
Stemmemessig har hun på en måte rappet litt av autoriteten til Annie Lennox, den kildrende fjellbekk-klare valøren til Kate Bush og fyrrigheten til Anneli Drecker og skapt sin helt egen, unike stemme. 

Onsdag kveld slapp hun seg løs i alle deler av skalaen; fra det helt rolige som «To Let Myself Go» og «Still Waters» med nydelig pedal steel-arbeid fra Johan Lindström til det ur-heftige sistenummeret «Can't Stop Playing (Makes Me High)», komplett med massiv bruk av kubjelle (mer kubjelle!). 

Dette er nederlandske Oliver Heldens' remix av sine landsmenn Dr.Kucho! og Gregor Saltos 2005-hit som Ane Brun lånte stemme til for to år siden og som faktisk nådde en fjerdeplass på den britiske singlelista. 

Så funky som her har jeg aldri opplevd Ane Brun før – mer av det! 

Med tanke på Aurora Aksnes' flotte konsert rett i forveien, er det på plass å være stolt av de norske artistene på Øyas første dag – først og fremst fordi de ikke bare er kvinner ... 
