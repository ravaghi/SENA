Anmeldelse:Uteliggeren er blitt stjerne 

Doug Seegers ble oppdaget på gata i Nashville, og fortjener all den oppmerksomheten han nå har fått. 

ALBUM: 
Douglas Seegers (født i 1952) har hatt det travelt siden han ble oppdaget på gata i Nashville og presentert i programmet «Jills veranda» på svensk tv i mars 2014. 

Han er et fenomen. 
Hjemløs og sliten etter et liv på gata med mye rus, befant han seg plutselig på toppen av hitlista - i Sverige. 
Han ble stjerne over natta, og har gjort nærmere 200 konserter siden - de fleste utsolgt. 

«Jills veranda» 

Det var låten «Going Down To The River» - og debutalbumet med samme tittel - som gjorde det. 
I fjor ga han ut duettalbum med Jill Johnson og ei juleplate, og her er han igjen - med 12 nye låter. 
Ni av dem har han skrevet sjøl, og det er ingen av dem som bærer preg av hastverksarbeid. 

Gode venner 

Seegers har gode venner - og det åpner dører. 
Produsent og gitarist Will Kimbrough har samlet musikere som Al Perkins (pedal/lap steel), Chris Donahue (bass), Phil Madeira (orgel) og Elizabeth Cook (vokal) og gjester som Emmylou Harris og Seegers gamle venn fra en periode i Austin, Texas, Buddy Miller. 

Mer rocka 

Stilmessig har han beveget seg i en noe mer rocka retning, noe som ikke er så uvanlig for en artist i utvikling. 
Det gjør noen av låtene litt anonyme i forhold til den mer nakne og countrypuristiske debuten. 

Med sin nye stil blir han litt mer som mange andre. 

Men den gamle countrymusikken, honkytonken, ligger i bunnen fortsatt, og da i en form du sjelden hører i våre dager. 
I tillegg får du en liten dose soul, og litt jazzfeeling med en stemme som er perfekt til alle sjangrer. 

Solo 

Seegers synger om livet sitt, og slenger inn en hilsen til Jesus også. 

«Give It Away» er en dempet countrylåt og albumets beste sammen med Emmylou-duetten «Far Side Banks Of Jordan» - til han, aleine med gitaren, setter punktum med fantastiske «Don't Laugh At Me». 

Det er en sår låt om å være på tapersiden, signert Steve Seskin og Allen Shamblin. 
Mark Wills hadde en countryhit med den i1998, men her får den en ekstra dimensjon i Seegers enkle og ærlige framføring - som om det var han den handlet om. 
