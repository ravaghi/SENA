Sånn låter Sveriges største artist
Anmeldelse: 
Lekent album nummer åtte fra Håkan Hellström. 

ALBUM: 
Du er ganske ovenpå når du gir albumet ditt samme tittel som den svenske nasjonalsangen. 
Men så er det også ovenpå å spille for tilsammen 140.000 mennesker på to kvelder på Ullevi hjemme i Göteborg, som han gjorde i sommer. 
Håkan er størst i Sverige akkurat nå. 

Nasjonalsangen er ikke blant låtene på Håkan Hellströms åttende album (det hadde vært enda særere), men derimot synger han «Du gamla (That's Alright Since My Soul Got a Seat Up in the Kingdom)» og «Du fria». 

Førstnevnte er rett og slett i sin helhet en gammel gospelinnspilling med amerikanske Laura Rivers, plassert her av en eller annen grunn. 

Moren synger 

Albumet åpner også uortodoks, med et spor kalt «#10 Dream». 

«What would the world be without rhythm?» spør en stemme etter at søkeren på radioen har vært innom diverse stasjoner og blant annet snappet opp «San Francisco» med hans mor Christina Hellström, som albumdebuterte i en alder av 73 for tre år siden og som høres ut som Håkan. 

Følger opp 

«Du gamla du fria» følger naturlig opp glimrende «Det kommer aldrig va över för mig» (2013). 

Håkan gir virkelig ikke ved dørene her, og han bygger stein på stein - fra den eksperimentelle Håkan som flørter med lett elektronika til gode, gamle Håkan. 

Lydlek 

«I sprickorna kommer ljuset in» er nettopp en lek med lyder/effekter. 

«Runaway (fri som en byrd)» sender tankene i retning The Byrds (har det noe med tittelen å gjøre?). 
Samtidig føler jeg at han nasker litt fra amerikanske Soul Asylums «Runaway Train» fra 1992 også. 
Det er sikkert meningen. 
Er det noe han kan, så er det nettopp å låne/naske/stjele fra andre - og ikke bare The Smiths. 

Men - han slipper unna med det. 

Tilbake hos Lena 

Innledningen på «Öppen genom hela natten» høres ut som Chicagos «If You Leave Me Now», men temaet dras ikke videre. 
Her er han for øvrig tilbake hos Lena, som er blitt 40 «och ligger vaken i sengen och vet at Godot aldrig kommer». 
Sjøl høres Håkan ut som en 60-åring her. 

«Jag utan dig» er en søt kjærlighetssang med strykere og mykt komp: 
«Clyde utan Bonnie / sommar utan juli / bara jag, bara jag utan dej / McCartney utan Lennon / Mio utan Jum-Jum / bara jag, bara jag utan dej (...) vad gjorde jag utan dej». 

«Din tid kommer» er sporet som minner mest om «gamle Hellström». 
Litt Kent-aktig er den også, og sånn jeg innbiller meg at Bruce Springsteen ville låte om han hadde vært fra Göteborg. 
Jeg falt ikke umiddelbart for den da den ble sluppet som singel fra EP-en «1974» i april, men i den spesielle låtmiksen på dette albumet vokser den seg mektig - og sitter perfekt. 
Akkurat som neste spor, smått suggererende «Elefanten & Sparven». 
Et høydepunkt. 

Radiointervjuer 

«Hoppas det ska gå bra för de yngre också» består av gamle intervjuer med havnearbeidere i Göteborg, oppå et elektronikainspirert komp med mer Byrds-feeling. 
Dette er virkelig sært, og et unødvendig spor. 
Men skitt au, vi tåler det. 

«Ingen oro, tjabo!» er en dempet låt med akustisk gitar og strykere. 
Mer elektronika på avsluttende «Du fria», en superfengende og lystig avskjed på det som er Håkan Hellströms mest eksperimentelle album i karrieren. 

Det bidrar bare til at han gjør seg enda mer interessant. 
Her er ingen stagnasjon å spore, tvert imot. 

Rekord på Ullevi 

I sommer hørte tilsammen 140.000 mennesker ham over to kvelder. 
Det står respekt av en svensk artist som fyller Ullevi ikke bare en, men to ganger! 
Det er rekord. 
I «lillebror» Göteborg! 
Men det er Håkans Göteborg. 

Den siste av de to konsertene fikk toppkarakter både i Expressen og Aftonbladet. 
En Ullevi-klassiker, slår de fast. 

Til Oslo 

25. og 26. november spiller Hellström igjen i Göteborg, denne gang på Scandinavium, med plass til 14.000. 

Lørdag 3. desember står endelig Oslo Spektrum for tur, med «fattige» 8-10.000 i salen. 
