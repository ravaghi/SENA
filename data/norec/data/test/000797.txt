Hearthstone
Et genitrekk av et spill fra Blizzard. 

Magic: The Gathering har siden lanseringen i 1993 vært sett på av mange som en «hardcore»-aktivitet. 
Noe et utvalgt svært dedikerte mennesker har som hobby. 

Med sitt enorme nedslagsfelt, sin store tilhengerskare, og troverdighet i spillmiljøet, står nå det amerikanske spillselskapet Blizzard på randen til å lykkes med planen å allmengjøre en av nerdenes siste bastioner. 

Mer interessant er det likevel å se hvordan et spillstudio som nettopp Blizzard nærmer seg en av vår tids mest omdiskuterte og kritiserte finansieringsmodeller – free-2-play. 
Hvor selve spillet er gratis, men ulike fordeler kan kjøpes ved hjelp av mikrotransaksjoner. 

På mange måter er blandingen av digitalt kortspill og mikrotransaksjoner en direkte arvtager etter 80- og 90-tallets enorme fascinasjon for fotballkort, som ble kjøpt for små summer i den lokale butikken, med mål å bygge opp den største og mest imponerende samlingen. 

Bygg din kortstokk 

I Hearthstone kjemper du ved hjelp av en kortstokk – populært kalt en "deck" – kamper mot en annen spiller over internett. 
Kortene har ulike funksjoner til bruk i kampens hete, som angrep, forsvar og evnen til å mane frem skapninger som kan kjempe for deg. 
Første spiller som mister all helse går tapende ut av runden. 

Vinneren får poeng, mulighet til å samle et knippe nye kort, mens taperen får brødsmuler. 
Om du ikke velger å bruke penger på å forbedre kortene du eier da, vel å merke. 

Men trass sin finansieringsmodell er ikke denne delen av Hearthstone inntrengende eller nødvendig for progresjon i spillet. 
Det går selvsagt raskere, men en like viktig del av spillet er å lære og forstå hvordan ulike motstandere krever ulike strategier og decks. 
Dette er kunnskap du ikke kan kjøpe deg. 

Basert på Blizzard velkjente Warcraft-univers kan spillere velge mellom ni yrker til å begynne med. 
Om du beseirer en motstander med et yrke du ikke har i stallen fra tidligere, får du også tilgang. 

Hvert yrke har i tillegg til de grunnleggende felleskortene egne kort som speiler figuren – enten det er en magiker, en kriger, en tyv eller en sjaman. 
Alle er personifisert med kjente figurer fra det omfattende universet – Jaina Proudmoore, Uther the Lightbringer og Thrall, for å nevne noen. 

Vil tiltrekke nye horder til kortspill 

Hearthstone er et tilsynelatende omfangsrikt spill. 
Og du går ikke tom for utfordringer med det første. 
Hovedproblemet er, tross alt, mangelen på taktisk dybde. 

Forskjellene mellom yrkene er ikke stor nok og ettersom de også deler mange av de grunnleggende kortene føyer mange spillere seg etter de samme strategiske valgene. 
Det gir lite rom for variasjon i møte med de aller fleste spillere. 
Fordelen – og forbannelsen – til kortspill som Magic: The Gathering er det uendelige antallet kort, som åpner for et uoversiktlig antall strategier. 

Det er kanskje urettferdig å sammenligne de to, men like fullt naturlig. 

For det Hearthstone gjør best er nettopp å introdusere et tidligere eklektisk spillkonsept til en enorm gruppe mennesker. 

Om noen vil lykkes med dette, så er det Blizzard. 
Og mens Hearthstone mangler dybden som vil fenge den harde kjernen av rollespillkortspillere (flott ord, ikke sant?), vil spillets lave inngangsterskel tiltrekke seg et rekordstort antall nye kortspillere. 

Spiller du «Hearthstone»? 
Hva syns du om F2P-modellen til Blizzard? 
Del dine kommentarer under traileren. 
