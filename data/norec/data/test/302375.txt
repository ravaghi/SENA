- Det er ingen som kan trylle med melodilinjer som henne
Susanne Sundfør med ny låt. 

LÅT: 
Forrige gang Susanne Sundfør slapp plate, var det med en smektende discolåt som frampek mot «Ten Love Songs». 

Låta «Undercover», som ble sluppet mandag, handler om kjærlighet og kjemiproblematikk, fortalt med en inderlighet og en tilstedeværelse som bare Susanne Sundfør kan legge seg bak. 

Av og til kan løsningen være å la det som skjer om natten høre natten til. 
«Don't trust the ones who love you, because if you love them back, they'll alway disappoint you, it's just a matter of fact». 

«Undercover» begynner i det stille før den Sundfør med kyndig grep lar den vokse seg stor og intens. 
Dynamikk og det å balansere det vare mot det storslagne har alltid vært en del av Susanne Sundførs styrke. 

Det låter klassisk, men samtidig vet hun alltid hvor hun skal legge inn små melodiske finurligheter for spenningen og karakterens skyld. 

Esset i ermet denne gangen er det fine og effektive bruken av lap-steel som gir «Undercover» et snev av noe jordnært i den ellers så sakrale stemningen. 

Også var det dette med stemmen og hvordan hun bruker den da. 
Det kjennes nesten litt kjedelig å trekke det frem gang etter gang, men det gjør det ikke mindre sant for det: 
Det er ingen som kan trylle med melodilinjer som henne. 

Tror jeg lar denne surre natten gjennom. 
