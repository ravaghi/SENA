Nytt album:Velspilt rockepoesi fra Hasse Farmen 

Veteranen roer ting ned og dykker i musikalske minner. 

Hasse Farmen er en artist som fortjener mer oppmerksomhet, en unik stemme med en god historie i norsk musikkliv. 
Hans forrige album, Livet du redder kan være ditt eget, var et av de sterkeste slippene i 2016. 

Nå følger han opp med nok en liten perle, breddfull av gode tekster og velspilt musikk. 

Farmen kan hverdagspoesien 

Tittelkuttet åpner og setter standarden. 
Det sniker seg frem med en avmålt groove mens Farmens karakteristisk avslappede vokal introduserer tematikken rundt minner og historier om tapt kjærlighet. 
«Man kan ikke kysse et minne,» synger han melankolsk. 

Fyren kan dette med hverdagspoesi og har en evne til å blåse nytt liv i klisjeer. 
Bare hør på den tilsynelatende enkle teksten til «Jeg elsker deg». 

Hasse Farmen er en overbevisende fortellerstemme. 
Bildene han maler bygger seg opp i takt med musikken, og vokalen har en ektefølt intensitet som virkelig får deg til å lytte. 
Jeg får tidvis litt Nick Cave-vibber av låtene, uten at det fremstår som kopiering. 
For eksempel har «Sirenene synger» klare referansepunkt til den jevnaldrende australieren, men bærer Farmens besnærende signatur. 

Dette er musikk som puster 

Også denne gangen sitter Kenneth Ishak i produsentstolen, men uttrykket er mer umiddelbart enn sist. 
Dette skyldes at platen ble spilt inn live i studio i løpet av én dag. 
Det erfarne bandet 
Farmen har samlet blåser liv i låtene med en nedstrippet, jazzaktig tilnærming som underbygger tekstene med velplasserte lyddetaljer. 
Hvert spor får tid til å puste og etablere en tydelig stemning. 

Lydbildet er velformet og gir passende spennvidde. 
Alt musikerne prøver ut, sitter godt. 
Fra den nedstrippede balladen «Jeg er så ensom» via den støvete jazzen i «Django for to» til de mer eksperimentelle taktene i «Kvinnen i sanden». 
Sistnevnte er et av albumets høydepunkt med innslag av spoken word og synth som bryter opp det dronete musikalske landskapet. 
Stilig. 

Oppslukende lytteropplevelse 

Det hele avsluttes mektig med «Ta tilbake en vakker dag», der strykere sparrer med enkle pianotoner og rytmen gradvis tar seg opp. 
Farmens vokal er i sentrum og gir oss noen siste observasjoner. 
Det lyder vakkert, noe som gjelder det meste her. 

Med dette albumet befester Hasse Farmen sin posisjon som en av sin generasjons mest interessante stemmer. 
Og viser at man fremdeles kan lage en oppslukende lytteropplevelse med begrensede virkemidler. 
