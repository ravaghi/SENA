Massive Chalice
Målet er ikke viktig – det er derimot reisen du legger ut på. 

Mørkets krefter truer utenfor kongedømmet og du får gudegitt makt til å styre rikets helter til seier. 
Med turbaserte kamper, til forveksling lik Xcom-serien, møter du og dine fem utvalgte riddere stadig vanskeligere motstandere i løpet av en 300 år lang krig. 

Fra å styre langtlevende dynastier til kampene ute på slagmarken, Massive Chalice byr på turbasert strategi som krever det ytterste av selv de beste sjakkgeniene. 

Kommer du deg til veis ende er alt vel, kongeriket og dets folk er reddet, slutter også spillet. 
En seier betyr at du har overlevd de harde prøvelsene. 
Dermed er det veien frem til seier som betyr mest i Massive Chalice. 

Spillstudioet Double Fine lanserte i kjølvannet av den svært suksessrike folkefinansieringskampanjen til Broken Age flere andre mindre prosjekter. 
Ett av dem er det turbaserte strategispillet Massive Chalice. 

Avl frem de beste heltene 

På selve slagmarken har spillet hentet mye inspirasjon fra tidligere nevnte Xcom-spill, hvor spillerfigurer og fiender på tur utfører handlinger og angriper hverandre. 
Her gjelder taktisk bruk av omgivelser og egenskaper, som på et sjakkbrett, for å vinne over de vanskeligste fiendene. 

Massive Chalice sin egenart kommer til syne i den overbærende strukturen, hvor ved siden av å styre kongeriket i 300 år også tar kontroll over ulike familier og deres genetiske utvikling. 
I løpet av 300 år vil flere generasjoner krigere komme og gå, dermed er det ikke slik at én helt følger deg fra start til slutt. 
Døden er med andre ord en naturlig del av Massive Chalice. 

Ved å gifte bort en bueskytter med en kriger, får også avkommet noen av egenskapene til foreldrene. 
På denne måten åpner spillet for en rekke yrker og varianter av dem. 
For å unngå et kaos av ulike egenskaper er dette likevel begrenset av spillstudioet Double Fine til tre grunnyrker og tre hybridyrker. 
Også fiendene du møter i løpet av 300 år er varianter over et knippe utgangsmonstre du møter i spillets startfase. 

Det er en motsetning mellom Massive Chalice sitt system for genetisk utvikling og begrensningene som er satt av utviklerne. 

Variasjonen uteblir og innbyr i liten grad til flere gjennomspillinger når du først har fullført dine første 300 år. 
Det til tross for at spillets baner og utfordringer i stor grad genereres tilfeldig for hver gang. 

Et spill med egenart 

Dette er et mye vanskeligere spill, selv på normal vanskelighetsgrad, enn det gir inntrykk av å være. 
Å aksptere at dine to beste krigere får et barn uten de samme egenskapene er en del av opplevelsen som må mestres. 
I løpet av de første rundene er det vanskelig å ikke rive seg i håret over små feil, som i starten ser trivielle ut, før de velter hele kongeriket etter noen timer. 

Å tydeliggjøre konsekvensene av dine valg er kanskje spillets svakeste punkt, men samtidig noe som er mulig å lære seg etter flere forsøk. 
Å følge nøye med, på selv de små detaljene i dine avgjørelser, er helt nødvendig. 
Å legge tankekraft bak små handlinger er uvanlig i spill i 2015, men i dette vokser også frem en strategisk dybde over tid. 

Utmerket design og bruk av visuelle virkemidler, et nydelig (men noe repeterende lydspor), og subtil humor rundt hver en sving – alt dette viser at Double Fine fortsatt leverer egenartede spill som ikke finnes noe annet sted. 

Les flere anmeldelser av strategispill her: 
