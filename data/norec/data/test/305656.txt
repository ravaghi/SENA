Et av landets mest spennende rockeband kommer fra Bergen
Vöödöö leverer krutt på debut. 

ALBUM: 
Det første som slår deg i møtet med «Ashes», bergensbandet, Vöödöös debutplate, er hvor tilbakelent og velmodnet det låter. 
Egentlig høres kvartetteen ut som et band som allerede har tatt noen skritt opp på karrierestigen og gjerne kommet til det punktet hvor man sprer seg litt ut, tester nye ting - løsner på snippen, sånn for den kreative frihetsfølelsens del. 

Vöödöö går nemlig ikke av veien for å ta en avstikker eller to. 
Om man sier at brorparten av materialet ligger ganske tett på Royal Bloods stampende groover («Lay Me to Rest»), skal man også spille litt fornem progrock her (tittelkuttet) og litt piggete ørkenrock der («Let It Burn»). 
Noen ganger litt forvirrende, men for det meste viser bare krumspringene at gjengen har flere ben å stå på. 

Det som er åpenbart her er at vokalist Gøran Stavang Skage er noe av et gullfunn. 
Han er høyt og lavt, myk og streng. 
Stemmeklangen og måten hans å frasere på minner mye om Cedric Bixler-Zavala fra At the Drive-In og The Mars Volta. 
Det er også visse musikalske likheter til sistnevnte. 
Sanger som «Broken Cage» og «Kingdom and Clown» viser med all tydelighet at Skage har et usedvanlig godt håndlag med vokalmelodier. 

I det hele tatt er det en gjeng med et godt grep om både arrangering og instrumentering. 
Det låter vitalt og kraftfullt - økonomisk der det behøves og storslagent der det er rom for å dra på. 
Passe krydret med andre ord. 

Hva mer kan man da forlange? 
Om man skal være litt småkritisk, så er det kanskje ikke alle låtene som tåler å stå skulder til skulder med toppene på plata - med andre ord så er det et par dalsøkk her mellom de tindrende høydepunktene, men ikke i en så alvorlig grad at det skjemmer ut helheten. 

Liker du stemningsfull rock med nerve og melodi, er «Ashes» en plate du trygt kan låne øret til. 
