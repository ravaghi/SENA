Sprer musikkglede som ild i tørt gress
Sol i hjertet, sol i sinnet. 

ALBUM: 
I skrivende stund ligger et tungt grått lokk over Østlandet. 

Men det betyr null og niks, fordi det strålende nye albumet til Lord Echo tyter ut av høyttalerne. 
Den newzealandske produsenten og multiinstrumentalisten Mike Fabulous har nemlig mojo – evnen til å mane frem fortryllende funk. 

I likhet med de finfine forgjengerne «Melodies» og «Curiosities», ser også «Harmonies» ut til å mangle datomerking. 
«C90 Eternal» er en psykedelisk ode til kassettformatet, en påminnelse om at det finnes en tidløs varme i førdigitale musikkproduksjoner. 

Det samme poenget understrekes med de dempede høydepunktene «Life on Earth» og «In Your Life», hvor soulsang seiler på en sprudlende sjø av vestafrikansk perkusjon. 

«I love music, any kind of music/As long as it’s groovy» erklæres det på «I Love Music», en reggaefisert tapning av The O’Jays-klassikeren. 
«Harmonies» sprer denne musikkgleden som ild i tørt gress. 
