Navlebeskuende
Den canadiske rapperen sitter på toppen av det kjente TV-tårnet CN Tower i sin hjemby Toronto. 
Både cover og tittelen «Views» tilsier at denne gangen skal Drake komme med et klart blikk på samfunnet han beskuer — dessverre er han mer opptatt av seg selv enn noe annet. 

Det 20 spor lange albumet er hans fjerde full-lengder og preges av et generelt minimalistisk sound med polerte produksjoner og en alt for stor dose autotune. 
Nærmest alle låtene har et rolig og tilbakelent tempo, men sjangermessig byr Drake på et eklektisk sound. 
Han har hentet inn afrikanske rytmer under en av platas mest fengende låter «With You», for så å dundre på med tunge beats og rap i «Still Here». 
Rihanna er med som gjesteartist på poplåten «Too Good» og singelen «Hotline Bling» har allerede blitt en megahit. 

Dessverre hjelper det ikke med gode produksjoner om tekstene er dårlige. 
Problemet til Drake er at han er tydelig mer opptatt av seg selv og sitt eget liv enn hva som skjer rundt ham. 
Tekstene er navlebeskuende og totalt uinteressante - akkurat slik som før. 
I en verden hvor det skjer så mye, burde han klare å finne noe annet å rappe om. 
Skuffende! 
