Kattateateret 2019:Skummelt bra 

Kattateaterets mordgåte sender publikum gjennom en følelsesmessig berg-og-dal-bane der veien er kort mellom høylytt latter og iskalde grøss nedover ryggen. 

– Ææææh! 

Et øredøvende og fryktinngytende hyl skjærer gjennom luften. 
En kvinne er brutalt drept. 
På et pensjonat i nærheten sitter syv mennesker værfast i en forferdelig snøstorm når en politibetjent plutselig banker på døren. 
Morderen er på frifot, og befinner seg med stor sannsynlighet her på Monkswell Manor pensjonat. 

Hvem kan man stole på? 
Og hvem blir morderens neste offer? 

Iskalde grøss 

Alt er lagt til rette for en nifs mordgåte av ypperste sort når Kattateatret setter opp Agatha Christies novelle Tre blinde mus – et av Christies mest spilte teaterstykker gjennom tidene. 

Kattateateret feirer i år 150-årsjubileum og skiller seg fra de andre skolene ved å sette opp teater fremfor skolerevy. 
Og man skulle nesten tro elevene på Oslo Katedralskole ikke gjorde stort annet enn å sette opp klassiske teaterstykker fra forrige århundre. 
Med stor innlevelse lar Katta-elevene publikum ta del i de mystiske begivenhetene på pensjonatet, der veien er kort mellom høylytt latter og iskalde grøss nedover ryggen. 

Både kostymer, kulisser, rekvisitter, musikk og gjennomføring er så imponerende profesjonelt at man nesten glemmer at man befinner seg på en videregående skole i Oslo. 

Gjennomført til fingerspissene 

Noe av det mest imponerende ved Kattateateret 2019 er den gjennomførte og stemningsfulle atmosfæren de klarer å skape for publikum. 
Her er lite overlatt til tilfeldighetene. 

Allerede idet vi entrer skoleportene befinner vi oss i kjernen av stykkets univers. 
Et hjemmesnekret skilt viser vei. 
På Monkswell Manor pensjonat blir vi møtt av en ærverdig hotellresepsjon der billettene deles ut i form av romnøkler. 
Så snart vi har sjekket inn, geleides vi inn i en lobby der behagelig pianomusikk fyller rommet. 

Den nifse fornemmelsen er så tilstedeværende og gjennomført at anmelder selv nølte et sekund med å tre inn på et av skolens mørklagte toaletter i pausen. 
Tenk om morderen er her? 

Lettelsen var med andre ord stor da lyset gikk på. 

Skarpe rolletolkninger 

Skuespillerprestasjonene holder et høyt nivå i Kattateateret, selv om introduksjonen av karakterene kunne vært noe kortere. 

Alle de åtte skuespillerne leverer skarpe rolletolkninger og et eget særpreg på karakterene de spiller. 

Marie Hov Aanæs, i rollen som pensjonatfruen Mollie Ralston, driver historien videre og viser seg som en skuespiller med et bredt følelsesregister. 

Både Ane Ledang og Didrik Cappelen Arnesen er gode og svært morsomme i rollene som den snerpete Mrs. Boyle og den mystiske Mr. Paravicini. 
Og den strenge politibetjenten, glimrende spilte av Sebastian Thurmer, får publikum til å tvile på alle pensjonatgjestenes alibier. 

Spenning til siste sekund 

Det imponerende scenerommet, snekret av elevene selv, setter en fin ramme rundt historien. 
Her får vi virkelig følelsen av å være på et gammelt pensjonat, med fyr på peisen og dører som knirker i mørket. 

Spenningen knyttet til hvem som er den sinnssyke morderen holdes helt til siste sekund. 
For å få svaret, er du nødt til å følgte skiltene mot Monkswell Manor pensjonat på Oslo Katedralskole. 

Og ikke la deg lure – i kjent Agatha Christie-stil er sannsynligheten stor for at morderen er en helt annen enn den du tror. 
