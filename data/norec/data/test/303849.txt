Feiret kjærligheten foran et fryktløst Telenor Arena
Bruno Mars og hans synkrondansende Hooligans sørget for en enestående konsertopplevelse på Fornebu. 

To dager etter den enorme tragedien i Manchester, var det nok med en viss engstelse og uro at hovedstadens konsertpublikum onsdag kveld strømmet til Telenor Arena – hallen som for kun et par uker siden ble benyttet av nettopp Ariana Grande. 

Skulle man tro av de oppspilte køene utenfor det gigantiske lokalet på Fornebu, hadde de fleste likevel valgt å legge fra seg frykten denne fantastiske sommerkvelden. 

Og hva kunne vel ha passet bedre til å jage bort verdens mørke krefter enn en festaften i soulens og funkens tegn, signert live-sensasjonen Bruno Mars og hans upåklagelige medpassasjer Anderson .Paak. 

Vanligvis pleier jeg ikke å bruke spalteplass på support-artister, men gjør mer enn gjerne et unntak for sistnevnte, som gjorde svært god nytte av de 45 minuttene foran sitt hittils største norske publikum. 
Oxnard-multitalentet er av typen artist som alltid eier scenen som en hoved-act, og kommanderte oppmerksomheten med låter de fleste i salen nok ikke kjente til. 

Da kveldens midtpunkt en drøy halvtime senere satt i gang kveldens hovedshow, var det med en musikalsk historietime av de helt store – kickstartet via en spesiallaget intro i sann Teddy Riley-ånd. 

Fra åpningen med Bell Biv Devoe-replikaen «Finesse» og den Breakbot-kopierende (men like fullt fabelaktige) «Treasure», til funkbomben «Perm», Cameo-dryppende «Chunky», og ikke minst det festgaranterende tittelsporet fra fjorårets deilige tidsreise av et album, «24K Magic». 

Synkrondansende, disiplinerte og sjarmerende utgjør Mars og hans «Hooligans» et usedvanlig velfungerende sceneshow. 
Som noe ut av en vintage-annonse i The Source, framstod gutta som levende kulisser i tidsreisen tilbake til 80- og 90-tallsuniverset fra nevnte godbit av en skive. 

Overraskende bra lyd 

Og til tross for irriterende lav vokal gjennom stort sett hele konserten, var det tydeligvis hold i ryktene om ekstra innleid lydanlegg. 
Forsterkninger som virkelig oppgraderte den notoriske romklangen i den store salen. 

Det er tydeligvis håp for Telenor Arena likevel! 

Kveldens slowjam-segment med «Calling All My Lovelies», «That’s What I Like» og «Versace on the Floor» ble en ny opptur, før Mars & Co. fulgte opp den svært tilfredsstillende hyrdestunden med en hit-kavalkade av listedødare som «Marry You», «Grenade» (kveldens mest upassende låttittel?) og «Locked Out of Heaven». 

Selvskrevne innslag som ikke nødvendigvis er Bruno Mars sine beste musikalske øyeblikk, men som åpenbart satt konserten i et ekstatisk høygir for hans godt over 22.000 norske fans. 

En seier for kjærligheten 

Man kunne ikke annet enn å smile når tårene rant fra unge jentekinn, og den altfor høylytte og fulle russeren ved siden av undertegnede gaulet falskt med til svisker som «When I Was Your Man» og «Just The Way You Are». 

De klissete, men akk så eviggrønne kjærlighetsbudskapene vi kanskje trenger litt ekstra i en tid som dette. 

Egentlig kunne det bare ha endt der, men det avsluttende encoret «Uptown Funk» sørget for en perfekt siste retur innom funkens fantastiske univers. 

Et univers hvor kjærligheten selvfølgelig alltid seirer. 
