En fandenivoldsk og befriende film
Julianne Moore skinner i en litt unødvendig nyinnspilling. 

For fire år siden feide chilenske «Gloria» inn på norske kinoer som en liten sensasjon. 

Nyanserte portretter av godt voksne kvinner var enda sjeldnere da enn nå, og Paulina Garcia strålte i hovedrollen. 
Ve dem som ikke fikk den med seg. 

Slik sett er det fint at amerikanerne har tungt for det når det kommer til undertekster. 

Enda finere er det at Julianne Moore insisterte på at skulle hun ha hovedrollen i nyinnspillingen, skulle Sebastian Lelio regissere. 

Det gjør at også de i Norge som gikk glipp av originalen, får en mulighet til å stifte bekjentskap med en film som ikke bare er utsøkt vittig, men også ærlig, av og til melankolsk, av og til befriende fandenivoldsk. 

Det gjør også at Lelio, noen år senere, kan forme sin egen film fra en litt annen vinkel. 

Gloria er i slutten av 50-årene og fraskilt på 12. året. 
Hun jobber med forsikring, er mor og bestemor – og en diva på dansegulvet. 

På klubben hun frekventerer møter hun nyskilte Arnold (John Turturro). 
Problemet er mens Gloria lever et selvstendig liv, kiler hans familie seg mellom dem via en stadig kimende mobiltelefon. 

Dette er ikke en film om midtlivskriser. 
Det er heller ikke en oversukret, «sprudlende» film om modne forhold. 

«Gloria» er et lavtemperert og innsiktsfullt portrett av en aldrende middelklassekvinne på det punktet hun befinner seg akkurat nå. 

Gi og ta noen små endringer følger nyinnspillingen originalen nærmest scene for scene. 

Likevel er det ikke samme film. 
Noe endres naturlig når handlingen flyttes fra Santiago til Los Angeles. 
Borte er det politiske og sosiale bakteppet fra Chiles militærdiktatur som kom til syne i originalen i ørsmå glimt, men likevel preget den. 

Moore er også en helt annen type enn Garcia. 
Der sistnevnte hadde en kontant og sjarmerende «vanlighet» ved seg, har Moore en dåm av underspilt skjønnhet, men også av noe skjørere og sårere. 

Det første gjorde originalen litt skarpere og litt morsommere, det siste tilfører nyinnspillingen en dybde og kanskje enda større ømhet. 

Å se to så ulike skuespillere tolke en så markant skikkelse så ulikt er fascinerende i seg selv, særlig når ingen av tolkningene inviterer til annet enn innlevelse og gjenkjennelse. 

Gloria er ikke en kvinne du skal synes synd på et eneste minutt, hun er en dame du heier på hvert sekund. 
