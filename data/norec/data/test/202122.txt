TEST:Helt nye Mercedes-Benz E-klasse 2016 

Aldri før har et terningkast 6 vært så sterkt. 

Det er den tiende bilen i generasjonsrekken til E-klasse som nå lanseres, og nå kliner Mercedes-Benz til så det virkelig smeller. 
Det er heller ikke skremmeskudd de fyrer av, for bilen er en realitet, og vi har kjørt den. 

For å starte med konklusjonen, det er per i dag ingen over og ingen ved siden i denne klassen. 
Både BMW og Audi må legge seg kraftig i selen med neste generasjon av respektive Audi A6 og BMW 5-serie. 
Og fra sidelinjen kommer Volvo S- og V90, som allerede er vist, men det er fortsatt for tidlig å spå hva den har å by på. 

Her er mer om nye E-klasse 

To fra start 

I første omgang er det sedanen av E-klasse som dukker opp, og da bare med to tilgjengelige motoralternativer – E200 bensin og E220 diesel. 

Til høsten kommer også stasjonsvognen. 
Det samme gjør 4Matic, de firehjulsdrevne versjonene, samt flere motoralternativer. 

En av disse er den ladbare hybriden E350e, som i stor grad benytter den samme drivlinjen vi har sett i C350e og GLC350e. 
En E350d og en E400 kommer også til høsten. 

Full pakke 

Nye E-klasse overbeviser rett og slett på alle områder. 
Den er spekket med sikkerhetsfunksjoner og er langt foran alle andre når det gjelder selvkjørende funksjoner. 
Den har også et særdeles eksklusivt interiør som oser klasse, velstand og velvære. 

Selv storebror S-klasse må finne seg i å bli satt i skyggen. 

Etter å ha prøvekjørt de fleste motoralternativene er det liten tvil om hva som kommer til å bli storselgeren her til lands. 
Både prisen og ytelsene peker på E220d som den absolutt foretrukne. 

Norgesbilen 

Under panseret sitter det der en 1,95-liter motor, avrundet til 2-liter, som yter 194 hestekrefter fra et dreiemoment på 400 Nm. 
Motoren leverer et svært godt skyv og har en tilnærmet flat momentkurve gjennom hele registeret. 

Dette er naturligvis en Euro 6-motor, og har et imponerende lavt forbruk til å sitte i en såpass stor bil. 

På papiret skal den bruke bare 0,39 liter per mil ved blandet kjøring, noe som resulterer i et utslipp på 102 gram CO2 per kilometer. 
For å håndtere NOx-utslippet har Mercedes satt katalysatoren helt inntil motoren, og med de tallene denne har å servere er det liten tvil om at dette blir den mest solgte modellen i Norge. 

Om du skulle ønske enda mer krefter, så er E350d en heftig kraftplugg som ikke bare er sterk, men som gir resten av bilen de kreftene den fortjener, med sine 258 hk fra dreiemomentet på svimlende 620 Nm. 

Kun automat 

Alle motorene er koblet til en 9-trinns automatkasse, som nå er standard. 
Bilen blir rett og slett ikke å få med manuell girkasse, noe som blant annet skyldes at dette ville gått utover en mengde av bilens funksjoner, som faktisk er avhengig av også å kunne kontrollere girskiftene. 

Det gjør ingen verdens ting, for under testingen av de forskjellige modellene var det aldri på noe tidspunkt vi kunne gjort noe bedre enn automatikken i denne. 

Ute på veien er det støyfritt, det er komfortabelt, og det er sportslig. 
Sistnevnte kan du selv velge gjennom bilens justerbare understell. 
Et tastetrykk leder deg fra Eco-modus til Comfort, Sport, eller Sport +. 
Du finner garantert et oppsett som passer for deg, og om du skulle ha egne ønsker, kan du sette opp motor-, styre-, og demperresponsen individuelt. 
Balansen i bilen er så optimal det lar seg gjøre, så utgangspunktet er eksemplarisk. 

Herligheten selv 

Innvendig har det skjedd store ting, og Mercedes har lagt seg på en eksklusiv linje. 
Mest fokus er det rundt de to nye 12,3-toms skjermene som er konfigurerbare, slik at du selv kan velge hva de skal vise, og nær sagt i hvilken farge. 
Rundt om i kupeen sitter det også stemningsbelysning som du selv kan velge fargen på. 
Du har 64 farger å velge mellom, som endrer seg ved dra fingeren opp eller ned på aktuell knapp i displayet. 

I nye E-klasse er du naturligvis oppkoblet hele tiden, og den har alle tekniske fasiliteter dette medfører. 
Utstyr som CarPlay fra Apple og Android Auto er en selvfølge, for å få maksimalt samspill med mobiltelefonen. 

Kan bli kø 

Så hva koster herligheten, og når kommer den? 
Vel, en E220d starter på 539.900 kroner, men du må naturligvis ha en del ekstrautstyr. 
Ved å kjøpe til en teknopakke til rundt 90.000 kroner, har du begge de store skjermene og et øvrig interiør av det mest fasjonable slaget. 
Du har rett og slett den bilen man ønsker. 
Det er også et par ting til du kanskje vil ha, så legg 20.000 til på bordet, og pakka er nær komplett. 

Det høres kanskje mye ut med over 100.000 kroner i ekstrautstyr, men i dette segmentet er det slett ikke ille. 
Lykken er med andre ord å få kjøpt for rundt 650.000 kroner. 

Til høsten kommer stasjonsvognen, og den vil loppe deg for litt til. 
Regn med et sted rundt 40.000 kroner, og du har et estimat. 
Det finnes langt mindre interessante biler å få kjøpt for samme sum. 
Men, du må vente. 

De første bilene dukker først opp i mai og har du ennå ikke bestilt, må du antagelig vente enda litt lenger. 
