Sju sterke spor fra Prins Thomas
Veteranen Prins Thomas koker sammen en uhyre delikat utgivelse. 

Prins Thomas: 
«Ambitions» (Smalltown Supersound) 

Prins Thomas er sammen med Lindstrøm selve «gudfaren» til det som er internasjonalt kjent som Oslo-disco. 
Dette er Thomas Moen Hermansens sjette album, med sju spor som alle er sterke og som alle skiller seg fra hverandre. 

De har likevel en forent sound og er uhyre godt mikset, og albumet er akkurat passe langt. 
Platen utgis på perfekt tidspunkt. 
«Foreplay» gir oss fuglekvitter mens svevende «Feel the love», som er eneste vokalspor, setter stemningen til årets første sommerfest. 

Ti minutter lange «Fra Miami til Chicago» er solnedgang, mens «Sakral» er en drivende, pirrende avslutning. 

Likevel rives jeg ikke helt med. 
La meg forklare med en litt corny analogi. 
«Ambitions» føles ut som en velkomponert meny på en lekker neonordisk restaurant, der du skjønner at kokken er leken og samtidig fordømt god i jobben sin. 
Alt smaker deilig og presentasjonen er elegant – men du går likevel derfra uten helt å kunne peke ut et høydepunkt, og du er fremdeles bittelitt fysen. 

Beste spor: 
«Sakral», «Fra Miami til Chicago». 
