Restaurantanmeldelsen:Broker er fremdeles best på øl 

Maten er blitt bedre siden forrige besøk, men det er utvalget drikke som er best. 

– 
Det er en stund siden vi har vært her, sier Bordvenninnen, som husker da Broker var blant de hippe stedene i Oslo på slutten av 80-tallet og det var nær sagt umulig å komme inn på grunn av alle gjestene fra beste vestkant. 
– Da kunne det være høy champagneføring utpå kvelden, men nå er det mye stillere. 

Vi har kommet midt i middagstiden, og japper i designerklær er erstattet av venninner som deler en flaske vin, familier som spiser et måltid og en guttegjeng som har okkupert baren og smaker seg igjennom ølutvalget. 

Nydelige omgivelser 

– Interiøret er like lekkert som sist. 
Det er lett å bli glad i et sted som dette, sier Bordvenninnen. 
– Selv om menyen er temmelig lettlest, slik den også var sist. 

En nyhet er at man har dagens lunsj med drikke og kaffe, et tilbud jeg og en kollega benyttet oss av et par uker tidligere. 
Dessverre var retten den gang en gedigen skuffelse: 
Pulled chicken med potetmos og stekte grønnsaker føltes mer som et sammenrasket restemåltid der ingen smaker var avstemt mot hverandre. 
I dag håper vi på en bedre opplevelse. 

Store og små skjell 

Bordvenninnen har lyst på sjømat. 
Dermed blir valget enkelt, siden de har blåskjell i stor og liten variant ved siden av kveite: 
En liten porsjon blåskjell før fisken til hovedrett. 
Til dette blir hun anbefalt et glass Araldica fra Piemonte 

Jeg er kjøttsulten og ber om biff tartar og entrecôte, og vår vennlige servitør foreslår Småtøs, en amerikansk blonde fra Bergens-bryggeriet 7 Fjell. 
Det lyse og friske ølet har en snev av sitrus i seg og skal vise seg å passe godt til begge rettene. 

Tartar med en vri 

The Brokers tartar er en variant av den klassiske retten, der man har oliventapenade og syltede grønnsaker, blant annet en stor bit rødbete som nesten spretter av tallerkenen når man prøver å skjære i den. 
Men tapenaden fungerer som erstatning for kapersen, som er i originalen. 

Bordvenninnen er passe fornøyd med sine blåskjell, særlig pommes fritesen. 

– 
De er for bløte, men aiolien er silkemyk og delikat. 
Chilistinget er også fraværende i retten, mener hun. 

Middels biff, fin fisk 

Entrecôten er for hardt stekt og mangler den rosa kjernen, selv om jeg ba om å få den medium rå, men trøffelbearnaisen og poteter med cheddar er godt tilbehør og redder noe av retten. 
I kveld er det Bordvenninnen som har vært mest heldig med hovedretter; kveiten og de grønne bønnene til har god tyggemotstand, og hollandaisen er tilsatt dill, som hever smaken på sausen. 

Ingen av porsjonene har vært for store, så vi har plass til dessert. 

– Rabarbraen er best nå, så jeg tar terten med vaniljeis, sier Bordvenninnen, mens jeg kan velge mellom sjokoladefondant eller jordbær med is. 

Det blir sjokoladefondanten, som er helt grei, men heller ikke mer. 
Pistasjisen til frisker opp. 
Bordvenninnen er betydelig mer fornøyd med sin rabarbraterte og isen, som lever opp til forventningene. 

– 
Dette er smaken av sommer, sier hun fornøyd. 

Øl og vin vinner 

Rabarbraterten koster 89 kroner og er absolutt verd prisen, mens tartaren er best priset av forrettene. 
98 kroner for et glass vin er en hyggelig pris, mens hovedrettene koster i overkant sett ut fra hva man får, etter vår mening. 

– The Broker er et hyggelig sted å sette seg ned, men jeg vil heller spise på Delicatessen, Asian Box eller Publiko, sier Bordvenninnen. 
– Skal jeg møte venninner for et glass vin, ville jeg derimot gått hit. 

Billig dagens rett 

Godt utvalg øl 

Andre i nærheten 

Brasserie Blanche: 
Franske fristelser i Hegdehaugsveien 

Publiko: 
Delikat tiretters i Vibes gate med norske råvarer i sentrum 

Cru vinbar: 
Bortgjemt vinbar med norsk tilsnitt på maten 

Asian Box: 
Uformelt og godt i Sporveisgaten 

Den Gamle Major: 
Gastropub ved Valkyrie plass 

Delicatessen Majorstuen: 
God tapas i Vibes gate 

Pinerolo Cantina: 
Italienske deleretter i Josefines gate 
