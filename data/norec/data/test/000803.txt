Faster Than Light:Advanced Edition 

Mesterlig romstrategi. 

Halvannet år er gått siden Faster Than Light (FTL) først kom ut på markedet høsten 2012 for PC og Mac. 
Med oppgraderingen «Advanced Edition» har de to spillutviklerne Justin Ma og Matthew Davis perfeksjonert sitt ambisiøse sanntidsstrategispill – nå også tilgjengelig på iPad. 

Premisset er enkelt. 
Du tar kontrollen over et romskip, og mannskapet om bord, på flukt fra en stor opprørsarmada. 
Målet er å nå frem til og beskytte hjemmebasen. 
På veien må du kjempe, samarbeide, oppgradere, samle og forhandle deg til bedre utstyr, våpen, forsvar og besetningsmedlemmer. 

Med tilfeldig genererte utfordringer, hundrevis av valg, og en nådeløs vanskelighetsgrad, har Faster Than Light: 
Advanced Edition utviklet seg til å bli et av de beste strategispillene jeg noensinne har spilt. 

I hver gjennomspilling må du reise gjennom åtte sektorer. 
Hver sektor inneholder flere titalls planeter og stjerner, men du reiser aldri ned for å besøke dem. 
Spillet foregår utelukkende i verdensrommet, ett farlig sted. 
Passer du for eksempel ikke på oksygentilførselen går raskt mannskapet dukken. 

Spillet begynner med én type romskip, etter hvert som du løser oppgaver låses nye design opp. 
Ulike skip har ulike spesialiteter – som tunge missilvåpen eller droneroboter. 
På vei gjennom galaksen samler du opp skrapmetall som kan brukes til å oppgradere systemer, eller til å kjøpe og installere helt nye. 

Brutal og givende vanskelighetsgrad 

Balansen mellom utstyret du kjøper deg og hvor sterk reaktor skipet har er essensiell. 
Det hjelper ikke å gå til anskaffelse av den tyngste kanonen om du hverken har reaktorkraft eller missiler å bruke. 
Jakten på resussurser blir med andre ord en definerende spenningsfaktor i Faster Than Light: 
Advanced Edition. 

Pulsen stiger ytterligere når du møter på en uventet motstander. 
Har du ikke oppgradert sensorene om bord, kan det være vanskelig å vite hva fienden pønsker på. 
De mange systemene det er mulig å ha om bord deles med alle skipene du møter, men sammensetningen av disse er ikke fastsatt. 

En fiende kan ha teleporteringsrom, for å sende mannskap om bord i ditt skip, eller et system som gjør skipet usynlig i en periode (og følgelig usynlig for dine våpen). 
Dronesystemer, hackerroboter, sterke skjold og god manøvrering, er også muligheter som gjør hver eneste gjennomspilling til en enorm utfordring. 

Og la det være sagt: 
Du kommer til å dø, ofte. 

Glede og mestring i motgang 

Men i stedet for å legge fra meg spillet i sinne, skaper Faster Than Light: 
Advanced Edition en trassig følelse i meg: jeg skal overvinne utfordringen, jeg vil mestre spillet, jeg må redde hjemmebasen fra de onde opprørerne. 
En gjennomspilling tar ikke mer enn tretti minutter til en time. 
Dermed oppleves aldri det som et stort tap at ditt skip eksploderer på målstreken – noe som vil skje ofte. 

Selv etter å ha spilt det originale Faster Than Light i nærmere halvannet år, og en måned med tett bruk av den inkluderte utvidelsespakken Advanced Edition, lærer jeg stadig nye taktikker. 
Hver gang jeg taper, starter jeg et nytt spill med eventyrlysten i behold. 

Den nostalgiske grafikken, den drivende musikken, og tilknytningen du raskt får til mannskapet om bord, er bare bonus. 
Strategielementet og den bratte veien mot mål er belønningen til deg som finner glede i motgang. 

Faster Than Light: 
Advanced Edition er et mesterlig romstrategispill. 

Spillet er tilgjengelig kun via nedlasting på PC, Mac, Linux og iPad til omkring 70 norske kroner. 
