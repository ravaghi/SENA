Priser høsten med sommerlett pop
Første på seks år fra skottene. 

ALBUM: 
Hvis du har lurt på hvor et band som norske The Margarets fant mye inspirasjon, kan du se til Skottland. 
Etter en noe råere debut i 1990, landet Teenage Fanclub ganske fort på et sound som bygde på den klassiske powerpopen som særlig amerikanske Big Star var eksponenter for. 
Siden har de ikke sett seg tilbake. 

Tida har stått stille 

Det går gjerne fem-seks år mellom utgivelsene til Teenage Fanclub nå, men likevel virker det som om tida har stått stille. 

Og sjøl om det er blitt høst, er dette bandet virkelig lyden av sommer. 
Hør bare på «I Have No More To Say», «The First Sight» og superfengende «Live In The Moment». 

Seg sjøl lik 

Låtene flyter lett av gårde, uten «brysomme» hindringer. 
Teenage Fanclub er rett og slett seg sjøl lik, på godt og vondt. 
Godt fordi du vet hva du får, litt vondt fordi det kan virke som om du har hørt det før. 

Med fra starten 

Grovt sett kan du si at de forener de fire b-ene, Beatles, Beach Boys, Byrds og altså Big Star. 

Norman Blake, Raymond McGinley og Gerard Love er med fra originalbesesetningen, mens Dave McGowan har vært med siden 2005. 
Femtemann er Francis MacDonald. 

Som vanlig serverer de behagelig - og tidløs - pop av beste merke, men begrepet fornyelse eksisterer altså ikke der i gården. 
Fint, altså, men også litt tannløst. 
