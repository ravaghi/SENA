Full fyr i teltet med Kjartan Lauritzen
Utvilsomt den beste rapperen i Sogn i disse dager. 

Det er bare så vidt at tregulvet i Magic Mirrors på Bergenfest holder denne ettermiddagen. 
For sogningen Kjartan Lauritzen sørger virkelig for full fyr i teltet med sin rap på en blanding av sognemål og bymål. 
Og for et grep han har på sitt publikum. 

Egentlig heter han Per Aki Sigurdsson Kvikne når han er hjemme i Balestrand. 
Med seg i teltet denne kvelden har han Dj. Teddy, alias broder Theodor Kvikne og den bergenske rapperen Adeo546 alias Daniel Liseth. 

Kjartan Lauritzen har både humor og selvironi. 
For ikke å snakke om selvtillit i bøtter og spann. 
Står med bar overkropp og pappamage og flørter vilt med publikum. 

Låter som «Batteri» og «Havanna» sitter som en kule. 
De to rapperne er så samstemte at det er en fryd. 
Til og med kompet, selv om det meste ligger på minnepinne, holder langt over det tradisjonelle, hjemmelagede gutteromsnivået som ofte kjennetegner nykommere. 

Intensiteten faller riktignok en anelse midtveis for så å ta seg grundig opp mot slutten. 
Ikke minst på «Fredag», der det meste av publikum kan teksten på rams og synger med. 

Her er det bare et tidsspørsmål før navnet Kjartan Lauritzen er kjent langt utenfor Vestlandet. 
Så får han heller være Per Kvikne utenfor scenen. 
