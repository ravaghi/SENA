«Journal 64» er skandinavisk krim slik vi liker den
En grotesk mordgåte står i sentrum i den fjerde filmen basert på Jussi Adler-Olsens bøker. 

Politietterforsker Carl Mørck (Nikolaj Lie Kaas) har fortsatt ikke lært seg normal folkeskikk i den fjerde filmen om Avdeling Q. Det er egentlig veldig bra. 
Mye av komikken i filmene, basert på Jussi Adler-Olsens bøker, er avhengig av kjemien mellom grinebiteren Mørck og kollegene Assad (Fares Fares) og Rose (Johanne Louise Schmidt). 

Personkjemien sørger for noen lette øyeblikk i en historie som er mørk, dyster og dypt tragisk. 

Moralsk fordervede kvinner 

Avdeling Q er stedet hvor politifolk som ikke kan oppføre seg, havner for å se på gamle og uløste krimgåter. 
Handlingen i Journal 64 starter i nåtiden med et grotesk og makabert likfunn. 

Tre mumifiserte lik blir funnet murt inne i veggen i en gammel bygård i København. 
Det ser ut som om de har vært i ferd med å ha et hyggelig teselskap. 
Historien som nøstes opp er ikke av det koselige slaget. 

Parallelt med våre detektivers undersøkelser i nåtid får vi tilbakeblikk til 1961 og kvinneanstalten Sprogø. 
Det som skjedde her, er historiske fakta. 
På hjemmet ble moralsk fordervede kvinner låst inne. 
Streng disiplin skulle sørge for at deres utsvevende seksuelle moral ble anstendig og passet inn i et godt sosialdemokratisk samfunn. 

Dette skrev formand for den Antropologiske Komité, Søren Hansen, i et leserbrev til Politiken i 1922 om hvorfor anstalten var viktig: 
« ... særlig fordi det avkommet de bringer til verden, gjennomgående er av meget ringe kvalitet». 
Sitatet kan få det til å gå kaldt nedover ryggen på alle og enhver. 

Vev av løgner 

Journal 64 er, ved siden av å være en underholdende krimhistorie, også en film med en sterk historie og dypere mening. 
Problemstillingen er fortsatt aktuell, og filmen handler om mer enn bare å løse gåten. 

Pakket inn i mørke bilder, snø og et hardt lys er stilen umiskjennelig nordic noir. 
Historien er intrikat, makaber, spennende og interessant, og tråder fra fortid og nåtid spinnes sammen som en vev av løgner og hemmeligheter. 

Regissør Christoffer Boe porsjonerer ut brikkene sine i et godt tempo. 
Samtidig tar han seg tid til å utforske relasjonene mellom hovedkarakterene. 
Assad er på vei bort fra Avdeling Q, men kanskje er ikke alt håp ute for hat-elsk-brorskapet mellom ham og Carl. 

En stram regi og en fengslende historie gjør at Journal 64 skiller seg positivt ut blant de mange krimhistoriene vi får servert både på film og TV. 
I år er påskekrim best på kino. 
