Selverklært perfeksjon
Cezinando klinker til med særegen, oppløftende poesi med låta 
«Vi er perfekt, men verden er ikke det". 

Det er noe forfriskende med rappere som tør å være sårbare, tankefulle og eksperimentere for å skape noe helt særegent, avvikende fra mye man ellers får høre i R&B/hiphop/urban-sjangeren. 
Kristoffer Cezinando 
Karlsen er i stor grad en artist som nettopp har klart dette, bekreftet ved at han blant annet har vunnet Spellemanns tekstforfatter-pris og årets nykommer under P3 Gull for sin kritikerroste tredje plata Barn av Europa på fjoråret. 

I P3s anmeldelse av låta "Håper du har plass" ,sluppet tidligere i år, sies det at 21-åringen tok "steget opp i toppetasjen blant norske artister" gjennom sin vakre, lavmælte formidling av familiedrama. 

"Vi er perfekt, men verden er ikke det" bringer videre det oppløftende, harmoniske bakteppet fra sin forgjenger, spesielt med tanke på det grandiose refrenget med mye koring. 
Den gjentakende "Verden ække bra nok, vi er perfekt/Verden kanke ta oss, det er for perfekt" allsangen gir en hypnotisk, høystemt og nesten åndelig atmosfære, hvilket minner om et slags transcenderende mantra. 

Lydbildet er likevel betydelig mer minimalistisk her, der mesteparten av låta nærmest er strippet for bass og beats, men med et større fokus på tekst. 
Det oppleves nakent, personlig og beroligende der den tidligere Urørt-vinneren uanstrengt serverer poesi kun tidvis akkompognert av et drømmende, fredfullt orgelspill. 

Cezinando hinter om en overgang til et nytt univers der futuristiske beats, hyper energi, funk og groove er lagt på hylla til fordel for en mer svulstig, gospel-aktig pop-hymne formidlet på et snedig urbant, nedstrippa vis, som oppleves både modig og befriende. 

Se Cezinando fremføre låta "Botanisk Hage" på P3 Gull: 
