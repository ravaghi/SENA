Nostalgisk 40-åring
Vender tilbake med en plate han kunne lagd for lenge siden. 

Mens platene hans kom med maks to års mellomrom fra 1996 til 2009, drøyde han fire år før "Hosianna" dukket opp i 2013. 
Den sparket godt fra, men det manglet et stykke opp til hans beste øyeblikk. 
Tre år etter er han her igjen.Winnerbäck er kalt Sveriges svar på Bruce Springsteen, men det er Ulf Lundell også. 
Winnerbäck ligner dem begge. 
"Köpt en bil" er sang som kunne gått inn på Springsteens "The river" like gjerne som på Lundells "Ripp Rapp". 

Han dukket opp med den på "Skavlan" i oktober og varslet at han var i gang igjen. 
"Köpt en bil" er en sang av kjent Winnerbäck-merke, samtidig det mest uhippe han har lagd. 

Han har kjøpt en bil, skal kjøre ut til havet. 
Lytter til en gammel sang med en ny artist. 
Livet som stoppet opp, har begynt igjen. 

Det er så langt, långt nu till 2007 

och det blir längre för varje dag 

Den gamle spegelen er hel igjen 

der stod du och jag. 

Neste forsmak var tittelkuttet "Granit och morän". 
Sangen starter med en akustisk gitar mens Winnerbäck synger jag flyger över ett land, det mesta är skog och byggvaruhus och miljonprogram . 

Han minnes sitt første kyss, sine første karakterer og sin første jobb. 
Og plater fra et fjernt Amerika. 

Et land der det meste består av granitt og morenestein, furu og gran, men som noen likevel vil ha for seg selv. 
Hva Winnerbäck mener om den saken, viste han ved å opptre under fjorårets Artistdugnad for flyktninger i Oslo. 

Sangen øker i styrke underveis, mens livet folder seg ut: 

Det mesta var dagar som gick 

men så några korta sekunder 

som förändrade allt 

Nostalgien er en rød tråd gjennom sangen, flettet sammen med melankoli og resignasjon. 

40-åringen er mett og satt, men viljen er ikke død. 
I "Sysselmannen" ønsker han fortsatt å kunne se seg i speilet, ønsker å bry seg, ønsker å gråte. 
Men han kjenner ikke tiggeren han går forbi hver dag på gaten. 

Fattigdom og flyktninger dukker opp i saktegående "Blues of a salesman", skrevet som et brev hjem.Men som sagt, nostalgien dominerer. 
Selv når han synger om nye ting, som sitt giftermål i april med norske skuespilleren Agnes Kittelsen, handler "En vän i solen" om et gammelt vennskap som har gått i stå. 

Och jag gifte mig i vår nu 

och du blev visst aldrig bjuden 

fast jag varit på alla dine bröllop, vad jag vet 

Musikalsk spenner han fra den rocka "Kommer och går" til balladen "Möt mig på stationen", med halvtemposanger i midten. 
Det er slik vi er vant til fra ham. 

Han avslutter med "Khom loy", en mektig låt med spor av Neil Young. 
Det er ikke vanskelig å se for seg tusenvis av konsertgjengere synge med på jag har människor runt omkring mig hela tiden, men jag känner mig ensam . 
På hjemmebane i Stockholm og Linköping, eller under sommerens norske konserter. 

Du kan kritisere Winnerbäck for å være den samme nå som for snart 20 år siden, og anmelderne hjemme i Sverige er stort sett lunkne. 

Men sommeren er her, ferien står for døra. 
Det er tid for å kjøre ut til havet mens du lytter til Springsteen, Lundell og Winnerbäck. 
Vi kan ikke alle sammen være hippe i en hipstertid. 

Beste spor: 
"Sysselmannen", "Möt mig på stationen", "Granit och morän", "Khom loy". 
