Ladbar Toyota med god rekkevidde
Fjerde generasjon Toyota Prius ble lansert for et år siden og nå kommer annen generasjon Prius Plug-in. 

Vi har fått tilbringe noen timer bak rattet i den ladbare versjonen av Toyota Prius, et år etter at vi kjørte den helt nye Prius i ikke-ladbar utgave. 

Det er med andre ord en helt ny bil fra bunnen og opp i forhold til sin ladbare forgjenger fra 2010. 
Den er også bedre på de aller fleste områder selv om designspråket er egnet til å skape diskusjon, har vi funnet ut. 

I korte trekk... 

Prisen er fra 324.000 kroner mot 280.000 for vanlig Prius, men innstegsversjonen er bedre utstyrt (les mer om dette i bunnen av saken). 
Bilen er likevel en del dyrere, men har man et bruksmønster med mye pendling og relativt få langturer, kan man regne med en god del bedre drivstofføkonomi. 

I forhold til Prius merkes det at Prius PHV er en god del tyngre. 
En annen markant ulempe er bagasjerommet, som er en god del mindre (360 liter mot 500), selv om det fortsatt holder en snau kompaktbilstandard. 

Men den er mye bedre å kjøre enn forgjengeren var, med både mer engasjerende kjøreegenskaper og bedre komfort, selv om ytelsene er en anelse svakere. 

Den er selvsagt også bedre utstyrt, spesielt med det meste av moderne sikkerhetstenknologi. 
Hybridmotoriseringen er dessuten blitt mer effektiv og vil gi lavere forbruk. 

Forbruket er oppgitt til 0,1 liter per mil, noe som kun kan oppnås i praksis dersom man nesten alltid kjører relativt korte avstander, og lader så snart man har mulighet. 
Under langkjøring bør man med lett fot kunne komme ned på og under 0,35 - også enda lavere hvis mye kjøring i bytrafikk inngår. 

Fem mil på strøm er mulig 

Det Prius PHV gir i forhold til den ikke-ladbare versjonen, er muligheten til å kjøre på bare batteridrift i opptil fem mil (oppgitt rekkevidde etter den europeiske kjøresyklusen NEDC er 63 kilometer), og når ren eldrift opphører, kjøres bilen som en vanlig hybrid med moderat forbruk, da fremdriften normalt vil foregå minst like mye med eldrift som med bensindrift i og med at batteripakkens reserve lades/utlades kontinuerlig avhengig av kjørestil og -forhold. 

Toyotas løft 

Det er et løft Toyota har gjennomført med introduksjonen av sin ferskeste produktplattform, TNGA (Toyota New Global Architecture). 
Vi merket en klar forbedring i kjøreegenskapene den gir da vi kjørte nye Prius for et år siden. 

Det gode inntrykket ble ytterlige forsterket da turen kom til den spenstig designede crossoveren C-HR, som vi testet i fjor høst. 

Derfor var det betryggende å vite at den nye ladbare versjonen av Prius vil nyte godt av samme teknologi. 
Den forrige Prius Plug-in Hybrid kjørte vi i 2010, før den engang var i salg. 
Så sent som i 2014 testet vi forbruket på den, og ble imponert, da den faktisk maktet å levere bedre enn oppgitt - en sjeldenhet. 

Som sagt: 
Nye Prius er kraftig forbedret i forhold til forrige generasjon og det gjelder også den ladbare. 

Differensieres 

Prius Plug-in Hybrid, eller PHV, har en noe annerledes design som skiller den fra vanlige Prius. 
I profil kan man se at bilen er forlenget - utelukkende på utsiden av akselavstanden, som er uforandret med 270 centimeter. 
Overhenget foran er øket med 2,5 centimeter mens det bak er forlenget med 8,0 centimeter. 

Det mest iøynefallende er frontlyktene, som hver består av fire LED-lamper. 
Hovedlysene er adaptive, med automatisk nedblending. 
Også hekken er annerledes, med et egenartet LED-basert baklyssystem med unik lyssignatur delvis integrert i «vingen» som strekker seg over nedre del av bakvinduet. 
Sistnevnte har for øvrig fått en spesiell «dobbel-boble»-fasong. 

For fire med begrenset bagasje 

I interiøret er det ikke store forskjellen, med unntak av noen flere informasjonselementer via instrumentene (utvidet ladestatus, gjenværende rekkevidde på batteriet...). 
Men Prius PHV har fått en litt større multimedia-skjerm i midtkonsollen - det er en 8-tommers Touch2-skjerm som er plassert der. 
I Nord-Amerika har bilen en større skjerm, plassert på høykant litt à la Tesla, men den passet ikke til de europeiske systemene. 

Bilen er for øvrig en ren fireseter, med to bakseteplasser adskilt av en midtkonsoll. 
Men i forhold til Prius, har Prius PHV et merkbart mindre bagasjerom. 
Det er en god del grunnere grunnet et lastegulv som er hevet med 16 centimeter for å gjøre plass til batteripakken. 
Dermed er volumet redusert fra 500 til 360 liter - mindre enn i en VW Golf. 

Moderat, men gjerrig drivlinje 

Selve drivlinjen er den samme som i den vanlige hybriden, med en 1,8-liters atkinson-bensinmotor kombinert med to elektromotorer hvorav den ene har som hovedfunksjon å generere strøm til batteripakken under kjøring. 

Total systemeffekt er relativt moderate 122 hestekrefter og dreiemomentet er kontinuerlig variabelt som kombinasjon av trekkraft fra elmotor og bensinmotor. 
Girkassen er også kontinuerlig variabel, såkalt CVT. 
Den forekommer oss mer «sivilisert» i den ladbare Priusen enn i den vanlige, noe som henger sammen med bedre støyisolasjon. 
Lydnivået er generelt svært lavt og det gjør sitt til en behagelig kjøreopplevelse. 

Det er mulig å velge mellom fire innstillinger på drivlinjen og tre kjøreprogrammer. 

Drivlinje-innstillinger: 

Kjøreprogrammer: 

Som Prius er Prius PHV en komfortabel bil å kjøre. 
Takket være ny arkitektur henger også kjøreegenskapene med. 
Det er takket være både et mye mer vridningsstivt karosseri enn forrige generasjon, og den nye TNGA-plattformen. 
Økt vekt gjør likevel at bilen understyrer mer og har en anelse av tendens til å krenge ved forsøk på aktiv kjøring. 
Prius er uansett ikke en bil som oppmuntrer til svært aktiv kjøring, om ikke annet så fordi CVT-kassen, tross lavere lydnivå, da vil oppleves unødig masete i bruk. 

0-100 kilometer i timen tar 11,1 sekunder, litt mer enn vanlig Prius, grunnet høyere vekt. 
Toppfart på 162 kilometer i timen, om enn mer enn tilstrekkelig, imponerer ikke særlig det heller. 
Det gjør derimot toppfarten på bare elektrisk drift, som er 135 kilometer i timen - også det godt over hva som er tillatt her i landet. 

Dobbel reserve 

Nykommeren har fått doblet batterikapasitet i forhold til hva tilfellet var før, fra brutto 4,4 til 8,8 kilowattimer, og dette har medført minst en dobling av mulig distanse man kan tilbakelegge med bare eldrift. 

Dobbel kapasitet betyr heldigvis ikke dobbelt så stort; Litiumion-batteripakken er 66 prosent større i volum (145 liter - plassen som stjeles fra bagasjerommet). 
Det veier dessuten bare 50 prosent mer. 
Det vil si 120 kilo. 

El-kjøring fra - 10 grader 

Batteripakken kan lades raskere enn før, med maksimal ladestyrke økt fra 2 til 3,3 kilowatt og skal kunne lades på to timer med en type 2 Mennekes-kontakt, eller på tre og en halv time fra vanlig stikkontakt. 
Ladingen kan tidsprogrammeres og batteriet har et system som kan varme det opp til arbeidstemperatur helt ned til 20 minusgrader. 
Prius PHV er også utstyrt med bensin-innsprøytet varmepumpe til klimaanlegget som vil varme kupéen ned til minus ti grader uten å starte motoren. 
Bilen skal dermed kunne starte i elektrisk modus helt ned i minus ti grader. 

Bør klare fem mil på en lading 

Ifølge de oftest urealistiske tallene til EU, målt etter NEDC-normen, er batterirekkevidden 63 kilometer, men Toyota selv oppgir 50 kilometer. 
Under en uhøytidelig måling foretatt på dag to av prøvekjøringen kom vi akkurat fire mil med fulladet batteri før bilen gikk over i hybridmodus, men det var uten overdrevent økonomisk kjørestil og med innlagte stopp og manøvrering i forbindelse med fotografering. 
Vi antar at fem mil under gode forhold er ganske realistisk . 

I praksis hadde vi da brukt 6,4 kilowattimer av de 7,5 Toyota oppgir som tilgjengelig batterikapasitet fra batteripakken med bruttokapasitet 8,8 kWt. 
En del av tilgjengelig kapasitet holdes til kjøring i hybridmodus, der kapasitet tappes og regenereres avhengig av kjøreforhold og topografi. 
Bilen veksler mellom elektrisk og bensindrevet sømløst uten at føreren merker det, akkurat som vanlige Prius. 

Ifølge Toyota viser studier fra kjøring i det virkelige liv at bilene har en overvekt av elektrisk fremdrift, 50 - 60 prosent, under vanlig kjøring. 
Andelen øker under kjøring i tettbygd strøk. 

Velutstyrt fra 324.000 kroner 

Bilen kommer i utførelsene Active Style, Executive og Solar der sistnevnte kan skilte med solcellene i taket. 
Før frakt og levering starter Active Style-versjonen av Prius Plug-in på 324 000 kroner. 
Da er blant annet følgende standard: 

Executive-nivå kommer på 338 000 og har i tillegg premium-lydanlegg fra JBL, parkeringssensorer med autostopp for kryssende trafikk samt parkeringsassistent. 
Legger du på skinninteriør er prisen 354 000. 

Toyota tror hele 70 prosent av norske kunder vil velge Solar-versjonen – den koster 344 000 kroner og har som navnet indikerer solcellepaneler på taket for opptil fem kilometer ekstra batterirekkevidde på en godværsdag. 
Men da bortfaller head-ip display, muligheten for skinnseter, og den får ikke blindsone- eller krysstrafikkvarsleren. 

Skal - skal ikke? 

Så, har nye Prius PHV noe for seg? 
Som vanlig når det gjelder ladbare hybrider, vil vi svare «det kommer an på». 
Prisen er noe høyere, man renonserer på bagasjeplass og den økte vekten gjør kjøreegenskapene mindre dynamiske. 

Opp mot disse ulempene kan man sette muligheten for å pendle opptil fem mil daglig uten utslipp dersom man passer på å fullade bilen hjemme - opptil ti mil dersom man i tillegg lader på jobb. 
Å kjøre utslippsfritt i byen har utvilsomt en miljøgevinst det er verdt å ta med i beregningen. 

Men elbil-bruksfordelene som kjøring i kollektivfelt eller redusert bomavgift og lignende, har en slik bil fortsatt ikke. 

Redder femmeren 

Men det at Prius dessuten er en fullverdig Toyota-hybrid også når EV-rekkevidden er oppbrukt, gir den etter vår mening en fordel over andre ladbare hybrider og at bilen kan kjøres med bensinforbruk ned mot, og under, 0,4-tallet - også på langtur - er en klar fordel. 
Bensintanken på 43 liter gir dessuten en anstendig total rekkevidde. 

Hvis man derimot ikke lader regelmessig og har et bruksmønster hovedsaklig basert på lengre avstander utenfor byen, ville vi heller gått for en vanlig Prius. 

Basert på sine egenskaper som personbil isolert sett, er Prius PHV verdt en firer på terningen. 
Som ladbar hybrid kan den skilte med fordelene vi har vært gjennom, og med i tillegg et godt utstyrsnivå redder bilen i land terningkast fem som mest effektive ladbare hybrid i sin klasse per i dag. 

Les også: 

Flere bilder: 

Alle foto: Sebastien Mauroy 
