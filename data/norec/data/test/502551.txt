Om homofile pingviner og onanerende hjortebukker
Skal vi snakke med barn om sex, er dyreriket et greit sted å begynne. 

Riktignok opplever Anna Fiske akkurat nå forbløffende internasjonal suksess med bildeboken «Slik lager man en baby». 

Det er likevel lenge til sex blir hverdagskost i barnelitteraturen. 
Tanken kan høres pervers ut. 
Men da må jeg få minne om at fire av fem femteklassinger allerede har plumpet borti porno på nettet. 

Fremstillingen av kåte dyr på frierføtter i Malin Hellebøs bok er humoristisk – og gir også en humoristisk vri på samtalen om hva som er passende tilnærmingsmåter mellom mennesker. 

Mange ser porno før de har forstått hva sex er. 
Vi har altså en barnekultur der noe så kunstig som porno fins, mens noe så naturlig som sex knapt har en plass. 

Det synes jeg vi skal gjøre noe med, og dyreriket er et utmerket sted å begynne. 

For når programleder Malin Hellebø fra programmet «Dyrevenn» på NRK Super introduserer dyrenes forførelseskunster, speiler hun samtidig sider ved det å være menneske. 

Heller ikke i dyreriket handler det bare om å spre genene sine. 
Hellebø forteller om homofile pingviner, om hvordan hjortebukken onanerer, og hun lurer på om dovendyr-hunnen slipper til flere hanner rett og slett fordi sex er godt. 

De 14 utvalgte dyrene egner seg perfekt til å vise et forunderlig mangfold. 

Vi møter alt fra edderkopphunner som kan finne på å spise frieren så snart akten er over, til gibbonaper som synger for hverandre og holder sammen livet ut. 

Eller se på sneglene: 
«I sniglefart kan ei slik jakt ta fleire timar, men når to sniglar endeleg har funne kvarandre, seier den bakarste høfleg ifrå om at han er interessert, ved å gomle på rumpa til han framom», skriver Hellebø. 

Illustratør og bildebokskaper Camilla Kuhn karikerer dyrene med samme humoristiske sans som i sine egne bildebøker. 

Dyrene har nok menneskelige trekk til at vi kan leve oss inn i dem, men beholder så mye av dyret i seg at vi må respektere instinktene deres. 

Her ligger hjorten plystrende i et badekar fylt av sin egen urin. 
Strutsen har danset seg inn i en floke av fjær, ben og hals. 

Iblant virker sjekketrikset. 
Iblant ikke. 
Kuhn velger gjerne øyeblikket like før det er klart om frieren vil lykkes. 

Leserne har sikkert opplevd øyeblikk der de har vært usikre på om de var velkommen eller ikke. 

Selv om deres ærend var et annet enn paring, går det an å gjenkjenne sårbarheten. 
Jeg vet sjelden helt om jeg skal le av eller med disse tapre frierne. 

Kuhn kunne gjerne sluppet til mer av sexakten for å supplere barns forestillinger om sex, men er tro mot bokprosjektet ved å prioritere tilnærmingen. 

Humor er nettopp hva dette høyaktuelle temaet kan trenge: 
Hva er egentlig et respektfullt og suverent sjekketriks? 
