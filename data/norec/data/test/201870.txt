TEST:Biltema Yosemite MTB elsykkel 

Mye elsykkel for lite penger. 

Elsykkel er ikke akkurat billig moro. 
De aller fleste modellene ligger godt over 10.000 kroner, og mange koster både 20 og 30 tusen. 
Ja, det finnes faktisk elsykler til bortimot 150.000 kroner. 

Du passerer med andre ord raskt mopedpriser for noe som egentlig bare er en vanlig tråsykkel med litt hjelp fra en elektromotor. 

Biltema og Clas Ohlson er derimot unntak. 
De to landsdekkende kjedene konkurrerer om å levere elsykler på det laveste prispunktet. 
Biltema har elsykler helt ned i 6.000 kroner. 

Den helt ferske modellen Yosemite MTB koster bare fire kroner mer enn Clas Ohlson-kjedens Off Course. 

Her er det spart på mye 

Likevel er det to helt forskjellige sykler vi snakker om. 
For mens Off Course er en typisk bysykkel, er Yosemite MTB en fullblods terrengsykkel med «strippet» sportslig design, brede dekk og kraftig ramme. 

Umiddelbart ser Biltema-sykkelen ut som den er dyrere enn 8.000 kroner. 
Men når vi sjekker nærmere, ser vi at det er kuttet noen hjørner her. 

Det første vi legger merke til er motoren. 
På de aller fleste el-terrengsykler sitter denne i kranken (pedal-motor). 
Biltema-sykkelen har derimot en hjulmontert motor, som er langt rimeligere. 

Batteriet er på 8,8 Ah (amperetimer, se forklaring), noe som er ytterst beskjedent og gir langt kortere rekkevidde i forhold til andre elsykler. 
Det typiske er 11. 

Skrivebremsene mekaniske og ikke hydrauliske. 
Giret er av klikk-typen du ofte finner på barnesykler (og som er bannlyst i terrengsykkelkretser fordi du lett girer ufrivillig når styret er i kraftig bevegelse) og sykkelen leveres bare i én rammestørrelse (48 cm/19 tommer). 
Hjulene er i den relativt nye 27,5-tommersstørrelsen, som er i ferd med å overta for de tradisjonelle offroad-hjulene på 26 tommer. 

Dette er med andre ord ikke en sykkel som vil imponere proffe markasyklister. 
Men det er åpenbart ikke denne gruppa Biltema tar sikte på. 

Dermed sier det seg selv at sykkelen ikke er ment å konkurrere med modeller til 20-30.000 kroner. 

Svikter i bratt oppoverbakke 

Få byer i Norge ligner på sykkelbyene København, Amsterdam eller Berlin. 
Du må med andre ord regne med oppoverbakker når du skal på jobb eller levere barn i barnehage, og da er en elsykkel ideell. 

I Oslo er det for eksempel hele 371 meter stigning fra Aker Brygge til Grefsenkollen. 
Vi valgte å starte testen av denne sykkelen litt lenger opp, på Risløkka ikke langt fra der Dinside holder til. 
Avstanden er på 6,5 kilometer, og stigningen herfra er på 263 meter. 

Samme distanse brukte vi også med elsyklene vi testet i fjor. 
Testvinneren Emotion Evo Cross tilbakela den samme distansen på 18 minutter. 
Biltema-sykkelen brukte derimot 24 minutter. 

Mens vi knapt var varme i trøya da vi nådde toppen med Evo Cross-sykkelen, var vi ganske svette og andpustne med Biltema-sykkelen. 
Dette på tross av at vi brukte laveste gir og høyeste motorkraft, noe vi ikke behøvde med Evo Cross. 

Dette er altså ikke sykkelen for de mest bedagelig anlagte som vil unngå trening for enhver pris. 

Nå må det sies at Evo Cross-sykkelen koster over 20.000 kroner mer, og at motoren på denne er på 350 watt (den såkalte nominelle effekten er likevel nedjustert til lovlige 250 watt, og motoren skal fortsatt koble ut ved 25 km/t) mot Biltema-sykkelens 250 wattsmotor. 

Men som vi viste i en tidligere artikkel, er ikke antallet watt hele historien. 
Ved å programmere motoren riktig, kan du få motoren til å yte betydelig mer når det gjelder - for eksempel i de bratte kneikene. 
Her har Biltema og leverandøren deres en jobb å gjøre. 

Biltema oppgir ikke motorens dreiemoment, noe som er avgjørende for prestasjon i bakkene. 
Det har heller ikke lykkes oss å få vite hvem som har produsert motoren eller hva slags type det er, men etter utseendet og det medfølgende displayet å dømme kan settet stamme fra kinesiske Bafang. 

Bremse-krampe i nedoverbakke 

På vei nedover igjen merket vi godt hvor anstrengende det er å ligge på bremsen når denne bare er mekanisk. 

Hydrauliske bremser er kanskje ikke mer effektive, men du verden så mye mer behagelige de er å bruke. 
Du får en jevnere og mer kontrollert nedbremsing, og du får heller ikke krampe i hånden når du må bremse konstant over lengre distanser. 

Vekten er for øvrig ikke avskrekkende. 
Biltema angir selv 22 kilo - vi målte 21,4. 
Uansett er dette under gjennomsnittet for elsykler, som gjerne veier 10 kilo mer enn vanlige sykler. 

Treg i lyskrysset 

Vi bega oss deretter ned i sentrum for å utføre det vi har valgt å kalle lyskryss-testen. 
Det er nemlig slik at mange elsykler «hopper» når du skal raskt i gang. 
Dette har å gjøre med motorens innslagspunkt - altså tiden det tar fra du begynner å tråkke til motoren «skjønner» at den skal gi deg hjelp. 

Biltema-sykkelen gjør nærmest det motsatte. 
Både på tunge og lette gir opplever vi at motoren først slår inn når vi nesten var kommet over krysset. 
«Flying start»-effekten som gjør at elsykler skiller seg fra andre sykler når det omsider blir grønt, får du ikke her. 

«Lugger» når du får opp farten 

Alle hjulmonterte elsykkelmotorer «lugger» i større eller mindre grad. 
Det vil si at du får en mild bremseeffekt i knekkpunktet ved 25 kilometer i timen der motoren sier stopp og pedalkraften tar helt over. 

På Biltema-sykkelen er dette særdeles merkbart, spesielt i slake, korte nedoverbakker. 
Motoren holder tilbake, og du får ikke utnyttet farten du allerede har opparbeidet deg fullt ut. 

Motoren kompenserer jo for dette når hastigheten kommer under 25 igjen, men det gir likevel en litt ubehagelig følelse. 

Helt greit gir 

Når det gjelder forholdet mellom gir og motorkraft oppfører Biltema-sykkelen seg betydelig bedre. 
Du må tenke selv, her er det ingen automatikk. 
Men motoreffekten er godt tilpasset tråkkemotstanden på alle de sju trinnene som det litt uvante klikk-giret gir. 

Giret fungerer for øvrig greit, selv om det av og til kan være litt vanskelig å treffe riktig tannhjul. 
Her er det nok bare snakk om justeringer - det er tross alt en helt ny sykkel vi snakker om. 

Ni nivåer for motorkraft er kanskje litt i overkant, og vi skulle nok ønsket oss en større grad av automatikk. 
Men det gir i hvert fall brukeren mange muligheter til å finne den optimale kombinasjonen for terreng, kjøremønster og dagsform. 

Slikt går utvilsomt smidigere på dyrere sykler, der girsystemet, innslagspunktet for motoren og graderingen av motorkraften er finere samstemt. 

Konklusjon 

Som alt annet her i verden får du hva du betaler for. 
Og til 8.000 kroner gir Biltemas terreng-elsykkel god valuta for pengene. 

Skal du bare ha en elsykkel i byen eller i moderat terreng, er Yosemite MTB elsykkel utmerket. 
Men du må altså ikke la deg lure av utseendet. 

Dette er nemlig ikke en treningssykkel. 
Og den passer heller ikke for de som vil ha en praktisk sykkel til transport og jobb-pendling med pene klær og bagasje. 

Her er det verken skjermer, bagasjebrett eller lys, så litt montering og noen utgifter kommer i tillegg dersom du vil unngå ulekre sølestriper langs ryggen, foretrekker sykkelveske framfor ryggsekk og gjerne sykler i mørket. 

Vær også klar over at det finnes langt bedre elsykler der ute som tar deg lettere opp bakkene og som takler samspillet mellom pedal- og motorkraft bedre. 

Men for de som ønsker seg en elsykkel uten å måtte betale en månedslønn, er dette et knallgodt kjøp. 
