Sitter som et skudd
Med tiende generasjon Civic har Honda bygget noe helt nytt fra bunnen av. 
Spørsmålet er: 
Har den noen sjanse mot Golf? 

Vi kunne vise den i fjor sommer allerede, etter å ha omtalt konseptbilen (en coupé), så tidlig som i april 2015, i New York. 
Vi snakker om den tiende generasjonen Civic - en modell blant de virkelige storselgerne i verdenssammenheng, om ikke i Norge. 

Det er førtifem år og over 16 millioner solgte biler siden den første Honda Civic ble lansert og vakte oppsikt som en uvanlig kul småbil. 
Siden har Civic vært navnet på en lang rekke etterfølgende modeller med svært sprikende design og egenskaper. 

Honda har en av de kjappeste fornyelsestaktene i bransjen og en ny Civic dukker opp hvert fjerde til femte år. 
Utgående modell har langt fra vært noen storselger, til tross for muligheten for å velge en svært romslig stasjonsvognutgave. 

Vi kjørte den forrige på lanseringen i november 2011- og fem år og to måneder senere har vi kjørt tiende generasjon. 

Den er ganske annerledes enn den utgående og ganske lik coupé-konseptet fra 2015. 
Bilen er større, men har en lavere, mer sportslig profil. 

Utfordringen i denne klassen består i at bilen i første rekke konkurrerer med den godt etablerte storselgeren VW Golf, som vi nettopp har testet i kraftig oppgradert utførelse og som fortsetter å sette standarden i klassen. 

Honda satser på å fremheve sin egenart og karakter. 

Designen er i det hele tatt ganske radikalt endret, selv om den fortsatt er gjenkjennelig Honda. 
Av de tilstedeværende under lanseringen var det ganske stor uenighet om hvorvidt designgrepene er vellykkede eller ikke. 

Bilen ser utvilsomt sporty ut, med et skarpt og fremoverlent oppsyn. 
Frontuttrykket er relativt aggressivt front og en dynamisk utformet hekk, samt en karakterlinje langs siden som heller forover og gir den et uttrykk av utålmodighet. 

Største Civic så langt 

Med 452 centimeter i lengden og 180 centimeter i bredden er nye Civic på grensen og vel så det til fortsatt å kunne kalles kompakt. 
Men så har den også en tom plass i klassen over å snuse på. 
Den europeiske Accord, som ikke hadde en sjanse mot ledere som Passat og Mondeo, er nemlig ikke lenger i salg. 

Nye Civic er bygget på en helt ny, global produktplattform og bilen vi har prøvekjørt er femdørs- kombien som vil være stjernen på det europeiske markedet, med de nye bensinmotorene – en 3-sylindret 1,0-liter turbo og en firesylindret 1,5-liter, også den turboladet. 
Nye Civic vil også få en videreutviklet versjon av den allerede kjente 1,6-liters dieselmotoren etter hvert. 

Honda viste også frem firedørsutgaven, som har en liftback-profil som en mer strukket kombi, men altså er en sedan. 
En coupé-utgave skal også være på trappene, men det ser ikke ut til at det kommer noen stasjonsvogn denne gangen. 

Men tilbake til vår testbil. 
Den bredere, lengre og lavere Civic-en - den største noensinne - har som nevnt unektelig fått en mer sporty profil. 
Den har relativt korte overheng, med en akselavstand på hele 270 centimeter. 

Designen faller ikke i smak hos alle, men den er mindre spektakulær enn de to forgjengerne – særlig den futuristiske generasjon 8 fra 2006. 
Interiøret er også mindre futuristisk, men desto mer praktisk, finner jeg ut. 

Den generelle kvalitetsfølelsen er en god del bedre enn før med bedre og mer solide materialer, som også har en større grad av polstring. 
For å oppsummere: 
Velbygget. 

Plassforholdene er fortsatt bra for klassen, men plassutnyttelsen har ikke fulgt økningen i størrelse – dette henger sammen med redusert høyde. 
Dette kompenseres for gjennom lavere sitteposisjon og lengre akselavstand, som gir minst like bra plass for baksetepassasjerer som tidligere. 
Sitteputene foran er i korteste laget og generelt kunne setene gitt noe bedre støtte. 

Lavere sitteposisjon og senket tyngdepunkt er oppnådd ved at drivstofftanken er flyttet fra den tidligere uvanlige posisjonen under forsetene til en normal posisjon under baksetene. 
Det har gjort at noe av fleksibiliteten som tidligere kjennetegnet Civic er gått tapt - blant annet den spesielle «Yucca-palme-løsningen» med mulighet for å plassere høye gjenstander mellom seteradene. 

Bagasjerommet fortsatt er av de virkelig store i klassen, med 478 liters volum inkludert en romslig brønn under gulvet, og 1267 liter hvis bakseteryggene (60/40), felles ned. 
Merk at minimumsvolumet synker til 420 liter i Sport- og Sport Plus-utførelsene. 

Sportslige tendenser 

Etter å ha undersøkt bilen ut- og innvendig, er det på tide med første prøvetur. 
Og det blir en opptur. 
Kjøreegenskaper og komfortnivå er nemlig det som virkelig forteller om ny generasjon og her er Civic helt på høyden og vel så det. 
Jeg hadde det morsomt på svingete spanske veier med denne bilen – for en stakket stund - og kunne sette pris på fremskritt gjort når det gjelder retningssikkerhet, begrenset understyring og stabilitet sammen med kvikk og presis svingvillighet hjulpet av en fint progressiv styring. 
OG: 
Nye, dynamiske turbo-bensinmotorer. 

Over til turbo 

Første prøvekjøring foregikk med en 1.0 VTEC turbo med de rimelig lovende spesifikasjonene 129 hester og 180 newtonmeter. 
Vel å merke i automat-utgaven – med sekstrinns manuell kasse er momentet 200. 
Dette henger sammen med den spesielle programmeringen av den trinnløse automaten (CVT). 

På bakgrunn av mildt sagt blandede erfaringer med denne typen girkasse, overrasker CVT-en i Civic meget positivt. 
Den oppleves mer som en 7-trinns dobbelclutch-automat, og den er også programmert for å simulere en slik. 
Den «girer ned» uten egentlig å gjøre det ved at turtallet er programmert til å legge seg trinnvis ned etter hvert som hastigheten øker. 
Syv slike trinn er innprogrammert, og de kan enda mer effektivt velges manuelt via hendler på rattet. 

Transmisjonen betjener dermed bedre enn forventet en motor som også er en positiv opplevelse. 
Det låter typisk 3-sylindret - dypfrekvent, durende og metallisk – og høres litt i meste laget ved fullt pådrag før CVT-kassen reagerer med nedgiring. 
Dette til tross for merkbart forbedret lydisolasjon som gjør at bilen er ganske behagelig stille ved jevn hastighet. 

Hastighetsøkningen kommer på sin side raskt og bilen føles overraskende sprek til å ha en maskin på 988 kubikk under panseret. 

Noe kortpustet 

Samme motor kjøres med manuell girkasse senere på dagen og da føles bilen hakket sprekere selv om CVT-utgaven offisielt slår den med 10,6 mot 10,8 på 0-100-øvelsen. 
I utgangspunktet er manuell versjon best egnet for sportslig kjøring – og det er noe denne bilen så absolutt er egnet til. 
Men: 
Her støter vi på den utfordringen, hittil uhørt hos Honda, at vi slipper opp for turtall på vei gjennom en kjapt forsert sving og må gire fra 2. til 3. før utgangen av svingen for å holde tempoet - åpenbart suboptimalt. 
Men alternativet er å miste fremdrift. 
Etter effekttoppen ved 5.500 omdreininger sier maskinen nemlig stopp urimelig kjapt, og dit kommer den raskt i de lave girene. 
«Krever tilvenning», altså. 

Etter neste runde med 1,5-literen på 182 hester er konklusjonen klar: 
Du skal være svært opptatt av akselerasjonstider på papiret for å betale tilleggsprisen for denne. 

Selvsagt er den raskere, men ærlig talt finner vi det ikke veldig lett å kjenne forskjellen i praksis. 
Og motoren er tyngre, hvilket gir bilen en mer fremtung karakter. 
Det kan likevel forsvares å velge 1.5 om man foretrekker hissigere fremdrift (8,2 fra 0-100). 

Dessuten kan denne motoriseringen kombineres med Sport og Sport Pluss- utstyrsnivå, som blant annet gjør det mulig å velge mellom normal- og sportsinnstilling på demperne og med sistnevnte forbedres kjøredynamikken ytterligere. 
Den får rødfarget digitalinstrumentering og doble midtplasserte enderør. 
Sistnevnte gjør at Sports-versjonene ikke kan kombineres med hengerfeslte. 

1.5 er også tilgjengelig både med CVT og 6-trinns manuell. 

Full pakke 

Honda har etter hvert fått en fullstendig sikkerhetspakke som selvsagt kommer med Civic – Honda Sensing. 
Den inkluderer slikt man forventer i 2017 som autobrems, filholder-assistent, trafikkskiltgjenkjenning, blindsonevarsler, varsel for kryssende trafikk ved rygging og multi-nivå ryggekamera. 
Enda bedre: 
Hondas såkalt «intelligente» adaptive cruisekontroll – altså ikke bare fartsholder som holder avstand til bilen foran, men som også vil reagere tidlig dersom biler i nabofeltet gjør seg klar til å komme over i ditt kjørefelt. 
Og, om du ber den om det – vil den holde fartsgrensen for deg, basert på skiltgjenkjenningen. 

Civic er ellers bra utstyrt fra standardnivå og har også det man forventer i dag på området multimedia og oppkobling, blant annet med integrering av smarttelefon via Android Auto eller Apple CarPlay. 

Det er med andre ord slett ikke verst og nye Civic gir ganske så mye bil for pengene. 
Fra 268.000 kroner får du énliteren med manuell girkasse i graden Comfort med navigasjon, mens den fullspekket i graden Executive med automat, navigasjon og skinninteriør, koster 350.000 kroner. 
1,5-literen får du fra 328.000 til 380.000 kroner, med litt annerledes utstyrsgrader: Sport, Sport Pluss og Prestige. 

Bilen er på veien i Norge fra mars 2017. 

Les også: 

Tekniske data - motor 1.0 

Tekniske data - motor 1.5 

*) avhengig av utstyrsnivå 

Reiseomkostningene til denne reportasjen er dekket av importøren. 
Les mer her 
