Anmeldelse:Glemmer ikke hvor de kommer fra 

Hekla Stålstrenga mikser folkemusikk, viser og pop, men uten å viske ut tradisjonen. 

ALBUM: 
Ventetida er over. 
«Ventetid», studioalbum nummer fire fra Hekla Stålstrenga, er endelig kommet på vinyl. 
En passende anledning til å hente fram ei plate som har vært tilgjengelig en stund – men som strengt tatt er for god til å overse. 

Forener 

Hekla Stålstrenga, som har eksistert siden 2005, er enda en av disse norske gruppene som forener folkemusikk med viser og pop. 
De er nærmere visa enn folkemusikken - men uten at de visker bort tradisjonen. 

Med fire nesten reine instrumentaler (bortsett fra litt «moderne» nynning) sørger felespiller Ragnhild Furebotten for at de ikke glemmer hvor de kommer fra musikalsk. 
Særlig «Stille vals» utmerker seg. 
Vokalist Anne Nymo 
Trulsen har dessuten den lille «folkemusikkvrien» i stemmen. 

Folque 

Hekla Stålstrenga gjør på mange måter som Folque gorde på 70-tallet, og som også band som Valkyrien Allstars, Majorstuen og Staut - og Gåte i en mer rocka variant - har videreført. 

Stålkontroll 

Bandet med base i Tromsø tar utgangspunkt i den nordnorske folkemusikkarven, og de har stålkontroll. 

Du har helt sikkert hørt «Har du fyr» og «Båtbygger Jo» fra tidligere album. 
Her er det låter som «Vinter», signert Ola Bremnes og gitarist Tore Bruvoll, «Kom te meg» (Malvin Skulbru/Bruvoll) og Robert Burns' «Min elsk» (til nynorsk ved Hartvig Kiran og med musikk av Furebotten) som ellers står fram. 

Blant tekstforfatterne ellers er Tove Ditlefsen, Jon Fosse, Rawdna Carita Eira og Inger Hagerup. 

Furebotten har dessuten satt melodi til Halvdan Sivertsens tekst «Barn som spør», som går rett inn i den aktuelle politiske debatten: 
«Koffer selge Norge våpen / Verden har vel våpen nok fra før». 
