Sufjan Stevens mangler bakkekontakt på sin kosmiske samarbeidsskive
Mislykket ode til solsystemet. 

ALBUM: 
Verdensrommet er stedet, skal man tro Sun Ra. 

Den astrale jazzen som han mer eller mindre oppfant, er blant musikksjangrene som best forstår kosmos: 
Selv om stjernene befinner seg i himmelen, er de like legemlige som alt på vår planet. 

Kropp og sinn er to sider av samme ting. 

«Planetarium» – et samarbeid mellom Sufjan Stevens, Bryce Dessner (The National), trommis James McAlister og komponist Nico Muhly – overser denne universelle sannheten. 
Albumet mangler bakkekontakt. 

Når Sufjan Stevens & co. ikke tar hodeløse valg (det stinker av den vektløse synthpopen i «Jupiter» og «Saturn»), er det vanskelig å bry seg særlig om det man hører – selv om det er delikat ambient, elektronika og kammerpop. 

Oden til Pluto, som står i arv til Stanley Kubricks romballett, har mer for seg. 

Ikke før avsluttende «Mercury» lander kvartetten på jorda. 
Det er et spesielt atmosfærisk nummer i beste Sufjan Stevens-ånd, som viser oss hva «Planetarium» kunne vært. 
