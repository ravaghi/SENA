Gamle sanger og nye vitser i skjønn forening
En bergensk melankoliker og en nordnorsk romantiker med mange dusin vitser med på laget. 

Det er trygt og det er solid. 
Men på ingen måte kjedelig når duoen Halvdan Sivertsen og Jan Eggum setter hverandre i stevne på Ole Bull Scene i disse dager. 

De to gitarkameratene har absolutt jobbet sammen før. 
Både som duo og halvparten av Gitarkameratene. 
(De ekte, må vite – ikke den kjedelige Idol-etterlikningen som kommer til Bergen seinere i år). 

At de trives i hverandres selskap er det ingen tvil om. 

Godt voksne er de blitt med årene, men på ingen måte plagsomt preget av alderen. 
69 år gamle Sivertsen begynner riktignok – i motsetning til den to år yngre Eggum – å bli tynn i håret. 

Men verken stemmer eller fingerferdigheter på gitarene er det noe å utsette på. 
De begynner kvelden med to gamle svisker. 
Sivertsen starter showet med den snart 30 år gamle «Venner». 
Salen synger spontant med før Eggum overtar med «En natt forbi». 

Regjeringens ferske oljeminister får så ørene flagrer under presentasjonen av «Høre tel på jorda». 
Vi snakker tross alt om to musikere som begge må betegnes som produkter av den såkalte 68-generasjonen, og fremdeles vet å stå for sine meninger. 

Inger Lise Rypdals mer enn 50 år gamle hit «Romeo og Julie» – for anledningen omdøpt til «Romeo og Julius» – har også gitt showet navn, og serveres i en ellers svært så respektfull utgave. 
Før Sivertsen overtar med «Anna Karoline (den siste jekta)» fra det siste albumet som kom ut for to år siden. 

Så går det slag i slag utover i forestillingen. 
Noen av låtene fremføres som duetter. 
Andre hver for seg der de akkompagnerer hverandre på gitar. 
Og med nesten hundre års produksjon til sammen, har de to kameratene rikelig med materiale å velge blant. 
Til tider slås da også tre-fire sanger sammen i små potpurrier. 

Riktig fornøyelig er det. 
Ikke minst med de utallige vitsene og blødmene som serveres som perler på en snor. 
Giske får selvfølgelig sitt. 
Men mest av alt er det små morsomheter mellom to kompiser som har kjent hverandre i en årrekke. 

Hypokonderen Eggum og nasjonalromantikeren Sivertsen. 
Selv om anmelderen kan se tilbake på et lite dusin konserter med de to, var det knapt en eneste gjentakelse fra tidligere år. 

Og med en avslutning med «Kjærlighetsvisa», «Kor e alle helter hen», «Mor jeg vil tilbake» og «Sommerfuggel i vinterland» får publikum på alle måter det de er kommet for. 

Kanskje ingen kveld for historiebøkene, men mer enn nok å glede seg over. 
