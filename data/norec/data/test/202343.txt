Nextbit Robin
Telefonen som bruker nettet som lagringsplass. 

Nextbit er en splitter ny aktør i mobilmarkedet. 
Selskapet ble startet av folk med bakgrunn fra Google, Android og HTC og lanserte sitt første produkt, Robin, på folkefinansieringstjenesten Kickstarter. 

Der fikk skaperne samlet inn over 11 millioner kroner fra Kickstarter-brukerne, og dermed ble prosjektet realisert. 

Denne måneden startet Nextbit utsendelsen til Kickstarter-brukere som støttet prosjektet. 
Vi fikk også tilsendt et testeksemplar som vi har hatt de siste par ukene. 

Lagrer i nettskyen 

For å ta det som først og fremst skiller Robin fra øvrige Android-telefoner, er at du i tillegg til 32GB lagringsplass på telefonen får 100GB lagringsplass i nettskyen på kjøpet. 
Når telefonen er koblet til strøm og WiFi (kan endres), tar den sikkerhetskopi av innhold på telefonen slik at det også finnes en kopi i nettskyen. 

Og når telefonen begynner å gå tom for plass, sørger smarte algoritmer for å slette ting på telefonen din som du ikke har brukt på en stund (og som er lagret i nettskyen), slik at ledig plass frigjøres. 
Skjønt; helt borte blir det ikke – slettes en app vil den fortsatt være synlig på telefonen, men da med gråtone. 

Hvis du trenger å bruke appen igjen, trykker du på ikonet som vanlig. 
Da hentes appen fra nettet (inkludert app-data), og så er det bare å bruke den som før. 

Slik fungerer det 

På vårt anmeldereksemplar hadde Nextbit allerede fylt telefonen til randen med innhold, slik at vi umiddelbart kunne teste hvordan dette fungerer i praksis. 

Det går vi igjennom i videoen under: 

Nettskyløsningen tar kopier av bilder og apper. 
På telefonen bevares en lavoppløst versjon av bildene dersom de flyttes til nettskyen, men her blir ikke bildene grået ut. 
Du kan se på dem på vanlig vis, men om du vil forstørre bildet, hentes fullversjonen ned fra nettet. 
Det samme gjelder om du vil dele det i sosiale medier, sende det på e-post eller lignende. 

Ikke en 100 prosent sikkerhetskopi 

Vi syns imidlertid ikke at Nextbits skylagringsløsning er helt uten svakheter. 
Det viktigste momentet her er enkelt og greit følgende: 

Det er ikke en sikkerhetskopi. 

Vi hadde forventet at det blir tatt sikkerhetskopi av nye ting på telefonen når vi plugger i laderen og er koblet til WiFi. 
Det skjer noen ganger. 
Noen ganger ikke. 
Det er ikke mulig å utforske hva som er lagret i nettskyen, men vi ser at det er avvik mellom brukt plass på telefonen og brukt plass på nettskykontoen. 

Løsningen er derfor ikke sammenlignbar med for eksempel Apples iCloud-løsning. 
Mister du telefonen, er det ikke slik at du kan kjøpe en ny Robin og gjenopprette den til siste synkronisering. 
Tjenesten er altså laget kun for dette ene konseptet – at telefonen selv kan slette unna ting som allikevel ligger i nettskyen dersom du går tom for plass. 

Og i en verden der Google, Flickr og andre tilbyr praktisk talt ubegrenset lagringsplass til bilder og video i nettskyen, spørs det nok om ikke Nexbit er litt seint ute med sitt konsept. 

Robin tar heller ikke sikkerhetskopi av video. 
Det er filer som typisk er store, og som derfor vil spise av nettlagringsplassen, men samtidig – det er også filer som hadde vært veldig enkle å slette fra telefonen når man går tom for plass. 
Heller én video enn 50 bilder eller fem apper, spør du oss. 

Siden Nextbits skyløsning ikke er en sikkerhetskopi, klarer vi ikke å se noen fordeler kontra å ha en telefon med støtte for minnekort. 
De får du i størrelser opp til 200GB, og når Android nettopp nå, i versjon 6.0, har fått skikkelig støtte for minnekort, ser vi bare fordeler med minnekortet kontra skyløsningen. 

Sistnevnte kan fort spise mye mobildata om du til stadighet har behov for å hente ned apper og mediefiler du ikke har brukt på en stund. 

Hjemskjerm uten app-skuff 

En annen ting vi ikke synes går helt hånd i hanske med nettskykonseptet, er at Nextbit har valgt å lage hjemskjermen uten app-skuff. 
Dermed blir alle ikoner liggende på hjemskjermen, og dersom poenget er at det her bare er fritt frem å laste ned fordi det du bruker minst blir fjernet/grået ut, kan det fort bli ekstra uoversiktlig. 

Skjønt, flere produsenter velger nå denne løsningen slik Apple har gjort med iOS fra begynnelsen av, og det ryktes om at dette kan bli standard i fremtidige Android-versjoner. 

En annen ting er at hjemskjermen ikke støtter widgets (moduler). 
Du kan bare ha app-ikoner på hjemskjermen, men ved å gjøre en klypebevegelse kan du hente frem et eget «lag» med widgets. 
Det har vi sett hos andre produsenter tidligere også, men gjør at konseptet med widgets mister litt av sin eleganse ved at du selv må oppsøke informasjonen de gir. 

Men hjemskjermen kan du selvsagt bytte ut med en annen, og det er gledelig å se at de grå ikonene (og tilhørende funksjonalitet) også blir med om du bytter til Nova Launcher eller en av de andre. 

Utover dette har ikke Nextbit tuklet så mye med Android, og telefonen kjører altså siste utgave – Marshmallow, som fortsatt er mangelvare på en rekke toppmodeller fra i fjor. 
Android-entusiaster vil også sette pris på at telefonen kommer med en ulåst bootloader, slik at det er fritt frem å installere Cyanogenmod eller andre Android-varianter og fortsatt ha garantien i behold. 

Laget i plast 

Turkis telefon 

Hva synes du om designet på Nextbit Robin? 
(Avsluttet) 

Robin er, som du ser på bildene, en telefon med et ganske utradisjonelt utseende. 
I tillegg til den turkise utgaven (vår testmodell), finnes telefonen også i en mørkere blåfarge. 
Meningene er selvsagt delte om dette utseendet, men at det er annerledes kan vi i hvert fall objektiv konstatere. 

Vi kan også konstatere at den lyse, matte plasten på baksiden dessverre blir overraskende fort møkkete bare av å ligge i bukselomma. 
Og den var nyvasket i går! 

Skjermen måler 5,2 tommer over diagonalen og har full HD-oppløsning. 
Den fremstår med andre ord meget skarp, og har også god innsynsvinkel. 

USB Type C forventes å bli en ganske universell standard i årene som kommer, og det er derfor gledelig å se at Nextbit har valgt å gå for USB-C løsningen. 
Med i pakken får du en type A til type C-kabel. 
En strømforsyning kan kjøpes separat. 

Telefonen har høyttalere både over og under skjermen. 
De holder ikke helt HTC-standard, men byr på helt kurant lyd til en mobiltelefon å være, med lite skurring, men også begrenset med volum. 
Vi er også godt fornøyde med samtalekvaliteten på Robin. 

God fingeravtrykksleser 

Som på Sonys Z5-telefoner har Nextbit valgt å legge fingeravtrykksleseren direkte på strømknappen på siden av skjermen, men vi opplever faktisk Nextbits variant som hakket bedre. 
Den identifiserer fingeren svært raskt og virker mindre kresen, selv om vi også her synes selve knappen er noe hard å trykke ned. 

Denne plasseringen er selvsagt smart for de som holder telefonen i høyre hånd, men om du ikke er blant dem, blir det ikke fullt så elegant. 
Siden telefonen kjører Android v6.0 er fingeravtrykksfunksjonaliteten integrert i hele operativsystemet slik at det også kan brukes til å bekrefte kjøp og lignende. 

Slik er ytelsen 

På innsiden sitter det altså en Snapdragon 808 med 3GB RAM; i praksis ganske lik innmat som blant annet LG G4 og Nexus 5X. 
Telefonen scorer derfor godt i ytelsestester og oppleves også som kjapp og fin i daglig bruk. 

Faktisk fikk vi, ganske overraskende, en ny toppnotering i PCMark-testen, som har fokus på mer dagligdagse oppgaver som skrolling av nettsider, spoling i video, bilderedigering og den slags. 
På 3D-ytelse ligger den dog et stykke bak de beste. 

Hva med kameraet? 

Dessverre for Nextbit er ikke kameraet mye å skryte av i 2016; ei heller for en modell i det midtre prissjiktet, som denne telefonen i utgangspunktet er (mer om pris under). 

Spesielt er telefonen særdeles treg på utløseren, og kameraappen er ikke spesielt finpolert. 

Kameraappen lar deg velge mellom auto (standard), manuell og video. 
I manuell modus får du litt flere muligheter til å påvirke bildet som tas, blant annet ved å korrigere eksponering, hvitbalanse og følsomhet (ISO). 
Denne modusen ser imidlertid ut til å være tilpasset landskapsbilder, der grensesnittet ikke roteres om du holder telefonen på høykant. 
Vi klarer heller ikke å finne noen muligheter for å sette fokuspunkt og eksponering separat. 

Vi har blitt bortskjemt med gode telefoner i det siste, og spesielt på autofokus/utløser merker vi at Robin ligger langt bak de beste. 
I HDR-modus snakker vi brått om et par sekunder, men akkurat her får vi beskjed fra Nextbit om at dette er en feil de jobber med å rette. 
På vanlige bilder går det imidlertid også ofte et halvt sekund fra vi trykker til bildet faktisk tas. 
Skuddtakten om du holder knappen inne er rundt 4 bilder i sekundet. 

Oppløsningen er for øvrig 13Mp på hovedkameraet, med blenderåpning på f/2,2. 
Dermed slipper kameraet inn rundt 40 prosent mindre lys enn markedsledende Samsung Galaxy S7 med sine f/1,7. 
Uten at det er modeller å sammenligne rent prismessig, selvsagt. 

Bildekvaliteten er ikke spesielt imponerende. 
Svært ofte får vi utbrente himler, som her: 

Fargene gjengis ikke alltid helt korrekt. 
Husveggen her er typisk «bonderødt», men ser nesten rosa-aktig ut: 

Og det er også mye støy i bildene som tas med høy følsomhet når det er mørkt: 

Konklusjon 

Nextbit Robin er et friskt pust utseendemessig, og ideen om en backupløsning på kjøpet er god, men siden det ikke er noen fullverdig sikkerhetskopi på nett, klarer vi ikke å se noen fordeler her utover det man ville ha klart å oppnå med minnekortstøtte. 
Det spørs også om behovet er like stort lenger, der både Google, Flickr og andre tilbyr særdeles mye lagringsplass til bilder og video i nettskyen. 

Ytelsesmessig gjør Nextbit det godt – med relativt lik maskinvare som LG G4 og Nexus 5X er Robin slett ingen treging, men dét er kameraet, som bruker uforholdsmessig lang tid på å fokusere og ta bildet fra tidspunktet man trykker. 
Bildene som kommer ut blir vi heller ikke spesielt imponerte av. 

Selvsagt er det kompromisser som må gjøres på telefoner som er billigere enn de dyreste, men skal du bestille telefonen til Norge blir det ikke en så billig affære. 

Med frakt ender prislappen nemlig på 434 dollar (399+35). 
Inkludert moms og fortollingsgebyr havner man da på rundt 5.000 kroner. 
Da begynner vi å snakke om en pris på høyde med øvrige toppmodeller. 

Robin kan for øvrig bestilles fra nexbit.com. 
