Småmorsomt i den skumle wilsonmaskinen
Robert Wilsons oppsetning The Sandman trekkes vi gjennom handlingsgangen i E.T.A. Hoffmanns skrekknovelle Der Sandman fra 1816. 

Det skjer i et formspråk som er særegent for Wilson. 
Forestillingen er bygget opp av tablåer der skuespillerne opptrer mekanisk. 
De kommer med lyder som om de har tics, de gjentar til tider de samme setningene igjen og igjen, som om det er hakk i platen. 

Det samme gjelder kroppsbevegelsene. 
Kostymene gjør karakterene om til sjablonger, og scenerommet utnyttes gjennom at det er sterke kontraster mellom lys og mørke, mens fargebruken er klar. 

Dette er Wilsons kunstneriske signatur. 
Jeg er sikker på at de som kjenner Wilson bedre enn meg, vil kunne peke på nyanser mellom denne og andre oppsetninger. 

Det er noe med denne typen kunstnerskap, der kunstneren gjennom et langt liv utvikler et særegent formspråk i møtet med stadig nye tekster. 

Har man som publikum først fått foten, blir det som å glede seg til å få sett yndlingsbandet nok en gang, fordi man elsker en bestemt «sound», selv om sangene er nye. 

Jeg ramlet inn på en Wilson-forestilling i mine ungdoms år, fordi jeg ville «se noe på Berliner Ensemble». 

Jeg kan ikke skryte av at jeg den gang var særlig målrettet eller strukturert, ei heller godt forberedt. 

Stykket het «Der Ozeanflug». 
Jeg skjønte ikke hva det var, men følelsen av å ha sett noe veldig viktig satt igjen. 

Når jeg nå ser Wilson arbeide med denne novellen, som er et tidlig bidrag til skrekksjangeren, undrer jeg meg på om filmskaperen Murnau, som laget filmen Nosferatu i 1922, ville ha endt opp med noe liknende om han hadde fått sjansen i 2019. 

Det er noe med de overdrevne gestene og ansiktsuttrykk som minner meg om tysk ekspresjonistisk stumfilm. 

Med sitt mekaniske formspråk peker Wilson i alle fall litt nese av novellens tematikk. 

Novellen kan leses som en slags advarsel mot vitenskapen og dens mekaniske natursyn. 
I romantikkens øyne forkludret jo nettopp vitenskapen menneskets sjel og dets kontakt med naturen. 

Det gjør at jeg opplever at Wilson motarbeider forestillingens tekstgrunnlag. 

For denne novellen inneholder jo en advarsel mot vitenskapen og mekanikken, ved at den understreker at menneskesinnet slett ikke går som en klokke, men faktisk er komplekst og organisk. 

Det novellen gjør, er å undersøke menneskets manglende evne til å skille mellom drøm og virkelighet, galskap og fornuft. 
Det er derfor den ble brukt av Sigmund Freud for å forklare hvordan underbevisstheten opererer. 

Så er det også det som gjør forestillingen interessant for min del. 
Hos Wilson møter vi også denne advarselen, men samtidig blir resultatet av at 1800-tallets følerier kjøres gjennom wilsonmaskinen ganske komisk. 

I møtet med en slik oppsetning kan man lett bli rammet av ærefrykt, og redsel for å ikke ha gjort hjemmeleksen. 

Da er det en trøst at Wilson i en samtale med teaterkritiker Jan H. Landro før forestillingen tullet med at det var så vanskelig å få tyskere til å improvisere. 

Ber man dem om å bare gå opp på scenen for å gjøre noe, vil de alltid lese boken om dette «noe» først, sa han. 
Og så gjerne arrangere et seminar sånn at alle får snakket om det. 

Slik ironiserte han over alle dem som alltid skal være godt forberedt, og som ikke våger å gå inn i noe ukjent bare for å se hva som skjer. 

Akkurat den holdningen er rimelig befriende. 
For man trenger faktisk ikke vite alt om en forestilling for å ha glede av den. 

Det eneste man trenger å ha med seg inn i teatersalen er en viss bevissthet om hvilke forventninger man har med i sekken. 

Deretter trenger man evnen til å legge dem fra seg for en stund, så man kan møte teatersalens øyeblikk med et åpent sinn. 

Jeg sitter ikke igjen med den samme følelsen denne gangen av å ha sett noe veldig viktig. 
Men at jeg har sett en god forestilling, er det ingen tvil om. 
