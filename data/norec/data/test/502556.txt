Ikke sterkt nok fra Chilli Øst
Det har åpnet en ny toetasjes tapasrestaurant i Skostredet. 
Men på Chilli Øst leverer baren sterkere enn kjøkkenet. 

– Espresso chili martini er en av dem jeg har laget mest, forteller servitøren om drinken laget på chiliinfusert konjakk, kalhua, espresso og sukker. 

Baren lager egen chilisirup til drinkene og lar ulike chilifrukter trekke i konjakk. 
Mens jeg venter på spisefølget guider en hyggelig og profesjonell servitør meg gjennom et sterkt barkart på ti sider. 
Forbi over seksti drinker og gjennom fjorten forskjellige konjakk-varianter, til en fyldig Rioja som hun anbefaler til tapasrettene. 

Johan Sæbøe er restaurantsjef på Chilli Øst. 
Han har vært baransvarlig på Solstrand og stiller med erfaring fra Femte i Andre bar. 
Som konjakk-ambassadør er det tydelig at han har satt sitt preg på barkartet. 

Chilli Øst er søsterrestauranten til hamburger- og rockebarkjeden Inside. 
Logoen til restauranten er formet som en chili og menyen er dekorert med den knallrøde frukten. 
Dagens rett er en kyllingsuppe som naturligvis er krydret med chili. 
Konseptet bygger opp forventningene om et måltid som vil få svetten til å renne og tårekanalene til å flyte over, i en blanding av glede og smerte. 

– 
Er det noe dere vil ha ekstra spicy? spør servitøren. 
Det kommer et enstemmig «Ja. Alt» fra oss begge. 

– 
Da ber jeg kjøkkenet om å dra litt på, sier servitøren og ler. 

Spisekartet på Chilli Øst består for det meste av klassiske tapastravere som bacondadler, asparges surret med serranoskinke, og kjøttboller i tomatsalsa. 
Du kan velge mellom kjøkkensjefens tapasanbefaling med fem eller åtte retter, eller plukke fra et knippe småretter og fire internasjonale hovedretter, som steinbit, spareribs, grilltallerken og entrecôte. 

Kjøkkenet ligger i kjelleretasjen. 
Det er også her de fleste sitteplassene er. 
Om kvelden er dette hovedrestauranten, mens delen oppe på gateplan forbeholdes bargjester. 
På dagtid kan man også spise i bardelen. 
Kokken kommer joggende opp trappen med et brett med osteboller med chili aioli og rødvinsmarinerte svinekjaker. 

Svinekjøttet har en mørhet langt bedre enn forventet av en rett til bare 79 kroner. 
Men sausen mangler fylde slik langtidstilberedte kjøttretter gjerne har. 
Ostebollene er sprø og gode, men har lite smak. 
Det synes på fargen at de inneholder chili, men det kjennes ikke på tungen. 
Heller ikke chili-aiolien bidrar med temperatur. 
Hvitløksmarinerte kyllingspyd har saftig kjøtt, men nok en gang er det lite smak. 

Under fanen «Noe lokalt og noe økologisk» finner vi to av sjømatrettene. 
Scampi a la Matti er en søt tempura scampi med tykk sesamdeig. 
Bitene serveres i en kurv laget av parmesan, med søt chilisaus ved siden av. 
En frisk salat med balansert vinaigrett er det beste ved retten. 
Calamares, friterte blekksprutringer med criss cross-poteter og aioli kunne raskt ha blitt mer spennende med flere sauser og for eksempel sitron. 

Jeg skulle ønske kjøkkenet hadde våget å tenke enda mer i retning av lokal identitet, og funnet mer kreative sjømatretter. 
Det ville hevet menyen som per nå bare har én fiskerett: 
Hovedretten av steinbit. 
Denne serveres underkokt to ganger, og servitøren slår den til slutt av regningen. 

Gjennom desserten Iskrem a la Chilli viser kjøkkenet en kreativ side. 
En chiliinfusert appelsiniskrem er toppet med dekorative sukkertråder og sitronmelisse. 
Isen har en tørr konsistens som en semifreddo, men passer godt med bringebærsausen. 

Prisene på Chilli Øst er lave. 
En av rettene som gir deg spesielt mye for pengene er den store porsjonen grillet chevre med honning og valnøtter. 
Den engelske musserende vinen, Gusbourne Blanc de Blancs, er også et godt kjøp. 

En hjemmetrukket habanero-konjakk har godgjort seg en liten uke før den siles av. 
Den setter fyr på munnen, og gir den brennende følelsen av chili vi har lengtet etter hele kvelden. 
Slik virker baren mer i tråd med konseptet enn kjøkkenet. 

Er du glad i sterk mat og planlegger å ta turen innom, anbefaler jeg å gjøre som min indiske far pleier. 
Ta en chili på innerlommen. 
Da kan du selv justere styrkegraden. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
