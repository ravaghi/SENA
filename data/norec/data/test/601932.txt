Perfekt for nordisk pop-fans
Duoen Elsa & Emilie fra Haugesund har allerede rukket å bli spellemannsnominerte, med debutalbumet «Endless Optimism». 
Nå er de ute med oppfølgeralbumet – designet for å forføre det unge, norske publikumet. 

Her oser det nemlig av iskald og elektronisk nordisk pop hvor de føyer seg inn i rekken med blant annet Highasakite, Aurora og Emilie Nicolas. 
Det er heller ikke så rart da de bruker samme produsent som både Highasakite og Emilie Nicolas, nemlig Kristoffer Bonsaksen. 

Venninnene glir lett inn i rollen som isdronninger med flere nydelige vokallinjer. 
Blant låtene hvor de virkelig klarer å treffe en nerve er den rolige og dynamiske «Ocean» som avsluttes med nydelige vokalharmonier. 

Andre ganger blir låtene ensformige og glir over i hverandre uten at man helt klarer å finne noe spesielt ved dem. 
Et herlig avbrekk fra det over-synthifiserte lydbildet er derfor tittellåten. 
Melankolien ligger fortsatt tykt, men her er det mer ærlig og det nakne uttrykket gjør dette til platas beste låt. 

Flere av låtene til «Kill Your Darlings» kommer til å bli plukket ut av sjangerfansen som nye favoritter, men begynner vi ikke å bli litt lei av dette lydbildet snart? 
