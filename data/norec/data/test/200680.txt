Gammel maskinvare til full pris
Du kan få tilsvarende langt billigere. 

Mens vi venter på HTC neste toppmodell, HTC U Ultra, har selskapet nylig lansert HTC 10 Evo her til lands, som da har mye til felles med fjorårets toppmodell, HTC 10. 
Denne telefonen heter for øvrig Bolt i Amerika. 

Men der man kanskje skulle tro at «Evo» betød at dette var en forbedret utgave av HTC 10, ser det ikke helt slik ut på papiret. 

Her er noen forskjeller mellom de to telefonene: 

Den har riktignok noe større skjerm, men som du ser av tabellen er maskinvaren svakere i Evo-utgaven, som bruker Qualcomms toppmodell fra 2015, Snapdragon 810; altså den samme prosessoren som i HTC One M9. 

Det var en prosessor som fikk mye kritikk på grunn av varmeutvikling, og vi har også opplevd at HTC 10 Evo har blitt i overkant varm flere ganger i løpet av testperioden, særlig innledningsvis når vi installerte mange apper, men riktignok ikke så mye at den har slått seg av. 
4K-filming er for øvrig begrenset til seks minutter av gangen. 

Evo har en gigabyte mindre internminne, og ikke like lyssterk optikk som HTC 10. 
I likhet med iPhone 7-modellene mangler den også 3,5mm-utgangen, så her følger det med USB-C-baserte ørepropper (mer om dem senere). 

Dog er den vannbestandig; en egenskap som manglet på HTC 10. 

«Støtsikker» 

HTC 10 Evo føles svært robust i hånda. 
Konstruksjonen er i aluminium hele veien rundt, og ifølge markedsføringen skal dette være en telefon som tåler en trøkk. 

Skjermen er nemlig dekket av Gorilla Glass 5, som er mer støtsikker enn tidligere, og som også var å finne i Samsungs nå tilbaketrukne Note 7-telefon. 
Ifølge Corning, selskapet bak Gorilla Glass, skal skjermen overleve 80 prosent av fall fra 1,6 meters høyde, som kan være redningen om man er uheldig. 

Men noen spesiell sertifisering med tanke på støt, som robuste Cat-telefoner og den slags har, har HTC 10 Evo ikke. 
Mot støv og vann bærer telefonen en IP57-sertifisering, som betyr at den vil tåle det meste av værutfordringer, men ikke lang tid under vann. 

Ellers har Evo noenlunde samme formfaktor som HTC 10, med skråkuttede kanter på baksiden, som gir en god avrunding mot hånda. 
Allikevel er ikke grepet det mest komfortable, der sideflatene er helt rette. 

LCD-skjermen er 5,5 tommer stor og har oppløsning på 2560x1440 piksler. 
Med andre ord er den, i likhet med de fleste andre telefoner i denne prisklassen, svært skarp. 

Via innstillingene kan du dessuten justere fargetemperaturen om du foretrekker et varmere (mer rød/gult) eller kaldere (mer blått) bilde, men i våre øyne er den godt kalibrert rett ut av boksen. 
Vi savner dog litt på lysstyrken – det var spesielt merkbart når vi tok bilder utendørs, der søkerbildet var i overkant svakt belyst. 

Som seg hør og bør i 2017 har HTC 10 Evo en fingeravtrykksleser på fremsiden, og den fungerer greit, selv om den ikke er like kjapp som Apple- og Huaweis varianter. 

I likhet med de fleste telefoner med en fysisk hjem-knapp, har også denne telefonen berøringsfelter på hver side med tilbake- og programbytteknapper. 

3,5mm-pluggen er borte 

HTC er kjent for å ha sterkt fokus på lyd i sine telefoner, og denne gangen har de «tatt en Apple» og fjernet 3,5mm-utgangen, men i motsetning til iPhone er den kablede erstatningen en standardisert plugg (USB-C) og ikke en proprietær en (Lightning). 

Det gjør med andre ord at du enten er nødt til bruke USB-C-baserte hodetelefoner, eller trådløse Bluetooth-hodetelefoner. 

Foreløpig er utvalget av USB-C-lydutstyr noe begrenset, for å si det forsiktig, og en ulempe er også at du ikke får hørt mens du lader om du kobler til med kabel. 

Det følger heller ikke med noen overgang til 3,5mm i esken – det må i så fall kjøpes som tilleggsutstyr. 

Med i pakken får du et par USB-C-baserte ørepropper, som kommer med to par ekstra gummitupper i ulike størrelser. 

Telefonen har en funksjon der disse øreproppene sender ut et lydsignal i øregangene og fanger opp ekkoet, for så å tilpasse lyden. 

I mine ører resulterte det i en mer tydelig bass og skarpere diskant (i overkant skarp), men de låter jevnt over ganske bra sammenlignet med andre medfølgende ørepropper. 

Verdt å merke seg er at USB-C-lyd fortsatt er i startgropa. 
Da vi prøvde å plugge øreproppene i en Huawei Mate 9 pro (med USB-C og 3,5mm-port) kom det ikke noe lyd ut av dem. 

HTC Sense med mange tilpasningsmuligheter 

Der produsentenes Android-skall tidligere gjorde store forandringer på hvordan Android fremstod, har trenden de siste årene vært å tone ned dette noe. 

Det gjelder også for HTC, der mye av Android-opplevelsen i stor grad samsvarer med den rene opplevelsen fra Google. 
Blant annet er varslingsfeltet og innstillingsmenyen så og si prikk lik den du finner i Googles Android-utgave. 
Telefonen kjører for øvrig Android 7.0 (Nougat) og har derfor støtte for de siste Android-funksjonene, som delt skjerm og lignende. 

Men ikke alt er likt. 
Med Sense-utgaven i HTC 10 kom det HTC har valgt å kalle «freestyle», som lar deg tilpasse hjemskjermen på en ganske unik måte. 
I stedet for det tradisjonelle oppsettet med app-ikoner, kan du heller plassere etiketter helt vilkårlig på hjemskjermen for en langt mer skreddersydd opplevelse. 

Dessuten følger det med en en tema-app som lar deg laste ned og bruke en drøss med temaer, som både endrer bakgrunnsbilde, ikonene, skrifttypen, lyder og lignende. 
Dette har lenge vært vanlig blant de kinesiske produsentene, men er nå å finne hos stadig flere. 

Blinkfeed har lenge vært med i Sense-grensesnittet og er en ekstra hjemskjerm som henter innhold fra tjenester som Facebook, Twitter, Yelp og YouTube og viser deg en strøm av utvalgt innhold fra alle disse tjenestene. 
Selv må vi innrømme at vi ikke helt ser nytten av den. 

Av unike funksjoner finner vi ikke så veldig mange her, men en ting som kan nevnes er snarveier på en låst skjerm. 
Trekker du fingeren to ganger nedover mens skjermen er slukket, startes kameraet, og det går ganske kjapt. 

Du kan prikke to ganger for å tenne skjermen (mulig på de fleste telefoner med LCD-panel), samt sveipe til sidene eller oppover for å komme direkte til en side; for eksempel til høyre om du vil rett inn i Blinkfeed. 
Det fordrer imidlertid at du ikke har lås på telefonen, noe vi sterkt fraråder, og nytten er uansett relativt begrenset. 

Ytelse som en eldre toppmodell 

På innsiden sitter altså en Snapdragon 810-prosessor, som var vanlig blant flere toppmodeller i 2015. 
Det er et prosessorvalg vi stusser noe over på en telefon som lanseres i disse dager. 

Spesielt siden telefonen tross alt koster rundt 6.000 kroner i butikkene. 
Det er i våre øyne en pris som er for høy i forhold til maskinvaren på innsiden, der tilsvarende spesifiserte telefoner kan fås for langt mindre penger. 

Ikke at det er veldig merkbart til dagligdagse oppgaver – her går det meste kjapt og greit for seg bortsett fra når telefonen oppdaterer apper; da har den en tendens til å henge litt. 
På tyngre spill og andre prosessortunge oppgaver vil det merkes at telefonen ikke er like rask som de beste. 

Batteriet på 3.200 mAh er greit nok til størrelsen, og vi opplever at batteritiden er omtrent som forventet i disse dager, der de fleste vil klare å komme seg igjennom dagen uten å lade. 

Slik er kameraet 

Vi fikk dessverre aldri testet HTC 10 da den kom for et snaut år siden, men kameraet i Evo-utgaven er ikke det samme som hos «forgjengeren». 

Denne gangen får vi 16 megapiksler (vs 12), f/2,0 i lysstyrke (vs f/1,8) og en mindre sensor enn HTC 10; omtrent 1/3" (vs 1/2,3"). 
Bare hovedkameraet har optisk bildestabilisering, noe HTC 10 hadde på begge kameraene, og HTC 10 hadde mer avansert autofokus på hovedkameraet. 

I dagslys synes vi at Evo-kameraet gjør det ganske godt, med gode eksponeringer, relativt mettede farger og med god kontrast, selv om hvitbalansen noen ganger bommer bittelitt. 

Den lille sensoren har det som forventet vanskelig når det blir mørkere, der støyreduksjonen fjerner en del detaljer fra bildene. 

HTC har noe forbedringspotensiale hva gjelder kameraappen. 
Det er litt tungvint å bytte kameramodus, og man må trykke seg igjennom valgene på hver innstilling i stedet for å velge fra en liste. 
Dessuten tar det relativt lang tid fra bildet tas til det er lagret på telefonen. 

En liten irritasjon er dessuten at punktet du trykker på, dersom du velger å fokusere på noe i bildet, blir grønt uansett om kameraet klarte å fokusere eller ikke. 

Enkelte ganger har vi opplevd å starte kameraet der autofokusen ikke virker, slik at man får bilder som dette: 

Det fikses med å slå av skjermen og låse opp igjen, men er uansett litt irriterende. 

Når det er sagt, er det også positive ting med kameraappen. 
En av dem er at panoramafunksjonen viser et elektronisk vater slik at man i større grad klarer å holde telefonen rett mens man panorerer. 
Også frontkameraet har en egen panorama-selfie-modus, som gjør at man kan få et bredt utsnitt, som dette: 

For de som vil studere nærmere, har vi lagt et knippe testbilder i dette Google Foto-albumet. 

Konklusjon 

HTC 10 Evo er en nedgradert utgave av fjorårets toppmodell, HTC 10, med svakere maskinvare og uten 3,5mm-lydkontakt; uten at vi helt kan se hva vi har fått i retur utover en vannbestandig IP57-sertifisering. 

Det kunne selvsagt ha vært greit nok om den var billigere enn HTC 10, men når prisen er 500 kroner mer i flere butikker, klarer vi ikke å hoste opp så mange argumenter for hvorfor du burde kjøpe denne, annet enn at den er bedre tettet mot vann og har en skjerm som skal tåle mer. 

For i denne prisklassen finnes det flere telefoner vi mener er bedre, eller alternativt – du får like gode telefoner til lavere pris. 

LES OGSÅ: 

HTC 10 Evo 
