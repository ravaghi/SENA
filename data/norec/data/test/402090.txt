Ny låt kommer:Bruce-sjokket 

Legenden Bruce Springsteen (69) slipper sin beste låt på over ti år. 

For en fortryllende tittel på et comeback. 
Drøye fem år er gått siden Bruce Springsteen sist ga ut ny musikk, og bare én gang tidligere har ventetiden for fansen vært lenger. 

Spørsmålet var hva man egentlig ventet på? 
Hva kunne man forvente fra en artist som har skuffet på sine tre siste album, Working on a Dream (2009), Wrecking Ball (2012) og High Hopes (2014)? 

Svaret er den flotteste låten legenden har gitt ut på ti år. 
Solskinnet slippes inn, den snart 70 år gamle mannens skuldre er definitivt senket, tekst og musikk flyter mykt fremover i et lekkert samspill. 

Man vet jo at Bruce har dette i seg. 
Det har bare ikke virket sånn på plate på en stund. 
Til nå. 

Fire minutter amerikansk musikalsk tradisjon 

«Hello, Sunshine» begynner med en marsjerende tromme og en dempet akustisk gitar før Bruce nærmest crooner seg inn med linjene «had enough of heartbreak and pain, I had a little sweetspot for the rain, for the rain and skies of gray, hello sunshine, won’t you stay». 

Det lysner for ham og for oss. 

Derfra tar Bruce og produsent Ron Aniello bootsene på og vandrer som to outlaws inn i fire minutter med amerikansk musikalsk tradisjon. 
Singer-songwriter, rock og litt country. 
Det er bass, steelgitar og strykere, som midtveis får dominere litt vel mye. 
Men det er også en knallsterk vokalprestasjon og et underliggende piano som får sin fortjent fremtredende plass mot låtens slutt. 

Skal skinne solo 

Etter flere konsertår med sitt E Street Band, utgivelsen av en svært god og åpen selvbiografi pluss 236 kvelder med showet «Springsteen on Broadway», er 2019 året der solomusikeren Bruce skal skinne på egen hånd igjen. 

Det comebacket kunne knapt fått en bedre start enn denne nesten sjokkerende fine låten. 
