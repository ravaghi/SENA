Stuck i systemet
De modige og ærlige utøverne i Nav betaler legger hjertet på blokken. 
De får lønn for strevet, og forestillingen oppleves som relevant. 

Nav betaler er både rørende og morsom, men forestillingen utspilles vel mye i caps lock og mister derfor noen variasjoner underveis. 

Bergen borgerscene sin intensjon er både spennende og i tiden. 
De oppgir selv at de ønsker å skape scenekunst som tar utgangspunkt i de virkelige historiene - og at de vil utvide publikums begrep om hva teater er. 

De ønsker å gi personlige historier en kunstnerisk ramme som setter fortellingene i et nytt perspektiv. 
Slik kan de fortelle en større historie om det å være menneske. 

I henhold til beskrivelsen så lykkes de virkelig. 

Denne gang har regissør Vibeke Flesland Havre samlet et knippe folk som har erfaringer med å være i Nav-systemet. 
Enten som arbeidsledige, på arbeidstrening eller som uføre. 
Men likevel så ressurssterke. 

Scenebildet forestiller en skog via projisering på et lerret, og det er et bål midt på scenen. 
Det er altså tid for å snakke ut rundt leirbålet. 

De bruker sine ekte navn og ekte historier, men settingen er et slags cowboytema med campingvogn og pistoler. 

Det er en gøy idé å løfte de norske hverdagsfortellingene i et helt annet fiksjonsunivers. 

Store deler av forestillingen snakker de rett ut mot publikum og de veksler på å avsløre stadig mer om sine liv. 

De har ulike fortellinger, fra Guro Hadland som med egne ord er en «høyt utdannet og høyt ubrukelig» akademiker, til Vegard Sandnes Larsen som har levd store deler av livet sitt utenfor samfunnet, uten adresse og kontonummer. 

Mellom disse finnes det flere historier om depresjon, sykdom og tilfeldigheter som har gjort at de helt eller delvis har falt utenfor samfunnet og blitt stuck i et Nav-system. 

Felles for de alle er at de forteller om behov for å bli sett og behovet for å være til nytte. 
Selv om man i teorien liksom vet at det er mange arbeidsledige i dette landet, og at det er mange grunner til det, er likevel forestillingen et slag i trynet og en påminnelse om menneskene bak tallene. 

Og at det finnes like mange mennesker som årsaker til at folk faller utenfor. 
Latskap er ikke en av dem. 

Mange forteller på scenen hvordan de opplever å bli kasteballer i Nav-systemet. 
Likevel har de forståelse for dem som jobber der, og mener at byråkratiseringen også har gått over hodet på Nav-ansatte som heller ikke forstår systemet. 

Noen ganger er ordene som tas i bruk vel store. 
Forestillingen er på sitt beste når den løfter frem det store i det lille livet uten å måtte ty til klisjeer. 
Det er heldigvis ikke for ofte. 

Dette er jo altså ikke skuespillere vi ser i aksjon, men likevel er det nok utstråling på scenen til at man tidvis skulle tro det. 

Johanne Magnus viser et klart skuespillertalent, men også alle de andre legger frem sin livshistorie med nyanser og sjarm. 

Selv om alle har en sterk tilstedeværelse, så skjemmes tidvis forestillingen likevel av små feil og replikker som glemmes. 
Det er også en variasjon i volum på stemmene som bør justeres, og når aktørene snakker over lydkulisser er musikken altfor høy. 

Dette er likevel små ting i det store og hele, og det er sikkert luket vekk allerede til neste forestilling. 
