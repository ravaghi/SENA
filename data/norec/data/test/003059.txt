Hvite gutter som pusher 25
Honningbarnas blodkorte nye album er både et oppgjør med og et kamprop for en døsig og privilegert generasjon. 

Norsk musikkliv er ikke akkurat belemret med horder av artister som snakker politisk fra levra. 
Som regel går det sivilisert for seg i bransja; man skal jo tross alt omgås i uoverskuelig framtid. 

Desto saftigere high fives til de som våger seg utpå. 
Du har selvsagt Karpe Diems sanntidsskildringer fra en mer eller mindre reell mellomposisjon. 
Men de bjeffende sørlendingene i Honningbarna er politiske på en langt mer konfronterende og polariserende måte. 
"Hvilken side er du på/ er du med oss?", som de synger på sin nye plate (eller hva man skal kalle sju låter som klokker inn under femten minutter). 

Det kan høres ut som et pussig poeng i en plateanmeldelse, men musikken er det minst interessante ved Goldenboy. 
Den låter som du sannsynligvis forventer fra Honningbarna om du kjenner dem: rett-fram-rock med både skandi- og punk-prefiks, og med ett og annet fett riff strødd utover (hør spesielt direkte ilske "Sinna unge menn"). 
Sangene er spilt inn live; som produsent merkes Kjartan Kristiansen (DumDum Boys) i liten grad. 
På godt og vondt. 

Klart det hjelper at tekstene både er morsomme og nådeløse, med det kritiske blikket vendt i alle retninger – inkludert innover ("så knel neger/ knel kvinne/ goldenboy"). 
Morsomme og poengterte formuleringer forekommer hyppig, en personlig favoritt er "jævlane får monopol/ på revolusjon og aggresjon" fra "Lillesøster". 
Eller "jeg plukker frykten min fra øverste hylle" ("Drep meg"). 

Den overhengende tematikken – i det minste etter det innledende tittelsporet å dømme – er hvite middelklassegutters svært gunstige posisjon i den menneskelige næringskjeden. 
Det er vanskelig å skulle bestride det (selv om enkelte utrolig nok prøver), og en del av temaene står i fare for å behandles med en predikants tone overfor menigheten (lykke til med å finne de som brenner for politi med gønnere, gutter). 

Da er det befriende å høre de åpnere og mer ideologiske "Sinna unge menn" og "Livet og døden". 
I en verden som stadig humper nærmere avgrunnen har uansett ingen vondt av å la seg refse av Honningbarna i et snaut kvarter. 
