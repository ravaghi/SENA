Filmanmeldelse:«Stalker» byr på morbid moro 

Isabelle Huppert har satt seg foran pianoet igjen. 
Da vet du hva som venter. 

Neil Jordan pleide å være en raffinert filmskaper, selv når han vasset ut i de dypeste sjangerfarvann, som med Interview with the Vampire eller TV-serien The Borgias. 

De siste årene har han slitt med en alvorlig skade etter en trafikkulykke, og dette er hans comeback på kino. 
Han kommer fra det med æren i behold, men for de av oss som har fulgt den irske filmkunstneren med stor interesse, er filmen likevel en mild skuffelse. 

Heldigvis har han noe i bakhånden som gjør at den aldri reduseres til en likegyldig sjangerøvelse, og hun heter Isabelle Huppert. 
Den «norske» tittelen Stalker avslører litt for lettvint hva vi har i vente. 
Den viser at for distributøren er dette en ordinær sjangerfilm. 
Jeg synes originaltittelen Greta er mer talende for filmens morbide slasherunivers og noe av det Jordan her forsøker å få til. 

«Useriøs» stalker 

Hovedpersonen Frances (Chloë Moretz) har vi møtt mange ganger før i slike filmer. 
Som nyinnflyttet bygdejente betrakter hun metropolen New York med store øyne. 

Da hun finner en designerveske på T-banen, tenker hun ikke at det kan være en bombe. 
Nei, hun bestemmer seg for å levere den tilbake til eieren, Greta, som bor i et lite koselig hus midt i storbyen. 

Med én gang vi ser Greta (Huppert) i døråpningen, så vet vi hvem som kommer til å ha det gøy: den franske skuespilleren og de av oss som elsker henne. 
Huppert signaliserer her tidlig at hun ikke tar rollen som stalker for seriøst, men har likevel bestemt seg for å nyte den i fulle drag. 

Omtrent like dårlig forkledd som Ulven i Rødhette og ulven manipulerer hun den blåøyde Frances til å akseptere henne som en ny morsskikkelse, og moroa kan begynne. 

Hupperts makabre dans 

Den første ubehagelige overraskelsen for Frances er at Greta har en skuff med et dusin helt like designervesker. 
Og det er en rar bankelyd fra bak pianoet … 
Men før Frances får summet seg, har Huppert satt seg foran pianoet – og de som husker henne i Michael Hanekes Pianolærerinnen (2001), kan glede seg/grue seg til en ny variant av den filmens sadistiske lek. 

Chloë Moretz spiller sin rolle som om det er seriøst drama, mens Huppert holder seg på overflaten, med glimt i øyet – om det er mulig i en slasherfilm. 

I en scene ser vi henne praktisk talt danse over gulvet etter å ha lurt Frances og hennes hjelper i en felle, og Jordan er sjangertro i måten han planter små varsler for oss. 
Men når Huppert ikke står foran kamera, mister filmen brodd og vitalitet, og Jordan kan derfor ikke kvitte seg helt med henne. 

Den uavklarte slutten betyr likevel ikke at vi kan forvente noen oppfølger. 
For dette er en av Jordans mest likegyldige filmer, og den kan bare reddes ved å ta seg selv lite alvorlig. 
