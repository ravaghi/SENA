TEST:Piper NV overvåkingskamera 

Det beste vi har testet hittil. 

Mange betaler hundrelapper i måneden til et vaktselskap for at de skal overvåke huset deres. 
Men Verisure, Sector-Alarm og alle de andre kan komme til å slite framover. 

For stadig flere frittstående overvåkingssystemer som du kan installere og drifte selv kommer på markedet. 
Typisk koster slike løsninger mellom 2.000 og 3.000 kroner. 
Og da snakker vi om en engangsavgift, uten et månedlig abonnement i tillegg. 

Smarte kameraer til et par tusenlapper 

Det er snakk om små overvåkningskameraer som er koblet til nett, og som reagerer på bevegelser, lyder, fuktighet og temperaturendringer. 
Noen kan også kjenne igjen folk i huset ditt og holde styr på hund og katt også. 

Felles for alle er at de gir deg levende videobilder via en app, slik at du kan følge med. 
Og når du ikke følger med, varsler de om unormal aktivitet og tar opptak i samme slengen. 

Bildekvaliteten er så god at videoen trolig kan brukes som bevismateriale dersom det handler om et innbrudd. 

Hard konkurranse 

Vi har tidligere testet to slike løsninger: Netatmo Welcome og Canary All-In-One Security. 

Begge ga mersmak, selv om de hadde sine opplagte svakheter. 
Det var derfor med stor spenning vi kastet oss over Piper NV, som har fått glimrende omtaler verden over og som regnes av mange som et flaggskip-produkt innen denne sjangeren. 

Piper NV koster 2.949 kroner (pris fra Sikkerheten-selv.no), og er dermed en god del dyrere enn de to nevnte konkurrentene til henholdsvis 1.799 (Netatmo) og 2.149 (Canary). 

Det ser umiddelbart ikke ut som noe stjernetilbud. 
For mens både Netatmo og Canary kjenner igjen ansiktene til familiemedlemmer og dermed lar dem passere uten at alarmen går, har ikke Piper NV denne funksjonen. 

Du må med andre ord stille inn alt manuelt, og selv passe på om huset er forlatt eller ikke. 

Fungerer med en mengde annet utstyr 

Selv synes vi dette bare er en fordel. 
Ankepunktene vi hadde mot Netatmo og Canary var jo nettopp at ansiktsgjenkjenningen slett ikke var så smart som den gir seg ut for å være, og rett og slett var til mer trøbbel enn nytte. 

Derimot har Piper støtte for en hel haug med tilleggsprodukter fra andre produsenter gjennom kommunikasjonsprotokollen IFTTT. 

Det betyr i praksis at du kan bruke Piper sammen med fjernstyrte strømbrytere, bevegelsesdetektorer, klimastyring, automatiske dørlåser og en rekke andre smarthjemprodukter som selges i Norge. 

IFTTT sørger på sin side at utstyret samarbeider med et stort antall apper for iOS og Android. 
Både Facebook, Spotify, Pinterest og Twitter bruker dette systemet. 
En fullstendig oversikt over alle IFTT-appene finner du på IFTT.com. 

I tillegg kan du buke Piper sammen med Life360, en app som lar deg holde styr på hvor familiemedlemmer befinner seg og hva de holder på med. 

Du kjøper altså ikke bare et overvåkingskamera, men en hussentral som kan kobles til nær sagt hva som helst. 
Her er det med andre ord nesten ubegrensede muligheter for smarthjems-nerder. 

Logisk og enkel å bruke 

Men det er altså grunnproduktet vi tester her. 
Og det fungerer absolutt etter hensikten. 
Installasjonen er svært enkel. 
Du kobler bare telefonen og kameraet til hjemmenettverket ditt, og så går resten av seg selv. 

Appen er svært enkel å finne ut av. 
Du har tre grunninnstillinger: 
Alarm mens du er ute, alarm mens du er hjemme og alarm av. 

Så kan du velge på hvilken måte du vil bli varslet. 
Du kan bli oppringt av et robotstemme fra Vancouver i Canada, du kan få en tekstmelding eller en e-post dersom kameraet oppdager bevegelse i rommet, temperaturen blir unormalt høy eller det oppstår en høy lyd. 

Du kan også aktivere eller deaktivere selve alarmen. 
Kameraet sender ut et øredøvende hyl på 105 desibel. 
Dette gjør det nesten uutholdelig å være i huset, så eventuelle innbruddstyver bør få fart på seg. 

Men hva om tyven drar ut kontakten? 

Et av ankepunktene mot Canary-kameraet er at det er enkelt for innbruddstyven å kutte strømmen. 
Det finnes ingen batteri-backup og heller ikke noe varslingssystem for sabotasje. 

Dette har Piper NV løst elegant ved å legge inn en "skjult" batteripakke under stativet kameraet står på. 
Joda, om tyven kjenner produktet (eller leser denne anmeldelsen), vil det være en grei sak å åpne batterikammeret og tømme det. 
Men da har du først fått beskjed når ledningen til strømadapteren fjernes. 
Og prosessen tar litt tid, så kameraet vil trolig klare å ta et par bilder av tyven først. 

Kameraet gir for øvrig en forhåndsvarsling før den store, stygge alarmen går, slik at du får en sjans til å skru av med appen dersom du skulle ha «armert» huset ved en feil. 

Slik gikk det da vi prøvde hjemme: 

Lett å plassere 

Størrelsen liker vi også. 
Kameraet er betydelig mindre og lettere enn Canary, men kanskje ikke så pent å se på som Netatmo. 
Likevel gjør den brede sokkelen kameraet lett å plassere hvor som helst i huset. 

Kvaliteten på videoen er - som med de andre kameraet - forbløffende god i forhold til det vi så på slike overvåkningskameraer bare for noen få år siden. 
Du får en ekstrem vidvinkel, slik at hele rommet fanges inn. 
Samtidig er ikke fortegningen så kraftig at ansikter forvrenges. 

Konklusjon 

Det eneste som virkelig trekker ned her, er at appen er noe treg til å oppfatte kommandoer. 
Ofte gir den beskjed om at kameraet ikke er koblet på, selv om både kamera og app bevislig har kontakt med nettet. 

Og det er underlig, siden sanntidsvideo fungerer prikkfritt uten nevneverdig forsinkelse. 

Icontrol Piper NV 

Men alt i alt er dette det beste smart-overvåkingskameraet for hjemmet vi har testet så langt. 
Vi liker spesielt muligheten til å koble det sammen med annet utstyr, enkeltheten i oppsett og app, samt størrelse og utforming. 
