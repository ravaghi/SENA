En gang Kaizer, alltid Kaizer
Det samme vil nok gjelde for Janove Ottesens solokarriere som det gjorde for gamlebandet Kaizers Orchestra: 
Dette er noe du enten liker veldig, veldig godt eller ikke i det hele tatt. 

Janove har tatt med seg kaizernes sans for konseptuelle overbygg. 
«Artisten & Marlene» er en samling sanger spunnet rundt den russiske danseren Rudolf Nurejev og hans livslange kjærlighetsforhold til en danserinne fra Paris. 
Det er i hvert fall hva presseskrivet sier. 
Tekstene i seg selv virker åpne for tolkning. 

Også rent musikalsk kunne flertallet av disse sangene ha vært noe for Kaizers. 
Men Janove og det nye bandet hans har nærmet seg dem med større lekenhet. 
Åpningssporet «Marlene» kan således by på småfrekk marimba og «I natt blir du fri» på noen veldig a-ha-aktige synther spilt av selveste Magne Furuholmen. 
Spredt ut over albumet finnes dessuten et antall ganske kule hip hop-beats av Poppa Lars fra Tungtvann. 
På kjøpet får vi to–tre oppskriftsmessige rock’n’roll-låter og et par forsøk på jærsk rapping. 

Skeptikere kommer til å forbli skeptiske. 
Til gjengjeld har fansen herved fått en solid dose ny musikk å forkorte ventetiden med inntil den uunngåelige Kaizers-gjenforeningen på Viking stadion. 
