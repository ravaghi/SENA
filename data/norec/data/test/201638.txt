Rett og slett en rimelig iPad
…men den kan ikke akkurat kalles en oppgradering. 

Da iPad kom i begynnelsen av 2010, tok Apples nettbrett verden med storm. 
Allerede på høsten viste statistikk fra Finn.no at rundt 50.000 nordmenn hadde skaffet seg en, til tross for at den på det tidspunktet fortsatt ikke var lansert i Norge. 

Siden den gang har Apple vært voldsomt dominerende i nettbrettmarkedet, selv om konkurrentene er mange. 
For – ser vi på leserstatistikken på Dinside den siste måneden, står iPad for hele 86 prosent av nettbrett-besøkene. 
Det er nærmest total dominans. 

Apple har lykkes stort i å lage en enhet som er lett å betjene, som har rikelig med innhold både for liten og stor, og som trakteres like greit av en toåring som en 80-åring. 

Ny 2017-utgave 

Lanseringen av en ny iPad i 2017 skjedde helt uten en egen seremoni. 
Apple la den bare ut i nettbutikken sin, og det er kanskje ikke så rart. 
Nettbrett er på ingen måte like «hot» som det var for noen år siden, og det er egentlig ingenting spesielt med den nye iPaden sammenlignet med forgjengerne i iPad Air-serien. 

Annet enn en ting: 
Den har blitt billigere. 

32 GB-utgaven starter nå på 3.690 kroner, som er rundt 800 kroner lavere enn det iPad Air 2 kostet i det nye iPad ble lansert. 

Air-serien er faktisk borte fra Apples sortiment, som betyr at de nå tilbyr tre iPad-varianter: iPad Mini (7,9"), iPad (9,7" og dagens testprodukt) og iPad Pro (9,7" og 12,1") for de mer avanserte. 
Skjønt er iPad Air 2 fortsatt å få tak i i en rekke nettbutikker. 

Side om side 

Under har vi satt opp en håndfull spesifikasjoner der vi har sammenlignet nye iPad med iPad Air 2 og iPad Pro 9,7". 
Alle er 9,7-tommers nettbrett, og vi har kun tatt med spesifikasjonene der det faktisk er forskjeller: 

Prisene er de laveste vi fant på Prisjakt per 20. mars. 
Som du ser er nye iPad litt tykkere enn de andre (like tykk som første generasjon iPad Air), men har en mer moderne prosessor enn iPad Air 2, om dog svakere enn iPad Pro. 

Ytelesmessig ligger nye iPad med andre ord på linje med iPhone 6s-telefonene (og iPhone SE), som bekreftes av målingene vi har gjort. 

Skjermen er prikk lik den første generasjonen iPad Air og mangler derfor antirefleksbelegget fra iPad Air 2 og TrueTone-teknologien på iPad Pro, som tilpasser lys og farger etter omgivelsene. 

Pro-utgaven har dessuten bedre kamera (samme som i iPhone 6s) og fire høyttalere med mer og bedre lyd. 
Om du bryr deg om kameraet i et nettbrett, skal du få et eksempelbilde vi tok med nye iPad her – helt ålreit bildekvalitet til et nettbrett å være, og med støtte for HDR-fotografering: 

iPad Pro er for øvrig den eneste varianten som kan bruke Apple Pencil (en stylus fra Apple), og som også har feste til tastatur. 

I praksis er altså nye iPad en førstegenerasjon iPad Air, med «ny» prosessor og fingeravtrykksleser. 

Ehh…det er en iPad. 

Så – hva skal man si om en iPad som … bare er en iPad? 

Jo, vi gjør det ganske enkelt: 

Har du en iPad Air 2, er det liten vits å oppgradere. 
Den nye utgaven har litt bedre ytelse, men er tykkere og litt tyngre. 
Dessuten mangler den antirefleksbelegget som gir mindre gjenskinn. 

Har du en iPad Air (1), er det heller ikke sikkert at du trenger å løpe til butikken, med mindre du synes den har blitt litt treg eller ønsker deg opplåsning med fingeravtrykk. 
Du mister dog den lille bryteren på siden for å låse skjermretningen eller slå av og på lyden. 

Har du en eldre iPad-modell, kan nye iPad være midt i blinken, og det er nok nettopp disse kundene Apple frir til denne gangen. 
I vår husstand har vi blant annet en 3. generasjon iPad (den første med Retina-skjerm) og i takt med iOS-oppdateringene har den blitt tregere med årene. 
Årets modell er vesentlig raskere å betjene, og tynnere og lettere å holde. 

Og har du ikke iPad, men har lyst på en, er nye iPad din for 3.690 kroner, med mulighet for 128 GB minne for en tusenlapp ekstra, 4G-støtte for 1.500 kroner ekstra, eller begge deler for 2.500 kroner ekstra. 

2017-utgaven av iPad er kanskje det kjedeligste produktet Apple har lansert noen gang. 
Men vel verdt penga, synes vi. 

Apple iPad 9.7" 32GB 
