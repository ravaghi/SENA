Vær så snill, ikke drep Sigrids vibe!
Ålesund-stjerneskuddets nye singel er en fengende, men samtidig farlig flørt med det uoriginale pophit-formatet. 

SINGEL: 
La oss være ærlige. 
Vinteren suger, verden har blitt gal, og for de fleste av oss betyr januar stort sett en økonomisk reality check etter desembers juleberusende overforbruk. 

Med andre ord trenger vi en liten oppmuntring alle sammen. 

Heldigvis har Sigrid ryggen vår...som vanlig. 
Humørsprederen fra Ålesund går nemlig ikke rundt med planer om å sippe seg gjennom hverdagen, så hvorfor skulle vel du? 

«That isn't gonna fix it anyway», som hun synger på sin splitter nye singel «Don’t Feel Like Crying». 

Det er da også liten tvil om at låta byr på den optimistiske gnisten man trenger, enten du har en person du må komme over, vil glemme kuldegradene som biter nådeløst utenfor vinduet, eller kanskje bare ønsker å sette ny januarpers på tredemølla. 

(Personlig er den allerede lagt til på sommerkroppen 2019-spillelista). 

Men samtidig som den sprudlende godbiten er Sigrid på sitt mest oppløftende, er den også henne på sitt minst originale. 
Sukkersøtt, enkelt og moro, men langt fra like spennende som resten av hennes langt på vei unike popkatalog. 

Svensk stjerneprodusent 

Hovedårsaken til dette finner vi bak kulissene, hvor sangerens trofaste våpendrager Martin Sjølie har blitt midlertidig byttet ut med Oscar Holter – den svenske låtskriveren og produsenten som kan skryte av en imponerende CV med store popstjerner av typen Taylor Swift, Pink, Carly Rae Jepsen, Charlie XCX og Hailee Steinfeld. 

Resultatet er ikke overraskende både hit-vennlig og fengende, men mangler samtidig mye av særpreget som gjør 22-åringen til den gøyale og enestående sjarmbomben vi har fulgt med uvanlig stor iver siden verdenshiten «Don’t Kill My Vibe». 

Derfor er det med smått uro at jeg avslutningsvis bønnfaller alle involverte om å ikke gjør nettopp det. 
Den vibben er nemlig altfor verdifull til å tukle med, selv i jaget etter høye listeplasseringer nå som det etter hvert nærmer seg debutalbum-slipp. 
