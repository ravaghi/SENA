Skammer du deg for å måtte hvile?
«Du må lese denne fantastiske boka om hvile!» sa en ung småbarnsmor til meg nylig. 

Kvinnen uttrykte den frustrasjonen som for tiden blomstrer i sosiale media om at unge mødre «tvinges» tilbake i jobb så snart den nyfødte er et halvt år. 

Boka «Hvile» går inn som del av vår tids «snakkiser» om bærekraft og å dra ned tempoet. 

Den kan åpenbart leses som et svar på unge mødres ønske om mer ro; mange av dem tar ulønnet permisjon som løsning på skvisen samfunnet har plassert dem i. 

«Det er lett for at kvinner bruker ressursene sine til å tilpasse seg alle krav som blir stilt om effektivitet, aktivitetsnivå, roller og utseende, og har lite igjen til seg selv», skriver forfatter Siw Aduvill. 

Flink-pike-syndromet ser hun som del av det samme, når kvinner sliter seg ut på å tilfredsstille det de tror er omgivelsenes forventninger. 

Resultatet er utslitthet, utbrenthet, søvnmangel, kroppslige vondter og i enkelte tilfeller angst. 

Å måtte mobilisere sin overlevelsesrespons mye av tiden og være kontinuerlig på vakt fører til slitasje og bidrar også til at folk blir utmattet, skriver hun. 

Men så er det så vanskelig å slappe av, blant annet fordi «vi har skapt en forakt for hvile», sier hun. 
Vi skammer oss rett og slett for å trenge hvile, blant annet fordi «det er en kulturell forestilling vi har om at man først må slite seg ut om man skal fortjene hvile». 

Årsaken til skammen og forakten ligger i en kombinasjon av protestantisk arbeidsmoral og den industrielle revolusjonen, som har tvunget oss til å sove bare en gang i døgnet. 

Og «det krever mot til å hvile når verken vi selv eller kulturen vår later til å ha noe særlig toleranse for at det er nødvendig», slår forfatteren fast. 

Hun forteller om selvmedisinering for å øke yteevnen, og for å døyve belastningen av stress, og om teknikker og virksomheter som kan gi økt ro i kropp og sinn. 
Alt dette er flott. 

Det som imidlertid ødelegger litt for bokas allmenngyldige og viktige budskap, er at hun blander sammen fremsnakkingen av hvile med sine øvrige politiske synspunkt. 
Det burde hun latt være. 
