Linksys WRT1900ACS
Når god ytelse er langt viktigere enn et diskré utseende. 

Hvis du har en trådløs ruter som er noen år gammel, kan det være mange gode grunner til å vurdere å kjøpe en ny. 
En av årsakene er at ytelsen generelt er bedre enn på gamle rutere, men nye rutere er også bedre til å håndtere mange tilkoblede enheter i nettverket. 

I en normal familie på fem er det ikke uvanlig med 15-20 PC-er, mobiler, nettbrett og dingser som alle er tilkoblet nettet samtidig, og da kan en gammel ruter fort bli en flaskehals. 

Raskere og vifteløs 

WRT1900ACS etterfølger modellen WRT1900AC, som kom i 2014. 
Av de viktigste nyhetene i den nye utgaven er kraftigere prosessor, doblet internminne og støtte for OpenVPN - som gjør det mulig å logge på nettverket ditt trygt via internett. 
Forgjengeren hadde for øvrig også en kjølevifte, noe den nye ikke har. 
Den er dermed lydløs. 

Designmessig kan den derimot oppfattes som bråkete av enkelte. 
Den sorte og blå plasten har imidlertid noe nostalgisk ved seg, da den stablebare designen og fargekombinasjoen ble brukt på enkelte Linksys-rutere allerede for over ti år siden. 
Om den er spesielt stuevennlig kan nok uansett diskuteres, men det overlater vi til andre å bedømme. 

Godt spekket 

Ruteren er en såkalt AC1900-modell. 
Det betyr at den har en teoretisk trådløs topphastighet på inntil 1.300 Mbps i 5GHz-båndet og 600 Mbps i 2,4GHz-båndet. 

Her er en kjapp oversikt over de viktigste øvrige tekniske egenskapene: 

Modell: 
Linksys WRT1900ACS Standarder: 
802.11a/b/g/n/ac Antenner: 
4 USB-porter: 1 x USB 2.0 / eSATA + 1 x USB 3.0 USB-funksjoner: 
Nettverkslagring og skriverdeling LAN-porter: 4 x 1000Mbps LAN + 1 x 1000Mbps WAN Gjestenett: 
Ja (kun ett i 2,4GHz-båndet) Størrelse: 121 × 26 × 75 mm Vekt: 0,72kg 

Linksys = brukervennlighet 

Installasjonen av ruteren er svært enkel. 
Det følger med en hurtigguide på norsk, og brukernavn og passord på ruteren er oppgitt flere steder, slik at du slipper å lete etter dette i prosessen. 
Første gang du kobler deg til, blir du møtte av en veiviser i nettleseren som blant annet oppdaterer med nyeste firmware og tar deg gjennom oppsettet steg for steg. 

Ruteren administreres via et svært enkelt og lekkert grensesnitt på norsk. 
Vi vil faktisk påstå at Linksys er blant de aller beste på brukervennlighet, samtidig som funksjonaliteten er meget god: 

Ved å registrere deg hos Linksys kan du administrere ruteren fra hvor som helst i verden, inkludert fra mobil. 
iOS-appen er smakfullt designet, på norsk og svært enkel å bruke: 

Den innebygde OpenVPN-serveren er en rosin i pølsa for mange avanserte brukere: 

Foreldre vil garantert sette pris på gode kontrollmuligheter, blant annet kan du tidsstyre tilgangen til spesielle PC-er og mobiler. 
Og i motsetning til flere av konkurrentene, er det her faktisk enkelt å sette opp: 

Ytelse på trådløsnett og nettverkslagring 

Vi brukte samme utstyret og fulgte samme testprosedyre som er beskrevet i denne artikkelen, også da vi testet WRT1900ACS. 

Og for å gjøre en lang historie kort: 
Ruteren innfridde absolutt våre forventninger. 
I diagrammet under har vi sammenlignet hastigheten på våre vanlige teststeder mot andre, aktuelle AC-rutere vi har testet i det siste, de fleste i 2-3000 kronersklassen: 

Som du ser av diagrammet har vi målt høyere hastigheter i samme rom og i én etasje ned, men det er ingen som slår denne to etasjer ned i vårt trehus. 
Dekning kombinert med hastighet er altså meget tilfredsstillende. 

Med vår smartmobil iPhone 6s kunne vi utnytte bredbåndshastighetene våre (100/30 Mbps) fullt ut uansett hvor vi befant oss i huset. 

Flott til nettverkslagring 

Vi målte også hastighten på nettverkslagring. 
Her viste det seg at WRT1900ACS parkerte konkurrentene på lesehastighet fra en USB3.0-minneplugg koblet direkte i ruteren, med over 80 MB pr sekund på store filer, til en PC som var tilkoblet med kabel i ruteren. 

Det er forresten en annen ruter fra Linksys som kommer nærmest, EA8500. 
Også skrivehastigheten på 24 MB pr sekund er tilfredsstillende, men her hadde vi forventet noe høyere hastighet. 

Takket være enkel administrasjon av brukere og mapper, er dette absolutt et bruksområde for ruteren vi kan anbefale. 
Men merk at WRT1900ACS ikke støtter Apples backupfunksjon Time Machine. 

Konklusjon 

Linksys WRT1900ACS byr på god funksjonalitet, god brukervennlighet, samt god generell ytelse og rekkevidde. 
Så hvis du ikke skremmes av designen, er dette absolutt en ruter vi kan anbefale til allround-bruk - inkludert nettverkslagring. 

Sjekk uansett våre plusser og minuser i boksen under. 

Linksys WRT1900ACS 
