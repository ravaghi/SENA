Pur pop for nåtidsmennesket
Han har tatt den lange veien til berømmelse, men nærmer seg målet. 

28-åringen fra Phoenix i Arizona har brukt de ti siste årene til å reise, spille og skrive sanger som han ga ut selv eller på små selskap. 
Det har ført til en voksende fanskare, og for to år siden brøt han gjennom vannskorpen med "Arranged waves". 
Albumet utløste ord som popmagi og sammenligning med Arthur Russell. 
Nå følger han opp med mer av samme slaget, omtrent som platetittelen til Nick Lowe i 1978; "Pure pop for now people" (vel, den het egentlig "Jesus of cool", men måtte døpes om for det amerikanske markedet). 

Spor av sommerlig 60-tall veies opp mot lavmælt visesang og et par skarpere kanter. 
Det er kutt som ikke helt faller på plass her, men når Steinbrink treffer blink, våkner magien. 

Beste spor: 
"Absent mind", "I'm turning inside out", "Anagrams", "Shine a light on him". 
