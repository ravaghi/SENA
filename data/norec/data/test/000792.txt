Titanfall
Et velsmurt maskineri. 

«Spillfremtiden er alltid tilkoblet internett», det var mantraet den tidligere Xbox-sjefen Don Mattrick forkynte under E3-messa i Los Angeles i fjor sommer. 
Ikke bare ble Xbox One-konsollen avduket for første gang, Titanfall ble presentert som et definerende nestegenerasjonsspill. 

Et par uker senere gikk Mattrick av, og i kjølvannet gikk Microsoft tilbake på sine mye omtalte krav om kontinuerlig nettilkobling. 
Premisset for Titanfall ble ikke endret, og det kan vi nå være glade for. 

Titanfall har ingen enkeltspillerdel eller spillfortelling i tradisjonell forstand. 

Spillet er et rendyrket, og velpolert, flerspillermonster. 

Og det rendyrkede fokuset til utviklerne i Respawn Entertainment har banet vei for en engasjerende, spennende og heftig opplevelse. 
Men ja, du må alltid være på nett og du må (på Xbox-konsollene) abonnere på Xbox Live Gold-medlemskap. 

Spillet starter uten unødvendige videoer eller langtekkelige introduksjoner. 
Du er en pilot, en soldat som skal trenes til å kjempe med og styre enorme Titan-roboter. 
Uten å nøle plasseres du i en treningssimulator, som gjennom korte og raske oppdrag gir en kjapp innføring i spillets styresystemer. 
Det er lett å lære, men vanskelig å mestre. 
Høyteknologiske soldatdrakter gir deg muligheten til å fra første stund hoppe langt og løpe opp langs vegger. 

Fortellingen er flyttet til flerspillerkampene 

Det betyr at fiendene ikke bare er å finne i landskapet omkring deg, du må også se opp og være klar for angrep fra alle vinkler. 
Intensiteten, som stiger utover i hver eneste flerspillerkamp, gir meg en følelse av flyt og fart lik FPS-klassikeren Quake 3: Arena. 

Når treningen er over kastes du rett ut i kampens hete. 
Den umiddelbare actionopplevelsen er et definerende trekk for Titanfall. 

Historien, som vanligvis ville blitt fortalt gjennom en enkeltspilleropplevelse, fortelles gjennom flerspillerkampene om du velger kampanjekampene. 
Fortellingen er ikke spesielt fremtredene, men om du velger å fordype deg i Titanfall tegner det seg et mørkt bilde av vår teknologiske fremtid. 
Interstellar Manufacturing Corporation-selskapet (IMC) og en militiagruppe kjemper stadig over de knappe resursene som er igjen. 

Opptil tolv spillere, seks på hvert lag, kan konkurrere i en rekke velkjente spilltyper. 
Enten det er klassisk dødskamp («Attrition»), hold basen («Hardpoint Domination») eller en egen spilltype hvor alle spillere får en robot og sistemann med livet i behold vinner («Last Titan Standing»). 

Usedvanlige velbalansert 

Titanfall sitt vinnerkort er likevel ikke det ovennevnte. 
Likhetstrekkene med andre skytespill – og da spesielt flerspillerkampene i for eksempel Battlefield- og Call of Duty-spillene – er tallrike. 

Respawn Entertainment skiller seg ut ved å tilby en usedvanlig balansert og velpolert FPS-opplevelse. 
Selv fra første øyeblikk, fra første gang du starter spillet og kaster deg ut i kampens hete, er det mulig å ha en avgjørende rolle på utfallet. 

Ikke bare er spillere (med og uten Titan-roboter) godt balansert mot hverandre, kartene hvor kampene foregår er skapt med samme filosofi. 
Spesielt imponert er jeg over hvordan «Hardpoint Domination»-oppdragene fungerer – hvor de to lagene kjemper over å kontrollere tre strategiske punkter. 
Med allerede varslede nedlastbare utvidelsespakker (DLC-pakker) er jeg spent på hvordan Respawn Entertainment vil videreutvikle spillet. 

Med tolv spillere totalt er det likevel god plass. 
Derfor har Titanfall også mange datastyrte soldater som fyker rundt på brettene, noe som er spesielt merkbart i flerspillerkampenes første øyeblikk. 
Den kunstige intelligensen som styrer disse gjør ikke rettferdighet på resten av spillet. 
I alle mine kamper i spillet fungerte disse som ren kanonføde. 
Fyllstoff for at kartene ikke skal oppleves som folketomme. 

En ny konge på FPS-haugen 

Men dette er kun en avgjørende opplevelse i flerspillerkampenes første øyeblikk. 
Først når du har samlet nok poeng, enten ved å forsvare eller angripe baser, og å ta ut fiendtlige soldater, dukker Titan-robotene opp. 

Ved å la spillerne vente før det kraftigste skytset gjør sitt inntog i Titanfall bygges dramaturgien opp på en særs spennende og god måte. 
Hver kamp oppleves som stadig mer intens og spennende. 
Hver kamp etterlater meg med lyst til å spille mer – bare en ekstra runde. 

Og akkurat denne følelsen gjør Titanfall til akkurat det Microsoft har hatt plan om; et spill som på egen hånd kan løfte interessen og salget av deres Xbox One-konsoll. 
Blant de nestegenerasjonsspillene som er tilgjengelige i dag er Titanfall det beste. 
En ny konge på FPS-haugen! 

Så får vi heller se gjennom fingrene på det faktum at Xbox One ikke kommer (offisielt) til Norge før etter sommeren. 
