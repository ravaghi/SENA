Symfonisk om voldtekt
Jenny Wilson følger opp fjorårets suksess med soundtracket til en film hvor vi selv er nødt å framkalle de brutale bildene. 

Jenny Wilson: 
«Trauma» (Gold Medal) 

Fjorårets «Exorsism» var en triumf for den svenske artisten, også musikalsk. 
Der valgte Jenny Wilson disiplinert techno som form for å formidle noe få klarer å sette ord på, nemlig voldtekt. 

Der «Exorsism» var katarsis er «Trauma» videre bearbeiding – et søsteralbum hvor artisten nå synger på morsmålet og hvor hun henvender seg direkte til overgriperen, på jakt etter svar. 
«Kunde jag (ha hindrat dig)». 
«Säg vad som hände». 
Det er hard kost. 
Særlig den dempede «Händelsesförloppet» gjør voldsomt inntrykk. 

Jeg er fascinert av og har enorm respekt for Wilsons prosjekt. 
«Trauma» oppleves som en sammenhengende, tonesatt historiefortelling og et modig musikalsk eksperiment. 

Men jeg er usikker på det symfoniske grepet. 
Det virker noe uforløst og jeg savner tydeligere melodilinjer. 
De første sporene har strammere regi, særlig åpneren «Göra saken värre». 
Der fungerer virkelig samarbeidet mellom Wilsons mørke elektronikk og Norrköpings Symfoniorkester. 

Beste låter: 
«Göra saken värre», «Händelsesforloppet». 
