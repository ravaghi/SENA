Prins Thomas-album:«En veteran som nekter å stå stille i egen sjanger» 

Prinsen i norsk elektronika er blitt voksen og leverer musikk det tar tid å nyte fullt ut. 

Oslo-discoen lever og leverer, igjen. 
I skyggen av A-ha, black metal, kvinnelige popstjerner med fornavn og unge bergensere som har skapt seg en karriere fra soverommet, har norsk musikkliv også en annen fin eksportvare gående: 
Oslo-discoen. 

Frontet av trekløveret Hans-Peter Lindstrøm, Todd Terje og Prins Thomas har miljøet levert høy musikalsk kvalitet siden starten av 2000-tallet, og flere fra denne gjengen fyller store scener i utlandet. 
For det meste basert på melodisk elektronika med dansbare rytmer, et sjangervalg som nok nådde sin topp med Todd Terjes ypperlige It’s Album Time og hans avslutningskonsert på Øyafestivalen i 2014. 

Mildt bakover, utfordrende fremover 

Siden har Oslo-discoen danset videre i nye og litt annerledes musikalske retninger, alt er ikke lenger lineært og lettfengende. 
Det var for eksempel få om noen slike rytmer i lydbildet da Lindstrøm i fjor høst fremførte det fantastiske bestillingsverket Blinded by the LEDs da Henie Onstad Kunstsenter fylte 50 år. 

Sjanger-grunnlegger Prins Thomas er også en artist i utvikling, samtidig som han definitivt er den mest produktive av veteranene i norsk elektronika. 
44-åringen slapp doble Principe Del Norte for tre år siden, og i fjor kom både et fint samarbeidsalbum med Bugge Wesseltoft og det triple jubileumsalbumet The Movement Of The Free Spirit for hans plateselskap Smalltown Supersound. 

Årets Ambitions følger i sporene etter Principe Del Norte. 
Der knallgode ferskinger som for eksempel Cavego og Bendik HK søker til historien og lager fengende elektronika ut av den, ser Prins Thomas både mildt bakover og utfordrende fremover her på sitt sjette album. 

Et tredelt albumprosjekt 

Ambitions fremstår som et tredelt prosjekt, og det starter med noen fine og vårlige fuglelyder før en forsiktig bass og en leken synth leder oss ut på ferden. 
En tur som kjapt når et første høydepunkt i andre låt, «XSB». 
Den er drøye fem minutter myk og klassisk elektronika som først kan virke litt kjedelig, men som vokser seg fin når lagene av lyd legges til. 

Det samme gjelder påfølgende «Feel the Love», en låt som over tung bassføring sampler en svevende vokallinje av den norske 80-tallsartisten Alex. 
Det som først føles litt flatt, setter seg etter hvert. 

Like «lette» og melodiske er derimot ikke albumets to sentrale kutt «Ambitions» og «Fra Miami til Chicago», begge over ti minutter lange. 
Det er her Prins Thomas ikke lenger er så opptatt av å få lytteren til å gynge med, men til å lytte. 
Strukturene er annerledes, rytmene mer stakkato, lydbildet mer søkende og mindre harmonisk. 

Musikk som er mer krevende og bruker tid på å nå inn, men som gir god belønning når den nytes fullt ut. 

«Lyd» er stedet for å høre nytt 

Med «Urmannen» og «Sakral» avsluttes det hele med et par roligere kutt, og man kan med glede si at Prins Thomas lever opp til tittelen på dette albumet. 
At en veteran som ham nekter å stå stille i egen sjanger, er også et tegn på at det nå er et godt driv i norsk elektronika. 

Eldre herrer som ham og nevnte Lindstrøm blir ofte hentet frem som hovedaktører, også i denne avis, men det gror heldigvis godt og spredt rundt dem. 
Et viktig sted for å få med seg dette, er hos DJ Olle Abstract og hans SoundCloud-kanal «Lyd». 

Hver måned lager han radio som i gamle dager, der han spiller ny musikk fra kjente og ikke minst ukjente artister i time etter time. 
Legenden har holdt det nysgjerrig gående i over 25 år, og selv om han ble kastet ut av NRKs programflater for et tiår siden, er det fortsatt rundt ham mye skjer. 
