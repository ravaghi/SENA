«Us»:Skremmende bra filmkunst 

Den nye skrekkmesteren er tilbake med en historie som skremmer vettet av deg – mens du ler. 

Jordan Peele, Oscar-vinner, komiker, manusforfatter og regissør, imponerte stort da han kom med debutfilmen «Get Out» i 2017. 
Og med «Us» blåser han igjen nytt liv i sjangeren, og tar grøssere til et helt nytt nivå. 
Det er kreativt, originalt og overraskende. 

I «Us» møter vi lille Adelaide (Lupita Nyong'o) som i 1986 vimser inn i et speilhus da hun er på tivoli sammen med foreldrene. 
Men det hun opplever der, skremmer henne så mye at hun ikke reiser tilbake før hun er voksen og selv har fått familie. 
Og mens mannen hennes gleder seg stort over at de har sitt eget strandhus å tilbringe sommerferien i, har Adelaide en sterk følelse av at hun aldri burde ha kommet tilbake. 
Det er som om noen har ventet på henne alle disse årene. 

Peele lager ikke bare marerittskapende scenarioer som holder deg våken om nettene, men han klarer å blande inn både smart samfunnsatire og raseproblematikken i USA, som gjør at filmene får sterkere innvirkning og dypere mening. 
At han i tillegg klarer å balansere mellom skrekk og humor, og skape scener som minner om den mest intrikate ballett, gjør den totale filmopplevelsen til underholdning og filmkunst uten sidestykke. 
