Majestetisk og helstøpt fra Aurora
Aurora har rukket å bli 22 år og på mange måter mer musikalsk voksen enn før. 
Men heldigvis også like sjarmerende naiv og barnslig. 

Ikke rart at publikum på den første av to utsolgte konserter på USF virkelig elsker henne. 
Noe de også har all grunn til. 

Det er litt over et år siden lydkatastrofen i teltet på Koengen under Uken på NHH. 

Et lite mareritt av en konsert som verken Aurora, bandet eller crewet hennes kunne lastes for. 
Men denne kvelden kommer hun virkelig sterkt tilbake og gjør på alle måter opp for fjorårets skuffende opplevelse. 

De siste månedene har Aurora turnert heftig i USA, Canada og store deler av Europa, og seinere i år står både Sør-Amerika og Australia for tur. 
Og selvfølgelig Vossajazz om noen få uker. 

Hun begynner med «Churchyard» fra det siste albumet «Infections Of A Different Kind Step1» som kom ut i fjor høst. 
Etterfulgt av «Gentle Earthquakes» og «All Is Soft Inside» – også nytt materiale fra den ferske platen. 

Det låter på mange måter annerledes enn tidligere. 
Mer komplisert i oppbyggingen og med flere lag enn før. 
Mer modent og kanskje ikke så pop-preget eller lett tilgjengelig for publikum. 

Men for all del. 
Aurora har salen i sin hule hånd fra første stund. 
Selv når hun roer det hele ned lytter publikum andektig – noe som er ingen liten prestasjon i en fullsatt sal på USF. 

Så vender hun tilbake til den første platen med «Home» og «Warrior». 
Selvfølgelig sterkt omarrangert sammenliknet med slik det hørtes ut på konsertene for to-tre år siden. 

Aurora er nemlig ikke den som surfer trygt på gammel suksess, men stadig utvikler seg og går nye veier. 
Så har hun også et solid mannskap i ryggen og rikelig med sceneerfaring fra alle turneene. 

Bandet, bestående av Silja Sol Dyngeland (tangenter), Fredrik Vogsborg (gitar), Njål Paulsberg (tangenter) og Magnus Skylstad bak trommene, er så samspilte at det er en fryd å høre på. 

Og de kan også synge – noe de beviser på de mange kompliserte vokalarrangementene. 
På noen av låtene har Aurora også selskap på scenen av tre kvinnelige dansere. 

Auroras stemme er bedre enn noensinne. 
Danser heftigere enn før og har full kontroll over det hele. 
Men om produksjonen er storslått, lyden perfekt og koreografien uangripelig, er det likevel noe som er som det pleier. 
Heldigvis. 

Nemlig den merkelige small-talken mellom sangene. 
Enten hun hilser til kusinen i salen som hun ikke har sett på lenge og ønsker henne godt nyttår. 
Eller beretter om hvordan det er å komme hjem fra turne og skulle spise frokost når det ikke er mat i kjøleskapet. 

Hun forteller også at hun er litt forkjølet fordi hun har sovet med åpent vindu. 
Og ber om unnskyldning dersom noen skulle være truffet av snottet når hun rister på hodet og headbanger under de heftigste dansenumrene. 

Ved et par anledninger roer hun det hele ned med bare vokal og enkelt gitarakkompagnement, men som oftest er det både mektig og storslått. 

Også de ferske singleutgivelsene «Animal» og «Forgotten Love» fungerer. 
Før hun runder det hele av med gode gamle «Running With The Wolves» og den nye signaturlåten «Queendom» som ekstranummer. 
