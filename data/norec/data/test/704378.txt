Ole Paus for 44 år siden
Til å være en som aldri mer skulle gi ut plater, er Ole Paus forholdsvis aktiv på den fronten. 

Etter sin erklærte avslutning, kom han i fjor med "Frolandia" i samarbeid med Ketil Bjørnstad. 
Nå kommer 28 sanger innspilt hjemme hos Bjørnstad på Frogner i 1972.Det var samme år som Paus ga ut "Garman", platen som ga ham innpass i folkesjelen med sanger som "Nå kommer jeg og tar deg", "Leieboer" og "Du kaller det vakker musikk". 
Nesten alle fra albumet er med her, selv om "Ingen ting å være redd for" glimrer ved sitt fravær. 
Sangene er innspilt på en Tandberg-opptaker og plassert på et loft fram til Bjørnstad gikk i gang med boka "Syttitallet". 
Boka handler i stor grad om vennskapet med Paus, og dermed ble det blåst støv av opptakene. 

Instrumenteringen begrenser seg til en Martin-gitar, men tilgjengjeld har ikke stemmen begynt å ruste ennå. 
Over halvparten av 28 sangene har ikke vært gitt ut før, i hvert fall ikke slik de er laget her. 

Blant det ukjente materialet er flere kutt der han har satt melodi til andres tekster. 
"Lei deg ved din hånd, mitt barn" og "Keiseren av Kina" stammer fra Harald Sverdrup. 
"Jeg åpner vinduet" har tekst av Gunnar Bull Gundersen, som Paus ga ut albumet "Ole Bull show" sammen med i 1973. 
Da kalte de sangen "Vise om årstidene". 

De mest vellykkede lånene kommer fra dikteren Hans Børli (1918-1989). 
"En skål i heimbrent" og "Langt inn på skoga" passer ham som hånd i handske og sier vel noe om hvor den unge Paus hentet inspirasjon fra. 
Selv bidrar han med "Til helvete med alt", lest som et dikt uten musikk til og med en referanse til Jæren. 

Alt i alt et mer enn velkomment pust fra fortiden til en artist i særklasse. 

Beste "nye" spor: 
"En skål i heimbrent", "Hvem spør", "Langt inn på skoga". 
