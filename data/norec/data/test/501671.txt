Stemmemessig prakt i Håkonshallen
Bergen Nasjonale Opera feirer den menneskelige sangstemmen. 

Siste år, da Bergen Nasjonale Opera satte opp Puccinis «Madama Butterfly» i Grieghallen, ble tittelpartiet sunget av den høydramatiske koreanske sopranen Sae Kyung Rim. 
Søndag var hun tilbake i Bergen, også denne gang i regi av BNO, men nå som solist på første konsert i den nye serien «Opera i Håkonshallen», som blir arrangert i anledning BNOs 10-års jubileum. 

Serien består av fire konserter «hvor den menneskelige sangstemmen feires i all sin prakt» – slik det står i programmet. 
Og stemmemessig prakt var det i alle fall til gagns på premieren søndag kveld. 

De tre neste konsertene kommer til å presentere andre sider av den menneskelige stemmen, men på søndag gjaldt det den store italienske vokaltradisjonen, det voldsomme, høyspente uttrykket. 

Kyung Rim startet med et par populære, italienske sanger – Tostis «L'alba sepàra dalla luce l'ombra» og Valente og Tagliaferris napolitanske «Passione». 

De to sviskene er vel egentlig skrevet for tenorstemme. 
Her fikk vi dem altså i versjoner for sopran, men med samme smektende, smertefulle uttrykk og med samme eksplosive klimakser som når di Stefano og de andre gamle tenorstjernene i sin tid ga dem som ekstranumre. 

Griegs «Jeg elsker dig», sunget på tysk og koreansk (!), fungerte derimot mindre godt i denne sammenhengen. 
Griegs romanser er nå en gang små, spede vekster som ikke klarer å komme ut av dagligstuen og bli utsatt for vokal kuling. 

I neste avdeling dreide det seg om 1800-tallets italienske operakomponister, om Verdi, Boito og Leoncavallo – alle representert med lengre arier og utdrag. 
Også her sto det sanglige uttrykket i sentrum, men Kyung Rim antydet samtidig med diskrete gester den dramatiske sammenhengen disse ariene er beregnet til å inngå i. 
Og hun ga en rørende fremstilling av Neddas håpefulle sang til fuglen i «Stridono lassù» fra Leoncavallos Pagliacci. 

Pianisten Stephen Higgins satt i bakgrunnen og understøttet Kyung Rim med klavertranskripsjoner av de store, italienske orkesterpartiturene. 

Han hadde også egne innslag underveis, blant annet en vakker klaverversjon av det glødende orkesterintermessoet fra Puccinis «Manon Lescaut» – som i Håkonshallen ble brukt til å markere overgangen til den avsluttende avdelingen der Kyung Rim fremførte arier fra Puccinis operaer. 
Siste nummer var «Un bel dì vedremo» fra Madama Butterfly – en hjerteskjærende, følelsesladet versjon som fikk publikum til å kvittere med stående applaus. 

«Opera i Håkonshallen» er en fin nyskapelse i det bergenske konsertliv. 
Serien fortsetter allerede neste søndag med mezzosopranen Marianne Beate Kielland akkompagnert av Bjarte Eike og Barokksolistene. 
