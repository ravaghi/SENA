Æra er verdt en reise
Det skjer en smaksrevolusjon i vestnorske tettsteder. 
En av Hordalands beste kaféer finner du på Askøy. 

Langs veien i Innvik kan du spise ølbraiserte svinekjaker med norsk småskala-øl i glasset. 
I Breim kan du handle kjekjøtt og marinere det med krydder frå Devik. 
På Nordfjordeid lages det kremlikør, og du kan spise gatemat på Aske Gatemat & Bryggeri. 

Det går spennende smaksstier gjennom det nye storfylket i vest. 
Unge kokker og andre smaksinteresserte vender hjem med nye matvaner og ideer som får spire og gro. 
Men du trenger ikke dra lenger enn til Askøy for å dra på kulinarisk oppdagelsestur. 

Kokkeparet Ane Furnes Berland og Sondre Emil Haugen Wikum, som eier og driver Æra kafé & fetevare på Kleppestø, er et slikt par. 
Mellom seg har de erfaring fra restauranter i Bergen, Oslo, Stavanger og København, på steder som Augustin, Stand, Tango og Geranium. 

Wikum har deltatt i den internasjonale konkurransen Jeunes Chefs Rôtisseurs for unge kokker, og han var en gang den yngste deltakeren på tv-programmet Master Chef. 
Da gamle Café Fru Luna i Verkstedet 
Senter lå til salgs for tre år siden, bestemte askøyværingene seg for å satse i hjemtraktene. 

På Æra gjør Ane og Sondre Emil kaféretter til kunst, og selger selvproduserte smaksprodukter som du kan ta med deg hjem. 
Hyllene er stablet med hjemmelaget klementinmarmelade og granskuddgelé, mellom svensk kvalitetssjokolade og pizzabunner fra Vinje. 

Under glødepærene er kjøledisken fylt med ramsløkpuré og kvalitetsoster fra norske-, franske- og italienske ysteri. 
Det er koselig inne i kaféen, men på en solskinnsdag som dette drar uteserveringen det lengste strået. 
Den store tre-terrassen på baksiden ligger skjermet fra trafikken, og er et lunt sted å slikke sol med husets egne hylleblomstsaft i glasset. 

Fjordørreten som serveres i en av salatene har Wikum røykt selv, gjennom sitt andre selskap, Askøy Mikrorøykeri. 
Lunsjretten er så stor at den står opp fra bollen. 
Det er en frisk salatblanding, toppet med velsmakende, glatte strimler av nennsomt røykt fisk. 

Fjordørreten er dekket med grønn, urtefylt tartarsaus, laget på majones med rik smak av kapers, cornichons, dill, estragon og persille. 
Det øverste laget skjuler tykke, syltede rødbetbiter. 
Salaten serveres med hjemmebakt brød og et dryss nykvernet pepper. 
At råvarene har høy kvalitet kjennes i hvert tygg. 

Blant smørbrød, bakt camembert og ukens suppe på sellerirot, er det spesielt én rett som skiller seg ut: 
Sandwichen med hjemmelaget skinke. 

– 
Vi tar bogstykket og salter det, forteller kokken om varianten med kokt skinke. 
Det rause smørbrødet er bygget med mild tomattapenade og fransk søt, upasteurisert brie. 
Siste hånd på verket er en rund balsamico og en solid dose ferske karseblader på toppen. 
Det knaser sprøtt av crispisalaten idet kniven skjærer igjennom. 

En av kaféens beste lunsjretter ligger gjemt under et teppe av revet parmesan. 
Smørbrødet er dekket med sunne ruccolablader og mør roastbiff. 
Fyldig trøffelaioli og sitrende sylteagurk utfyller retten, som løftes frem av lilla oxalisblader. 
Det eneste som mangler her er en skarpere kniv som vil gjøre det enklere å skyfle i seg de gode smakene. 

Kaffen serveres med samme presisjon som maten. 
Enten du velger espressobaserte drikker eller håndbrygget filterkaffe, anbefaler jeg deg å drikke den til en sitronterte med sprø bunn og bløt italiensk marengs. 
Også denne er laget på huset. 
Det saftige sitronfyllet er som munnfuller av sol, der syrligheten kiler frem et smil enten du vil det eller ei. 
Vil du bare ha noe lite, er sjokoladetrøflene til 10 kroner et perfekt punktum for en vellykket lunsj. 

Du kan kjøpe med deg hjem nesten alt som står på menyen og forsette festen hjemme. 
Faktisk kan du også ta med deg kokkene hjem om du vil. 
For når Ane og Simon vrir om nøkkelen for dagen, driver de med catering og hjemmekokkelering. 

På Æra kafé & fetevare får du en ekte smak av Askøy, gjennom hylleblomst fra Haugland, ramsløk fra Ask og granskudd fra Berland. 
Her er alle detaljer tenkt igjennom. 
Dette er en av Hordalands beste kafeer. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
