En stigende americana-stjerne
Med bookingen av John Moreland 26. august må bitte lille Vaktbua i Kristiansand sies å ha gjort et kupp. 
Jeg mener, hvor ofte får man oppleve en stigende stjerne på bare en armlengdes avstand? 

Undertegnede var i fjor så heldig å se Moreland varme opp for Jason Isbell på et fullsatt Sentrum scene i Oslo. 
Knapt noen i salen kan ha kjent til ham fra før, men jammen klarte ikke det store berget av en mann å holde 1750 mennesker i ånde med bare stemmen, kassegitaren og de rufsete, fandenivoldske låtene sine til hjelp. 
Alle forsto at vi var vitne til et betydelig stykke formidlingskunst den kvelden. 
Og her kommer albumet som bør gi John Moreland publikummet han fortjener. 

«Big Bad Luv» er noe så unikt som en blues- og countrybasert singer-songwriter-plate – komplett med slidegitarer, barroom piano og nådeløst sjelegranskende tekster – utgitt på den kredible britiske indie-labelen 4AD. 
Låtmaterialet er jevnere og mer inspirert enn alt Morelands forbilde Steve Earle har levert etter årtusenskiftet og snippen veldig mye løsere enn den har vært på noe Bruce Springsteen-album i manns minne. 
Uimotståelig barskt og hjerteskjærende vakkert låter det. 
Og jeg kan nesten ikke vente til august. 
