En vaskekte supertrio
Samarbeidet startet som et innfall fra den ene, med øyeblikk respons fra de to andre. 

Det kan være 87-prosjektet til Emmylou Harris, Dolly Parton og Linda Ronstadt som ga K.D. Lang ideen, for "Trio" var en plate verd å gjenta. 
Noe de gjorde 12 år senere. 
Men nå er det Neko Case, Laura Veirs og Langs tur til å skinne sammen.Veirs og Case fikk en impulsiv e-post fra Lang, svarte omgående ja til forslaget om å lage en plate. 
Det ble jobbet i to-tre år, før sangene ble spilt inn i Portland der Veirs og Lang bor. 
Medprodusent er Tucker Martine, førsteklasses studioarbeider og gift med Veirs. 

Case, Veirs og Lang er tre usedvanlig sterke stemmer, men overdøver ikke hverandre. 
Den ene tar føringen mens de to andre korer, en oppskrift som fungerer utmerket. 
Et vellykket unntak er åpningen "Atomic numbers" der de bytter på linjene og synger refrenget sammen. 
Strykere og et enkelt komp med nydelig instrumentbruk fyller ut lydbildet. 

Det fortsetter med Lang i føringen på den sakte dansen "Honey and smoke". 
Så leder Veirs an på "Song for Judee". 
Judee Sill rakk å gi ut to folkpregede album på starten av 70-tallet, før biluykker, ryggskade og tilslutt en overdose tok knekken på henne. 
Hun døde i 1979, 35 år gammel. 
Historien fortelles uten store fakter; den er sterk nok til det. 
Og for all del, hør platene hennes. 

Case er kraftsangeren av de tre, noe "Blue fires" og påfølgende "Delirium" viser. 
De spiller alle tre på sine styrker, og det finnes ikke noe svakt ledd i lenken. 
I tillegg får vi nydelige harmonier og sanger skrevet med tanke på samarbeidet. 
Basisen er folk og americana, men det er deltakerne som er kjernen. 

Beste spor: 
"Atomic numbers", "Honey and smoke", "Song for Judee", "Delerium", "Best kept secret". 
