Will Smith feier alle av banen i «Aladdin»
Disney viser muskler på et tidspunkt hvor jeg var i ferd med å avskrive dem. 

Etter å ha sett den nye, helt unødvendige og absolutt sidrumpete versjonen av Dumbo, har jeg mildt sagt grudd meg til Disneys live action remake av sin egen Aladdin fra 1992. 
Men så viser det seg at det har vært bortkastet gruing, for filmen er fornøyelig og fungerer til dels helt ypperlig. 

Som regissør er Guy Ritchie både høyt og lavt. 
Han har laget veldig gode filmer (Lock, Stock and Two Smoking Barrels), og han har laget virkelig helt elendige filmer (King Arthur; Legend of the Sword). 
Men altså, regi på noe lettbeint og kvikt som Aladdin skal være, er tydeligvis midt i blinken for Ritchie. 

Kvinnekamp 

Ved første øyekast er den eneste store innvendingen at filmen er rundt tyve minutter for lang. 
Ellers er den morsom, velspilt og i perioder en ren fryd, slik originalen var og fortsatt er. 

En viktig årsak til fryden er at filmen klokt nok legger seg tett på originalen, til og med på replikknivå. 
Dessuten beholdes sangene, og trekløveret Mena Massoud, Naomi Scott og Will Smith (henholdsvis Aladdin, prinsesse Jasmine og ånden i lampen) leverer forrykende rolletolkninger. 

Jasmines rolle har, i tråd med tidens melodi, fått en skarpere kant av kvinnekamp. 
Hun er ikke en vare menn kan forhandle om. 
Det har de fleste av oss skjønt for lenge siden, og det er på høy tid at det manifesterer seg i populærkulturen. 
Dette har tilført en sang som heter «Speechless» hvor tematikken er at Jasmine ikke godtar å være taus i kampen om hennes egen skjebne. 

Kaos, men hjemme 

Historien følger ellers originalen temmelig nøyaktig. 
Vi starter med en forfølgelsesscene hvor småtyven Aladdin unnslipper vakter på elegant og oppgradert parkours-vis, til tonene av samme sang som i animasjonsfilmen. 
Og den lett nedlatende, men samtidig morsomme; It’s chaotic, but hey, it’s home-verselinjen er beholdt. 

Så er det naturligvis mye prinsesse-problematikk, høyaktuelt for rojalt orienterte nordmenn med alternativmessesympatier akkurat nå. 
Det handler om å kjenne seg fanget, om å føle at man ikke kan flykte fra det man er blitt født inn i, og så videre. 
Klassisk og fint «follow your heart»-stoff. 

Herlige Will Smith 

Jeg er jo litt svak for pene mennesker som synger på film. 
Jeg hadde kunnet la meg rive med av bare av det, men når lampen gnis og Will Smith dukker opp, da tar det av. 

Det er naturligvis umulig å tangere Robin Williams jobb som ånden fra 1992. 
Men Smith gjør noe annet. 
Han beholder det beste av originalen og tilfører en streetsmart gestaltning med referanser hit og dit i stort tempo. 
Det er rett og slett smart og veldig gøy. 
Både visuelt og på replikk-planet er det aller meste Smith er involvert i en fest. 
Jeg storkoste meg. 

Så får det heller være at filmen er litt for lang, at den skandinaviske frieren, prins Anders, er for dum til å være morsom og at Jafar er litt for kjedelig. 

Alt i alt er filmen uansett en festaften, og jeg blir nødt til å åpne døren på gløtt for at flere av Disneys kommende live action-remaker kan ha noe for seg. 
