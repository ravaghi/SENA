Anmeldelse:Bob Dylan med enda flere Sinatra-covere du enten vil elske eller hate 

Men hva kan han rekke å gjøre etter dette? 

ALBUM: 
Det er egentlig et veldig eiendommelig og modig karrierevalg: 
Den noen-og-sytti år gamle Bob Dylan - hvis stemme de siste årene har hørtes ut som en 100 sigaretter og en liter med torvrøkt, cask-strength maltwhiskey dratt baklengs gjennom en falleferdig fuglekasse - bestemmer seg for å bli crooner og tolke standardlåter fra Frank Sinatra-katalogen. 

Fjorårets «Shadows In The Night» var like fullt et nydelig Dylan-album. 
En ikke helt ulogisk, skulle det vise seg, forlengelse av de nostalgiske swingtilløpene han sporadisk har sneiet innom gjennom sine 2000-tallsplater. 

Og den crooningen var sannelig ikke verst likevel, Dylans presise artikulering og treffsikre fraseringer av krevende materiale en stor overraskelse, hans intime tolkningsnærvær veier lett opp for de feil og mangler som tradisjonelle parametere for vokalprestasjoner ellers ville tatt ham på. 

Og så var det hele tonen og feelingen på albumet, med steelgitaren i utsøkt, stemningssettende hovedrolle. 

Hvis du sliter med Dylans stemme og sliter med den sentimentaliteten som forbindes med steelgitar, så var det to gode grunner til helt og holdent å styre unna. 
I så fall er det bare å styre unna denne oppfølgeren også. 
Men er man svak for Dylan sånn i allminnelighet, svak for steelgitar og svak for Sinatra, så er dette igjen et nydelig, helhjertet prosjekt. 

«Fallen Angels» er langt på vei en «Volume 2» til «Shadows In The Night», og dermed også med noe lavere overraskelsesfaktor og nyhetens interesse. 

Men det er samtidig noen nyanseforskjeller. 
Der forgjengeren var en meget smooth innspilling rent instrumentalt, og ga en orkestrert følelse selv om den var spilt inn live med det faste livebandet, så er «Fallen Angels» ørlite mer rootsy og røffere, her er det smoking med cowboystøvler og lisseslips, litt mer saloon om du vil. 
Igjen får steelgitaristen Donnie Herron (grånende americanaentusiaster kjenner ham også fra gruppa BR5-49) lov til å ha på den instrumentale ledertrøyen, han sklir og snor seg rundt Dylans vokal med stor eleganse og fintfølelse, og samspillet med gitaristene Stu Kimball og Charlie Sexton er gjennomgående inspirert — på «On A Little Street In Singapore» putrer de i vei som om de var et Grateful Dead fra mellomkrigstiden. 
Americana i sin pureste form. 

Med unntak for «Skylark», som Frank Sinatra aldri spilte inn selv om det er vanskelig å tro når man hører den, har Dylan plukket låter fra ulike epoker i Sinatra-katalogen. 
Fire av dem - «Polka Dots and Moonbeams», «All Or Nothing At All», «On A Little Street In Singapore» og «Melancholy Mood» - er fra den unge Sinatra mens han sang med orkesterledere som Harry James og Tommy Dorsey rundt 1939-1940, mens den eldste Sinatra-innspillingen som covres her er «It Had To Be You» fra 1980, kanskje mest kjent med Harry Connick Jr fra lydsporet til «When Harry Met Sally». 

Så er det selvsagt betimelig - igjen - å spørre seg om det er dette vi vil at Dylan skal bruke tid og krefter på. 
«Fallen Angels» framstår ikke som noen «viktig» plate, selv om det er praktfullt gjennomført igjen. 

I et 2016 der musikalske giganter faller til jorden omtrent på ukentlig basis, føles Dylans gjenværende tid som skapende kunstner knapp og tilmålt. 
Men da må vi minne oss selv om hva som skjedde i første halvdel av 90-tallet, da Dylan ga ut to kjappe plater med gamle folk- og trad-låter («Good As I Been To You» og «World Gone Wrong») som ingen på det tidspunktet opplevde som spesielt relevante eller nødvendige, men som i ettertid framstår som vesentlige fordi de åpnet nye kreative sluser og ga oss den moderne klassikeren «Time Out Of Mind» og femten relativt produktive og gode Dylan-år. 

Vi får neppe femten nye år med Bob Dylan, men i enden av Sinatra-prosjektet kan det kanskje vente et siste Dylan-mesterverk — om han rekker det og helsa holder. 

• 
«Fallen Angels» strømmes i sin helhet på nettsiden til den amerikanske radiostasjonen NPR. 
Offisiell utgivelsesdato er 20. mai. 
