Gladpop
I mylderet av kald synthpop, banale partylåter og tropical house kommer Dagny som et friskt pust i Norsk pop med sin gladstemte og organiske debut-EP. 

Tromsøværingen som nå bor i London kom slagkraftig inn i musikkbransjen med låten «Backbeat» i 2015. 
Den ble fort populær, fikk millioner av streams og Dagny signerte platekontrakt med Republic og Propeller. 
Nå er hun ute med en fem-spors EP. 

«Ultraviolet» åpner med gladpoplåten «Fight Sleep» og det holder seg i samme segment helt til siste tone i avslutningslåten «Fool´s Gold». 
Sistnevnte ble sluppet som singel før EP-slippet og har allerede fått millioner av streams — populariteten er allerede et faktum. 
Instrumenteringen består for det meste av standard bandbesetning og utfyllende synth. 
Det er ikke store variasjonene her, men låtene er definitivt fengende.Det er vanskelig å ikke like sangene til Dagny. 
De er fulle av energi og får frem både smilet og den gode følelsen i kroppen. 
Det blir spennende å se hva hun kommer med fremover og om vi vil se noen flere sider av musikken hennes da. 
