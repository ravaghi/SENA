«After»:Romantikk for begynnere 

Filmanmeldelse: 
Ha-ha, tenk å sende en 47 år gammel mann for å anmelde denne filmen! 

Tessa (Josephine Langford) er det uskyldige gudsordet som begynner på college og faller hardt for Hardin (Hero Fiennes-Tiffin). 
Selvsagt gjør hun det. 
Hardin er mørk og hemmelighetsfull og minner jammen ikke så rent lite om en forsiktig pønka utgave av hjerteknuseren Harry Styles fra det britiske boybandet One Direction. 
(Filmen har sitt opphav i online «fan fiction» om nettopp dem.) 

Parallellene som trekkes til Eliza og Darcy i «Stolthet og fordom» gir «After» et anstrøk av noe litt mer sofistikert enn det gjengse tv-drama for tenåringer. 
Men ellers er dette så oppskriftsmessig som det kan få blitt. 
Hovedrolleinnehaverne er søte, bifigurene er karikaturer og ingen kan være i tvil om hvordan det hele kommer til å ende så snart den hjerteskjærende plot-tvisten og den obligatoriske gråtingen i regnvær er unnagjort. 

Men hør her: 
Undertegnede er av feil kjønn, minst 30 år for gammel og til de grader ikke i markedet for Harry Styles-fantasier. 
Alt som er ment å være kult og fint i «After», gjør meg bare pinlig berørt. 

Så, for all del, dere som måtte tilhøre målgruppen, mine spydigheter er noe som bør tas med en stor klype salt. 
