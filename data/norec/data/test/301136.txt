Hjemmeseier på bortebane for Åge
Anmeldelse: 
Åge og Sambandet eide Royal Albert Hall i tre timer i kveld. 
Og vil huske det i mange år. 

KONSERT: 
LONDON (Dagbladet): 
Du er bra tøff i trynet om du som norsk artist har som mål å spille i Royal Albert Hall i London, en av verdens mest kjente konsertarenaer. 

Åge Aleksandersen (67) hadde ikke det i tankene da han sang «Det e langt igjen te Royal Albert Hall» på solodebuten i 1975, han bare ønsket å beskrive hvor vanskelig det var å slå gjennom i Norge. 
– og «konkurrer med Rolling Stones og Slade». 

26 låter! 

Men så var det ikke så vanskelig, bare man jobber lenge nok og heter Åge Aleksandersen og har vært en av Norges største artister i snart 50 år. 
Det meste kan kjøpes for penger, også en kveld i Royal Albert Hall. 

«En hit det kan du kjøp om du ha nok pæng,» synger Åge på samme låt. 
Åges versjon av «Pengegaloppen» på den nye samleplata «Det e langt igjen å gå te Royal Albert Hall» får plutselig en ny betydning. 

Men – «Pengegaloppen» er ikke en av 26 (!) låter som serveres fra den prestisjefylte scenen denne kvelden. 

Det blir tre timer det, inkludert en kort pause for å fylle opp kopper og glass. 

Og der er det ikke karsk! 

Historisk 

Overrraskende nok er det ikke låten som brakte ham dit som åpner konserten, derimot «Hvis du rekke ut ei hand». 
Det er kanskje det trønderne har gjort for å gjøre denne konserten mulig! 

Men – så kommer hymnen til Royal Albert Hall, – med rungende allsang, stående ovasjoner og kveldens første Facebook-øyeblikk – fulgt av «Dekksguten». 

Åge og hans trofaste samband på seks er definitivt i gang. 
De koser seg og fleiper litt med hverandre, og nå er gitarist og «ungfole» Skjalg Raaen også blitt skikkelig varm i trøya. 
Dette blir også en feiring av og for et band som har holdt sammen i mange år, og som har tenkt å holde på en stund til - sjøl om Åge har planer om å trappe ned litt. 

Åge & Sambandet gjør ellers ikke for mye vesen ut av dette, det klarer publikum alene. 

Men etter en time må Åge innrømme at jo, «dette er svært»! 

Holder trøkket 

Publikum, det vil si trønderne, holder trøkket gjennom hele konserten og står mer enn de sitter. 
Noen tar til og med en liten dans nede på golvet, men det er vanskelig å få til i båsene som omkranser salen. 

«Rosalita» får litt ekstra oppmerksomhet, mens tempoet tas ned i «Skin sola». 
Den skinner litt ekstra på Åge denne kvelden, sjøl om det regner i London. 

Hvis du rekke ut ei hand 

Det e langt igjen te Royal Albert Hall 

Skin sola 

Va det du, Jesus 

Fremmed fugl 

Tenk om 

Veien hjem 

Min dag i dag 

Norge, mitt Norge 

Fire pils og en pizza 

14 Pages (Prudence) 

To skritt fram 

Hold kjeft, spis is 

Hold fast 

Lys og varme 

Dains med dæ 

Rio de Janeiro 

Levva livet (med The Beatles' Twist & Shout) 

Med «Lørdagskveld» tar det helt av, sjøl om det bare er fredag. 
Kveldens beste allsangøyeblikk, men det er før «Fire pils og en pizza», med ei blåserekke som treffer oss midt i trynet etter pausen. 

Rosenborg-sangen 

De kommer i grevens tid, for nå begynner Rosenborg-sangen å ta litt vel overhånd blant utålmodige publikummere. 

Og det skal ta av skikkelig, som på en god fets på «lokkalet», etter pausen. 
Noe sånt leven har de ikke sett her i huset siden «Last Night of the Proms». 

Prudence 

Åges første gruppe, Prudence, får sin lille del av festen med «14 Pages». 
Med «Lys og varme», «Dains med dæ», «Rio de Janeiro» og «Levva livet» som sluttrekke kan ingen klage på noe som helst. 

Det vil si, lyden i Royal Albert Hall spiller ikke helt på lag. 
Men det er ikke Åges skyld. 

Gunnar Pedersen har eksperimentert med soloen på «Lys på varme» live, men denne kvelden låter den akkurat som da den hadde sin premiere under Spellemannprisen på 80-tallet. 

Spesiell ble kvelden også for Line Sofie Aleksandersen, som synger med sin far på «Trondheimsnatt». 

Den går rett hjem i London også. 

Jo da, du kan trygt kalle dette en hjemmeserier på bortebane! 

PS! 
Lurer du på turnélista de nærmeste dagene, er det bare å gå til sangen. 
«Fra Namsos og te Royal Albert Hall» er unnagjort. 
Nå står Kirkenes, Hammerfest, Vinstra og Kvål for tur, akkurat som i sangen, før Stavernfestivalen overtar 8. juli. 
