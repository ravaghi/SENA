Mobilhøyttaler med innebygd lysshow
Sony fortsetter med party-bass i kompakt format. 

Sommerferien er høytid for bærbare høyttalere, og denne våren har Sony sluppet en ny utgave av fjorårets XB3-høyttaler, som høstet god kritikk både her på Dinside og andre steder. 

Og det som først og fremst skiller nykommeren, XB30, fra forgjengeren, er at Sony denne gangen har dratt på med diskolys rundt frontgrillen, slik de også gjorde på sin store XB7-høyttaler, som riktignok veier 12 kilo og ikke akkurat er myntet på samme type bruk. 

Solid og tung 

Med vekt på en snau kilo (980 gram) fordelt på cirka 8x8x23 cm er Sonys høyttaler forholdsvis tung; størrelsen tatt i betraktning. 

Med IPX5-sertifisering tåler den dessuten en god sprut; typisk fra en hageslange eller tilsvarende, men den kan ikke senkes i vann slik at du kan for eksempel med Wonderboom eller Megaboom fra Ultimate Ears. 

Dog er nok den viktigste egenskapen ved en vanntett høyttaler at den også kan brukes i regnvær, og det er ikke noe problem for XB30. 

På innsiden sitter det to 48mm høyttalerelementer, samt to passive radiatorer som sørger for de lavere frekvensene. 

Innebygd lysshow 

Rundt høyttalergrillen sitter det ei LED-stripe som kan lyse opp i de fleste farger, i tillegg til et par hvite pærer rett innenfor som fungerer som et slags stroboskoplys. 

Måten de blinker og skifter farge styrer høyttaleren selv – det er ikke nødvendigvis helt i takt med musikken, men intensistet, blinking og den slags styres til en viss grad av lydbildet, i hvert fall. 

Med den tilhørende appen kan du justere på hvordan du vil at lysene skal oppføre seg (for eksempel bare rolige overganger fra farge til farge), og det er også mulig å slå dem helt av; både via appen og direkte på høyttaleren. 

Kan lade telefonen 

Tar vi en runde på utsiden, har XB30 syv knapper på toppen av høyttaleren, der flere av dem har dobbeltfunksjon om de holdes inne. 

Ved siden av strøm- og volumknapper, finnes det også en knapp som gjør at XB30 kan pare seg med en annen Sony-høyttaler i samme serie, slik at de kan stå i et stereooppsett. 
Play-knappen fungerer typisk som en knapp på hodetelefonledninger, der du kan trykke to ganger for å hoppe til neste sang, holde den inne for å bruke stemmestyring og den slags. 

Høyttaleren kan også brukes som handsfree, der man kan besvare og avslutte samtalen med en egen knapp. 
Til slutt kommer «extra bass»-knappen som sørger for ekstra morsom festlyd. 

Lokket på baksiden åpnes enkelt denne gangen og skjuler blant annet en USB-port som gjør at du kan lade telefonen din direkte fra høyttaleren med inntil 5V/1,5A. 
Batteriet er imidlertid ikke mer enn 4200 mAh, så å fullade en telefon vil redusere spilletiden betraktelig, men om du trenger noen ekstra prosent i nøden har du i hvert fall mulighet. 
Batteritiden er for øvrig oppgitt til meget gode 24 timer ved normalt lyttevolum (75 prosent av volumet). 

Et lite minus er at XB30, som sin forgjenger, bruker en egen ladeport og ikke micro USB/USB C, slik enkelte andre Sony-modeller gjør. 
Dermed blir du nødt til å huske din egen lader på tur, som kunne ha vært unngått siden det uansett kun er snakk om 5V/3A-lading, noe mange mobilladere klarer å levere allerede. 

Bak luka finner du også en AUX-inngang om du heller vil bruke kabel. 
XB30 støtter for øvrig Sonys LDAP-teknologi for bedre lydkvalitet, og den har også meget lav forsinkelse, selv om vi ikke finner AptX i spesifikasjonene. 

Partylyd 

Når en høyttaler er merket med «extra bass» og har blinkene LED-lys i fronten, er det neppe mange som blir overrasket når vi sier at XB30 byr på mye lyd, snarere enn ren og pen lyd. 

Dette er ikke høyttaleren myntet på lytteren, men snarere på de som vil ha med en høyttaler på fest som leverer rikelig med volum og plenty av bass, og der skuffer ikke XB30. 
Også på relativt moderat volum sørger extra bass-knappen for at de lavere frekvensene høres godt, mens den relative effekten avtar jo høyere du spiller. 

Som forventet av en såpass kompakt høyttaler, klarer den imidlertid ikke å dytte ut de aller dypeste frekvensene, som den suggerende bassen i introen på Faithless' Reverence, eller de dypeste dragene på Childish Gambinos 
Me and your mama, men generelt låter det friskt i bassen på de fleste pop- og rap-sanger. 

I den andre enden av frekvensskalen har ikke Sony-høyttaleren like mye å by på, og typisk akustiske sanger med vokal låter derfor ikke like nært som de beste på den fronten (for eksempel KEF Muo), men typisk for slike høyttalere er at de sjelden klarer å levere begge deler; i hvert fall ikke til såpass lav pris. 

Vi blir imidlertid imponert av at Sony klarer å holde kontrollen selv på svært høyt volum på XB30, uten noe stor lydforvrengning. 
Som partyhøyttaler er den med andre ord ypperlig lydmessig, særlig siden den med såpass god batteritid også vil holde hele festen ut. 

Konklusjon 

Sony har snekret sammen nok en meget god høyttaler i XB30 og befester sin posisjon som en av de ledende produsentene av bærbar lyd. 

XB30 leverer rikelig med lyd, både volum- og bassmessig, og egner seg derfor brillfint som festhøyttaler. 
Selv på svært høyt volum er det lite forvrengning i lyden, og høyttaleren fyller lett en hybel eller et stuerom av normal størrelse. 

Med inntil 24 timers batteritid bør den også holde ut de fleste fester, og kjekk er muligheten for å kunne nødlade telefonen om det skulle skorte på batteri. 
Helst hadde vi dog sett at ladingen skjedde via micro USB eller USB-C, og ikke med en mer spesiell ladekabel som du blir nødt til å huske å ta med deg. 

Vi må innrømme å kunne styre vår begeistring for de blinkende lysene, men lar du deg fascinere av den slags, er det selvsagt en kjekk bonus. 
Prisen er heller ikke ueffen, og til drøye 1500 kroner i butikkene synes vi XB30 fremstår som et meget godt kjøp. 

Sony SRS-XB30 
