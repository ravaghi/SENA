Ny, norsk eksportvare
Erik Eliassen går nye veier med ekte R&B fra Bodø. 

Erik Eliassen aka han kjekke lillebroren i Sirkus Eliassen er på vei videre inn i solistenes rekker. 
For første gang gir bodøværingen ut musikk under eget navn, og det høres ut som han er på riktig vei. 
Norges egen partyfikser er tydeligvis lei av å bare danse, og har heller beveget seg inn i et spennende landskap av laidback og kjølig R&B. 

Det er kanskje ikke så rart at R&B fra Nordland får et kjølig drag over seg, men den kalde teksten til Eliassen får temperaturen langt ned på minusgradene. 
"Allerede" er en brutalt ærlig historie om svik og falsk forelskelse. 
Det skinner igjennom at her er det noen som har fucka skikkelig opp, og det er ikke Erik (for å si det sånn). 

Låten er tung, og det rike lydbildet bygger seg opp med mye fokus på bass og autotune. 
Det blir til tider litt for skarpt i kantene, og den slepende stemmen til Erik hadde gjort seg bedre med mindre effekter. 
Eliassen er definitivt best i de rolige partiene. 
Den deilige Bodø dialekten kler veldig godt å preike smud R&B, og du blir lett forført når Eliassen tar det helt ned og sier: "Æ va så rask å bi reve med". 

Den Spellemann-vinnende produsenten Filip Kollsete er også med på laget, og sammen har gutta boys funnet oppskriften på en fersk, norsk eksportvare. 
Vi får håpe det kommer mer fra denne kanten, for dette er en veldig godt start. 
Drit i oljen, nordnorsk R&B til folket! 
