En lang monolog om ungdom
Carsten Jensens forsøk på å nå ungdommen føles som en eviglang monolog. 

Den store, danske romanforfatteren og samfunnskritikeren Carsten Jensen skriver om ungdommen og generasjonen som nå sitter med makta. 
Og han diskuterer tv-serien «Skam», Anders Behring Breiviks cyberverden, om et manglende ungdomsopprør og om «bullshitjobber». 
Over 11 små kapitler hamrer han over tastaturet, med sine velartikulerte meninger, påstander og spådommer. 

Han mener blant annet at ungdommene står alene i dagens samfunn, og at de voksne har forlatt dem. 

I perioder føles det som om en mann på over 60 år, skal lære ungdommen om dem selv. 
På hans premisser. 
Han skal fortelle dem hva «Skam»-serien vil fortelle om ungdommene selv, om deres drømmer og liv. 
Om hva som er positivt og negativt med tv-spill. 
Og med sosiale medier. 
Som om de trenger en voksen til å fortelle dem dette. 

Han snakker om dem, ikke med dem. 
Antar han? 
Eller vet han? 

Sånn sett har han valgt et krevende format, dersom det faktisk er ungdommen han ønsker å nå med denne boka. 

Jensen forteller om da han selv var barn, og da foreldrene ba ham tenke på de fattige barna i India som ikke fikk mat, dersom han selv ikke spiste opp. 

Men, spør han, hva skal man si til barna nå? 
Nå som landegrenser ikke setter absolutte grenser lenger, på grunn av teknologi, skal han heller si at man må være flinke på skolen, slik at kinesere ikke tar over? 

Han hevder også at mange unge har mistet troen på de voksne, og på framtiden. 

Språket er belærende, ovenfra og ned, som en allvitende 60-åring som mener han vet hvordan ungdommen har det. 
Han fyrer av råd til dem. 

Han etterlyser at ungdommen gjør opprør. 

Men - har han rett i sine elendighetsbeskrivelser av ungdommen? 
Jeg tror ikke det. 
I dag ser vi ungdom som er mer opptatt av, og flinkere på, skolen enn generasjoner før dem. 
De er klimabevisste. 
Og klima-streiken over hele verden har vist at de også er handlekraftige. 

Uansett. 
Det er et kaos av tanker og erfaringer han samler i denne boka, og fellestrekket er at han prøver å fange samtiden vår. 
Carsten Jensen er ikke på sitt beste med denne boka. 
Men han er god på å reflektere, å trekke fram poenger, og provosere for å få oss til å tenke nytt. 
Selv om man kanskje ikke er enige i alt. 
Og det er da noe. 
