Knyttnevefunk
Halvdystopisk om tingenes tilstand over rå, elektroniske produksjoner fra rapduoen. 

El-P og Killer Mike, som er noe så sjeldent som en rapduo (ikke mange av dem i dag), lanserte det tredje albumet i serien rett før åreforkalkende retter ble fortært av store deler av nasjonens innbyggere i desember. 

For dem som ikke har hørt Run the Jewels godbiter før så forsøker jeg å oppsummere det i en kort setning: 
Dette er lyden av en tanks som kjører dritfort mens strobelys smeller deg i trynet. 
Start gjerne med “Call Ticketron” for å komme i loopen. 

Duoen er kanskje ikke så strenge på Run The Jewels 3 som de var på det foregående albumet: 
En periode der Killer Mike var en hypeman for den amerikanske presidentkandidaten Bernie Sanders. 
Men som forventet er det macho, elektroniske produksjoner signert El-P og tekstmateriale med politisk brodd. 

Det stilles kritiske spørsmål til blant annet de som sitter på pengesekkene på “Hey Kids (Bumaye)” med eksentrikeren Danny Brown. 
Donald Trump sammenlignes med sjølveste Satan på “Talk To Me”. 
Personlige prøvelser trekkes inn på “Thursday in the Danger Room”, som for øvrig har lekker og lengtende saksofon fra Kamasi Washington over elektroelementer. 

“Thursday in the Danger Room”: https://youtu.be/YxaNYGeaOjc 

Dette er opprørsk musikk, fordelt på 14 spor, hvor digitalisert funk og meldinger fungerer som essensielt tilbehør og vice versa - realness og knallharde knyttnever i låtform. 
Nå skal det sies at Killer Mike er en mer talentfull rapper enn sin kollega, men likefullt er det snakk om to samstemte bulldosere som forteller om hvordan de ser ting fra deres ståsted. 

På sitt beste pinpointer duoen tilstanden uten å være prekete, som på “2100” og “A Report to the Shareholders / Kill Your Masters”. 
Run the Jewels 3 er dansbart, i minste fall sittegyngende, i en halvdystopisk pakke. 
