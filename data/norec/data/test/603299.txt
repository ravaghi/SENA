Sjokkerende god debut
Å lese bøker til debutanter, kan være en prøvelse. 
Boka til farsundsmannen Filip Lundhaug var et sjokk. 

Førsteboka til en forfatter er ofte ikke spesielt god. 
Men av og til er den det. 
Denne er drivende god! 

Det gis ut enorme mengde krimlitteratur for tiden, både norsk og oversatt. 
Og kvaliteten er ikke alltid like høy, verken språklig eller med hensyn til plottet. 
Derfor er det overraskende at en debutant har så god kvalitet på begge disse områdene som Filip Lundhaug fra Farsund. 
Men så er da også boka gitt ut på et seriøst forlag, Vigmostad Bjørke. 

Om noen skulle lese bare én bok av en debutant i år, bør de velge krimmen til Lundhaug. 
Best kan den beskrives som en krysning mellom Anne Holt og Jo Nesbø. 

Boka «Sorte Hull» har høyt driv med konstant spenningsnivå uten dødpunkter, den har dyp psykologisk innsikt i menneskesinnets irrganger, og den bringer oss nær innpå en svært menneskelig «etterforsker». 
I tillegg er omgivelsene kjente for dem som har oppholdt seg i Oslo. 

Det er ikke selvsagt at et menneske skal kunne skrive slik, selv om han både er utdannet psykolog og politi, med jobberfaring fra seksualforbrytelser. 
I dag jobber 34 år gamle Lundhaug i Kripos i Oslo. 

Ut fra forsiden og vaskeseddelen forstår vi raskt at boka handler om seksuelt misbruk i en familie. 
Men vi trenger på ingen måte frykte å få grufulle detaljer trykket opp i ansiktet. 
Vi treffer aldri jenta Emma, men hører bare om henne gjennom andre folk. 

Boka er bygd opp som en gradvis avdekking av historien til ei jente som er forsvunnet. 
Det er de glimtvise avsløringene gjennom andres fortellinger sammenstilt med fortellerens psykologiske innsikt som skaper dramaet. 

Målet til etterforskeren er å avdekke hva som har skjedd med Emma, mens prosjektet til forfatteren ser ut til å være å vise hvordan misbruk kan lede barn inn i en selvødeleggende spiral der det bare er «når de befinner seg på knivseggen at de føler de har kontroll». 

Lundhaug gir oss en flik av forståelse for hvordan krenkelser mot barn kan skape atferdsmønstre i barnet - for hvorfor misbrukte og mishandlede kvinner ofte oppsøker liknende situasjoner. 
