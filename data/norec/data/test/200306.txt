Stor og trang gjerrigknark
Blant de beste hybrider på elektrisk rekkevidde. 

Toyota har lengst erfaring med hybridbiler og med den ladbare Priusen har de virkelig snudd alle molekyler for å få den til å gå så rimelig som mulig. 

Det vanvittige designet og solcelletaket gir bilen hitech-kred, men Plug in-varianten har noen ulemper som gjør at den er uaktuell for mange. 
Vi har skrevet om denne bilen fra lanseringen fra før. 
Les alle tekniske finurligheter i denne saken. 
Nå konsentrerer vi oss om hvordan bilen fungerer. 

Prius har stort sett har droppet ladbar versjon. 
Riktignok hadde du mulighet i forrige generasjon, men den virket halvhjertet. 
Les her hvor kort første generasjon plug in Prius gikk på strøm i vår test. 

Det snakkes mest om ladbare hybrider om dagen, men utvalget ikke-ladbare er også stort. 
Ford Mondeo, Honda Jazz, Hyundai Ioniq, Kia Niro, Suzuki Swift og Ignis, alle sju modellene fra Lexus samt Toyotas egne; Yaris, Auris og RAV4 mangler ladeledning. 

Prius med stikkontakt går rett i krig med Hyundai Ioniq og Kia Niro som snart også fås som ladbar hybrid, Golf GTE og Audi A3 Etron. 

Turtall 

Toyotas hybridsystem, som også deles med Lexus, har i alle tider gitt en annerledes kjøreopplevelse, men den virker fortsatt sjokkerende på de som aldri har sittet på i en av dem. 

Kombinasjonen med en stor motor med oppsiktsvekkende lavt effektuttak, koblet til et planetgir med elmotor og generator, gir komfortabel og sømløs fremdrift men også et turtall ved akselerasjon som ikke ligner grisen i forhold til den beskjedne fremdriften som tilbys. 

Selv forsiktige akselerasjoner belønnes med høylydt turtall. 
Systemeffekten er lav i forhold til vekta, så dette er en ren miljøbil. 
Noe annet er heller ikke lovet. 

Er den gjennomtenkt? 

Du sitter komfortabelt i gode seter og rattet er plassert noe lavere enn normalt. 
Girstanga er bitte liten, men lett å betjene. 
Støynivået er lavt, men interiøret gir fra seg noe lyd på dårlige veier. 
Ikke i form av knirk, mer av seterygger som vibrerer og slike ting. 
Men bilen kjører bra og skjuler den høye vekten bra. 
Det er først når den presses litt at du merker vekta. 
Først og fremst i svingene og da er det forhjulene som får julingen. 

På grunn av den ekstra vekten som batteriene til den ladbare funksjonen gir, blir bilen så tung at man var nødt til å begrense passasjerantallet til fire. 
Bagasjerommet er også latterlig lite. 
Dette vil nok tvinge kunder til å kjøpe noe annet. 

Betjening og fremvisning kunne vært løst smartere. 
Instrumentpanelet er tilsynelatende stort og innholdsrikt, men består i bunn og grunn av to små skjermer. 
Resten er lamper og lys som bidrar til å rote til mer enn å informere. 
Det finnes en rekke miljømenyer og de fleste er totalt unødvendige og til dels uforståelige. 

Irriterende fartsholder 

Den adaptive fartsholderen fungerer tilfredsstillende når den funker, men kobles uvanlig ofte ut. 
Den er veldig forsiktig i akselerasjon og slår fort av farten i svinger. 

Det føles naturlig ut i denne bilen. 
Betjeningen av stikka kunne vært langt mindre knotete. 
Enda verre er at den velger å varsle med en stor firkant over ecometeret i nærmere ti sekunder hver eneste gang radaren oppfatter en bil foran seg og hver gang den forsvinner. 

Det er dermed ikke mye du får sett på det langt mer interessante ecometeret mens du bruker fartsholderen på svingete veier. 
Hvorfor trenger vi egentlig vite dette? 

Plutselig skjønner man malplasseringen av en return-knapp på rattet. 
Da kan du trykke vekk varslingen… 
hele tiden. 

Unødvendige knapper 

Toyota kunne godt ha spart seg for tre ytterligere knapper. 

Knappen for drive-mode veksler mellom sport normal og eco. 
Sport skal gjøre bilen sportsligere. 
Gud vet hva den gjør, men den gir noe rød belysning i instrumentpanelet. 
Gassresponsen mellom de tre modiene kan merkes. 

En knapp er merket med EV, altså elektrisk kjøretøy. 
På andre hybrider tvinger det bilen til å gå elektrisk, men ikke på Prius, selv om det renner over av strøm på batteriene og maksimal hastighet på elektrisk drift langt overskrider norske hastigheter (130 km/t). 

Du har også en EV city-knapp. 
Hver gang jeg bruker den, får jeg også her beskjed via en stor firkant over ecometeret om at systemet ikke er tilgjengelig. 
Selv i sakte køkjøring. 

Knappene ved infotainment-skjermen i dashbordet har på linje med veldig mange andre biler fått berøringsknapper. 
Vi er ikke tilhengere av dette, av sikkerhetsmessige grunner. 
Toyota har en litt merkelig følsomhet og volumknappene er en krise. 
Denne brukes nok bare av passasjerene. 
Føreren har heldigvis bra knapper på rattet, men en fysisk knapp man vrir på er å foretrekke. 

DAB-radioen er skikkelig dårlig. 
Den ramler ut så å si hele tiden. 
Plastkvaliteten rundt rattstangen har kanskje lite og si, men den føles utrolig dårlig og det skrangler i konsollen når du bruker vindusviskerspaken. 

Gjerrig 

Er du petrolhead er fortsatt ikke Prius din venn, men man kan jo ikke annet enn å la seg imponere over all teknologien man har lagt inn her. 
Det virker veldig imponerende og den bruker faktisk utrolig lite. 
Hvis du gir blanke i hvordan du kjører og i tillegg skyr ladekabelen viste kjørecomputeren et forbruk 0,36 liter på mila etter 36 mil. 
Computeren viser ikke helt reelt forbruk, så det er nok noe høyere, men allikevel. 

Forbrukstesten 

Bilen starter på strøm. 
Skal kunne gå i 135 på vanlig strøm. 
7 grader, tørre veier, vi ligger i fartsgrensen der det er mulig og testruta er 20 mil i varierende terreng og veier. 
Batteriet er toppladet og forvarmet takket være tidsuret som vet når vi skal reise. 

Den er i kjøremodus eco. 
Som vanlig er EV-knappen til ingen nytte så motoren startet nesten umiddelbart, men bare i om lag 30 sekunder til sammen under vår «elektriske» kjøring 

Rekkevidde på strøm på vår tur ble 45,5 kilometer. 

Batteriindikatoren er nede på hybridnivå, men tappes minimalt derfra og ned. 
Bilen prioriterer å holde batterinivået der oppe. 
Etter endt tur viser forbruksmåleren ganske imponerende 0,28 liter per mil. 
Vi topper tanken igjen og innser at resultatet ikke er like oppløftende. 
Faktisk forbruk viser seg å være 0.36 liter på mila etter 20 mil. 

Men oppglødd av det lave forbruket fortsatt vi økonomikjøringen i ti mil til. 
Det viser seg da at forbruket stabiliserer seg på dette nivået. 

Konklusjonen er at man trolig havner på et sted mellom 0,3 og 0,4 liter på mila om man aldri bruker ladekabelen. 
Men med en rekkevidde på drøyt fire mil er argumentene gode for å lade bilen. 
Da trenger man ikke innom bensinstasjonen ofte. 
