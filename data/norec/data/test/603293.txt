«Red Joan»:Fargeløst spiondrama 

Filmanmeldelse: 
«Red Joan» er en spennende historie fortalt på småkjedelig vis. 

Joan Stanley (Judi Dench) var over 80 da hun uten forvarsel ble arrestert i sitt eget hjem. 
Anklagen mot den tilsynelatende helt vanlige gamle damen kunne knapt ha vært mer alvorlig: 
Under krigen, da Stanley var involvert i de alliertes atomvåpenprogram, hadde hun delt topphemmelige forskningsresultater med russerne. 
Slik hjalp hun Stalin og Sovjetunionen med å utvikle sine egne masseødeleggelsesvåpen. 

Det er en historie vel verdt å fortelle. 
Men selv om den både er basert på virkelige hendelser og har alle de riktige ingrediensene – spionasje, storpolitikk, romantiske intriger og tankevekkende moralske dilemmaer – er «Red Joan» blitt en heller fargeløs affære. 

Nå vil en film med Judi Dench vil alltid ha minst én ting gående for seg. 
Dessverre gir ikke rollen som den aldrende Stanley henne stort å spille på. 
Hoveddelen av «Red Joan» består nemlig av flashbacks til et gråbrunt 30- og 40-talls universitetsmiljø hvor det drikkes veldig mye te, alle er upåklagelig dannede og ingenting noen gang får bli mer dramatisk enn i en hvilken som helst lett gammelmodig britisk tv-krim. 

Og dét føles som noe av en bortkastet mulighet. 
