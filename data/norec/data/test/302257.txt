Få av deg kosebuksa, Rihanna
Rihanna anstrengte seg litt for lite i Telenor Arena. 

Lille speil på veggen der, hvem er den mest komfortable popstjernen i verden her? 

Og da snakker jeg ikke om scenetrygghet, kjennskap til låter, dansetrinn og tillit til eget artisteri. 
Nei, jeg snakker om ren kosebuksefaktor. 
Sofahenging, smågodt, Netflix. 

Riktignok hadde kosebuksa Rihanna åpnet årets konsert i Telenor Arena i, store hull der rumpeballene skulle være, men hun var iført det mest komfortable, tv-kveld-i-kjellerstua-vennlige, sceneantrekket jeg noen gang har sett på en popstjerne. 

Men så heter også sistealbumet hennes «Anti», og dette er «The Anti Tour». 

Rihanna har åpenbart bestemt seg for å strippe det helt ned, gå normcore. 
Ikke sytten om hun, en av verdens aller største kvinnelige popstjerner, skal la seg stappe inn i en kvinnelig-popstjerne-boks definert av noen andre. 
Det er beundringsverdig at hun tar et oppgjør med en konserttradisjon som er i ferd med å bli mer og mer koko, spesielt for kvinner. 
Rebellen Rihanna er en av grunnene til at vi elsker henne. 

Men sepia-filteret fungerer ikke alltid optimalt. 
Ikke på Instagram, og dessverre heller ikke på Telenor Arena. 

Anti-konseptet er med fra start. 
I stedet for å åpne konserten med et bang, kommer hun snikende inn fra siden, ansiktet skjult av en enorm hette. 
Hun dytter den ikke bakover før et par låter senere, sier ikke et kløyva ord og har ryggen til nitti prosent av publikum, mens hun svever over til scenen på en slags gjennomsiktig luftbro. 
Det er kanskje denne dualiteten som er hennes varemerke og appell, hun er kick ass og skjør, popstjerne og nabojente, verdens største og samtidig tilsynelatende normal. 
Hun er et mysterium. 

Men dette er det motsatte av publikumsfrieri. 

Og der det nedstrippede hvite-/brune-/grå-kolorerte sceneshowet kanskje kunne fungert på en mindre scene, framstår det på Telenor Arena, med sin plass til hockeykamp og 20 000 pluss, bare introvert og avvisende. 

Joda, hun tør opp etter hvert. 
Joda, hun begynner å henvende seg til publikum. 
Joda, etter hvert blir det også riktig så trivelig med «All of the Lights» og «Run This Town». 

Men hvis jeg var henne, hadde jeg sparket turnéansvarlig for lenge siden, for i altfor store deler av konserten er det rett og slett bare kjedelig. 

Ikke før hun hyller Norge og takker Stargate for noen av sine rekordmange hits, tar det seg skikkelig opp. 
I midten av konserten får vi en glitrende festdel med hits som «Rude Boy», «Work» og «We Found Love», og det føles endelig som å være på rave. 
Rihanna er rå. 
Endelig våknet publikum også. 

Men så tar hun det av en eller annen uforståelig grunn ned igjen. 
Og selv om Rihanna nå har en helt annen nærhet til publikum enn det hun hadde i begynnelsen, er det fortsatt daft. 
Og da kommer også vokalproblematikken til syne, av og til skurrer det, av og til lar hun kordamene synge litt for mye av det hun skulle ha sunget selv. 

På papiret er hitmaskinen Rihanna verdens kuleste dame. 

I Telenor Arena ble hun heller anonym. 
