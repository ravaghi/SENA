Shiftlings
Kreativt plattformspill fra Tønsberg. 

Galaksens største realityprogram har to usannsynlige hovedpersoner; to rufsete vaktmestere blir satt til å manøvrere livsfarlige labyrinter på fjerne verdener. 
Hvem styrer de to til seier og berømmelse? 
Jo, det er selvsagt du. 

Shiftlings, utviklet av Rock Pocket Games fra Tønsberg, er det første norske spillet som kommer ut på Playstation 4- og Xbox One-konsollene (i tillegg til PC). 

Det er et smart utformet plattformspill som ved å knytte de to spillheltene sammen med en navlestreng tar i bruk tyngdekraft og størrelse for å forme sine puslespillaktige utfordringer. 

Målet for hvert brett er å komme deg til veis ende, og ofte må du gå frem og tilbake mellom ulike deler av brettet for å skru av og på ulike spaker og knapper. 
Noen brusflasker kan også samles på veien uten at det blir tillagt mye oppmerksomhet eller oppfordret til. 
Den overordnende fortellingen om de to som deltakere på et realityshow fungerer som et godt rammeverk med mange vitser og mye selvironi. 

Ikke dra på eventyr alene 

Konseptet i Shiftlings er forankret i de to hovedfigurene og navlestrengen dem imellom. 
De kan også styret hver for seg av to spillere som samarbeider, men om du sitter alene i sofaen er det nødvendig å ta grep om de begge. 
Et knappetrykk bytter mellom hvem du har kontroll over, mens på konsollversjonen gjør et trykk på LB1/L1-knappen at begge beveger seg samtidig. 

Å fullføre utfordringer som er utformet for to spillere alene er en enorm utfordring. 
Vanskelighetsnivået skytes himmelhøyt i enkelte situasjoner og ved et par anledninger var det nødvendig for meg å hente inn en ekstra spiller for å overvinne et brett. 

Et annet knappetrykk lar deg overføre luft mellom de to figurene, noe som er selve kjernen i spillmekanikken i Shiftlings. 
Vekten er viktig, det samme er størrelsen som kan brukes til å overvinne mange praktiske utfordringer i spillet. 

– Samarbeid er nøkkelen til seier 

Den av de to figurene som er blåst opp som en ballong kan også brukes som trampoline for den andre. 
Hvor du hopper, og hvor nøyaktig du er, avgjør om du faktisk spretter videre opp i lufta eller om du faller flatt på bakken. 
Spillet krever presisjon, noe som førte til at jeg de første timene slet med å treffe. 
Også i enkelte utfordringer blir presisjonskravet svært tydelig, hvor fastlåste situasjoner gjorde det nødvendig å starte brettene på nytt. 

Shiftlings er på sitt beste når to venner kan erte hverandre og med enkle knappetrykk blåse opp drakten til medspilleren. 
Selv om det er gøy å knive med hverandre understreker spillet gjennom måten brettene er designet på at samarbeid er nøkkelen til seier – og etter noen timer er det vanskelig å ikke bli litt glad i de to rufsete vaktmesterne. 

Hvilke plattform spill er dine favoritter? 
Del dine synspunkter i kommentarfeltet under lenkene. 

Les flere spillanmeldelser: 
