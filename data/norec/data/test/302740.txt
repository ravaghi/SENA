En tur som ikke er verdt å begi seg ut på
Det første sporet Nelly Furtado skrev for «The Ride» heter «Phoenix», men her er det ikke mye som reiser seg fra asken. 

Det lå liksom i kortene at boblen skulle sprekke etter Nelly Furtados 24 millioner solgte album på midten av 00-tallet. 
12 av dem alene gjennom Timbaland-samarbeidet «Loose», som samtidig ble starten på slutten for produsentens egen epoke. 

En alt annet enn enestående skjebne i pop-historiens nådeløse tidslinje. 

Til tross for utgivelser med navn som «Mi Plan» og «The Spirit Indestructible», har det dessverre vært dårlig med både gode planer og uforgjengelighet fra kanadierens side. 
Isteden har siste halvdel av hennes stadig mer utvannede katalog blitt et erketypisk eksempel på fallet til en oppskrytt stjerne. 

Sjettealbumet «The Ride» er intet unntak i all sin kreative middelmådighet. 

Ironisk nok åpnet av sporet « Cold Hard Truth», befester den John Congleton-produserte skiva rammene for en karriere som snart bare har livets rett på europeiske småby-festivaler med innstrammet budsjett. 
