Svømmebasseng lager kåt og dansbar diskopop
Parkliv! 

ALBUM: 
«Er da ikke vanskelig/trenger noe menneskelig/enkelt og bekymringsfritt». 

Man kan lett forestille seg at dette mantraet – hentet fra låten «Smil» – er rammet inn og hengt opp i øvingslokalet til Svømmebasseng, oppmuntrende ord til stundene der skrivesperra står på som verst. 

«Enkel» og «bekymringsfri» er nemlig adjektiver man strekker seg etter når man skal beskrive musikken til det oslobaserte diskopopbandet. 
Men, som Svømmebasseng selv forstår, er ikke lett og ledig musikk verdt all verdens om den ikke også er sympatisk. 

«Broder» viser et band som har vokst betraktelig siden den radmagre debuten «Fløte» (2014). 
Ikke bare er selve låtmaterialet langt mer overbevisende. 
Det er også en smittende spilleglede ved oppfølgeren. 

Muligens skal indiehertug Kenneth Ishak ha en del av æren for det. 
Han har, som enhver begavet produsent, evnen til å få frem det beste i artistene han jobber med (se bare steinbra «Årets beste fest» på Kaja Gunnufsens seneste album). 

På sitt beste flørter Svømmebasseng med tittelen «årets beste norske poplåt». 
Mens «Nabolaget» med sine vindskeive chorus-gitarer låner noen knep fra de kompetente bergenserne i Chain Wallet, er «Blå planet» den kvintessensielle Svømmebasseng-låta. 

Den er ikke bare – takket være sin løpske bassgang – forbasket dansbar, men også litt kåt. 

En lyrisk gjenganger i musikken er nemlig fyll og fanteri. 
Men der mange av låtene har en tendens til å bli litt vel banale – «Klisjé» er spesielt klam – sier «Blå planet» det den vil ved hjelp av antydningens kunst, som et nysgjerrig blikk fra andre side av dansegulvet. 

Svømmebasseng er ennå ikke helt overbevisende på albumformatet. 
«Lillebroder EP» ville kledd den lettbeinte mentaliteten deres enda bedre. 
