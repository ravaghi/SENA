Det Luther og Trump har felles
Han starter med Martin Luther i 1536 og slutter med Donald Trump i 2019. 
Det de har felles er at begge forholder seg til menneskets identitet. 

Mye av tankestoffet i den nylig oversatte boka «Identitet» til den amerikanske kjendisprofessoren Francis Fukuyama er allerede gammelt nytt. 
Vi har for lengst forstått at det siste tiårets store konflikter ikke lenger er drevet av klassekamp, men av kamp mellom tenkemåter, mellom identiteter. 

«Identitetspolitikk er den linsen som de aller fleste samfunnsspørsmål nå sees gjennom», spissformulerer Fukuyama, og sier at islamister og nasjonalister har det til felles at «de drives av en følelse av krenket verdighet som søker offentlig anerkjennelse». 

Han advarer om at menneskers «tap av verdighet truer demokratiet vårt», og peker på måter verdighetstapet bør håndteres. 

Det som er mest nytt i boka, er forsøket på å forklare hvorfor politikken ikke lenger følger gamle skillelinjer, og hvorfor partiene på venstresiden «har mistet kontakten med den ene identitetsgruppen som tidligere utgjorde deres største velgerskare, den hvite arbeiderklassen». 

Dette er svaret han gir: 

1. 
Sosialismen kom i vanry da kommunistregimene falt en etter en fra 1989. 

2. 
Avindustrialiseringen i vestlige land har knust den gamle arbeiderklassen. 

3. 
I etterkrigstiden fikk arbeidere stadig bedre lønn og gikk mer og mer i ett med middelklassen. 
Proletariatets revolusjon virker ikke lenger relevant for folk. 

4. 
Folk er mer følsomme for tap enn for gevinst, og trusselen mot tap av middelklassestatus forklarer store deler av økningen i nasjonalismen. 

5. 
Uverdighet oppleves ofte som mer smertefullt enn mangel på ressurser. 
(En som blir betalt for ikke å gjøre noe, har ingen grunn til å være stolt). 

6. 
Partiene på venstresiden har i økende grad vært mer opptatt av små grupper som marginaliseres (homofile, innvandrere, transseksuelle osv) enn av de store befolkningsgruppenes interesser. 

7. 
Venstresiden har ingen strategi for å håndtere det store tapet av arbeidsplasser som vil følge robotiseringen, og inntektsforskjellene som vil følge av det. 

8. 
Det er blitt stadig vanskeligere å forme en politikk som kan gi store samfunnsendringer. 
