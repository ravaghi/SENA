Vil du ha med penn, er det ingen som er bedre
…men iris-skanningen kan vi styre vår begeistring for. 

Oppdatert 11. oktober: 
Samsung Galaxy Note 7 er fortsatt ikke å få kjøpt i norske butikker. 
Produsenten har hatt problemer med batterier der mange telefoner har tatt fyr og utstedte tidligere i år en tilbakekalling. 
Enhetene som ble sendt ut som erstatning ser også ut til å ha lignende problemer, og Samsung har derfor sett seg nødt til å stoppe salget helt av Samsung Galaxy Note 7. 

Vi lar vår test fra august bli stående, men gjør altså oppmerksom på at denne telefonen ikke er å få kjøpt; i hvert fall ikke foreløpig. 

«Who wants a stylus?», spurte Steve Jobs da han lanserte den første iPhone-modellen i 2007. 

Sannsynligvis noen, for Samsung har hatt god suksess med sin Galaxy Note-serie siden den ble lansert på IFA-messen høsten 2011. 

Ja, senere har jo faktisk Apple også lansert iPad Pro-serien. 
Med penn. 

Endelig til Norge igjen 

Det var mange skuffelser i kommentarfeltene rundtom da det ble klart at fjorårets Note-modell, Note 5, ikke kom til Europa. 

Der har heldigvis Samsung snudd i år – Note 7 er på full fart inn i norske butikker, og vi har tatt oss god tid til å teste Samsungs nyvinning. 

Som du sikkert har skjønt er altså Note-modellene fra Samsung telefoner (og nettbrett) der det følger med en penn. 
Denne passer inn i et eget spor i chassiset, men ganske oppsiktsvekkende er at Samsung har klart å lage Note 7 vanntett, på tross av de tre hullene på den nederste kanten av telefonen. 
Om du så skulle ønske, kan du faktisk skrive med pennen på skjermen under vann – den er også vanntett. 

Ganske lik S7 Edge 

Maskinvaremessig er det ikke så mye som skiller Note 7 fra toppmodellen uten penn, Galaxy S7 Edge. 
Også Note 7 har fått avrundede kanter, selv om de ikke buer like mye som på nevnte modell. 

Note 7 er også litt større, med en skjermdiagonal på 5,7 tommer versus 5,5 tommer på S7 Edge, og skjermen dekker 78,96 prosent av det totale fotavtrykket, som er en nummer-én plassering på vår liste. 
Sammenlignet med erkerival Apple, er Note 7 hele fire millimeter smalere enn iPhone 6s Plus, til tross for en større skjerm. 

Skjermen er som vanlig av AMOLED-typen, som betyr et veldig dypt sortnivå og mye fargemetning. 
Note 7-skjermen er dessuten enda mer lyssterk og har nå fått HDR-støtte – kort og godt holder vi en knapp på denne skjermen som den beste i markedet. 

Nytt er også at den er dekket av Gorilla Glass 5, som skal være enda bedre sikret mot fallskader, men som er mykere og derfor mer mottakelig for riper; noe vi også har erfart i testperioden. 
Dette er å finne på begge sider av telefonen. 

Dessuten har telefonen 64 GB internminne; dobbelt så mye som S7 Edge. 
Men den har det samme kameraet, den samme prosessoren, samme skjermoppløsning og nesten like stort batteri (3.500 mAh vs 3.600mAh). 

Den har imidlertid en splitter ny funksjon: 
Iris-skanner, som fungerer på samme måte som den ZTE introduserte på en av sine modeller i fjor. 

Raskere og enklere med fingeravtrykk 

Iris-skanneren er altså et infrarødt kamera som sitter på forsiden av telefonen, og som kan skanne øynene dine for å låse opp telefonen, og også for å logge deg på nettsteder om du velger å bruke Samsung nettleser fremfor Chrome (begge kommer forhåndsinstallert). 

Den er enkel å sette opp – du holder telefonen rett foran ansiktet på 25-30 centimeters avstand, og i løpet av noen sekunder er øynene skannet. 
Samsung opplyser dog om at du ikke bør ha på deg briller eller linser om du vil bruke denne funksjonen, som dermed ekskluderer ganske mange. 

Rett foran ansiktet på 25-30 centimerers avstand, ja. 
Prøv å låse opp telefonen din. 
Holder du den rett foran ansiktet på 25-30 centimeters avstand? 
Ikke jeg heller. 
I hvert fall ikke når telefonen er såpass stor. 
Skanneren fungerer nemlig ikke når man holder telefonen på høyde med mellomgulvet i en vinkel opp mot ansiktet, slik de fleste ser ut til å stå med den på busstopp rundtom i det ganske land. 

En annen ting er at iris-skanningen krever at du først slår på skjermen, for deretter å sveipe over skjermen først, så det tar lenger tid enn bare å trykke og holde fingeren inne på hjemknappen. 

Iris-skanneren er relativt rask (men ikke så rask som fingeravtrykksleseren), men titt og ofte opplever vi ikke å bli kjent igjen, som gjør at vi ganske raskt begynte å bruke fingeravtrykk i stedet. 
En kjekk ekstrafunksjon kan det selvsagt være, om du har på deg hansker eller lignende, og så er det jo litt gøy for showoff, selvsagt. 

Verdt å merke seg er også at fingeravtrykksleseren er støttet av Android i bunnen, slik at du kan bruke den for å identifisere deg i tredjepartsapper, som Play Butikk eller Lastpass. 
Det kan du ikke med iris-skanneren. 

Nyttig penn 

De siste årene har Samsung raffinert funksjonaliteten til pennen i Note-serien, som kalles S Pen fra offisielt hold. 
Den kan nå registrere 4096 ulike nivåer av trykk, altså slik at du får tykkere streker jo hardere du presser. 
Med i pakken får du også flere tupper som du kan bytte med dersom du for eksempel foretrekker en glattere variant. 
Tuppen er for øvrig nå bare 0,7mm, mot 1,6mm på forrige generasjon. 

Den kommer ut av sporet sitt om du trykker på den, og i år har Samsung heldigvis tenkt på at noen kan finne på å stikke den inn feil vei, slik at det ikke lenger ødelegger telefonen, som jo var en litt kjedelig feilkonstruksjon på Note 5. 

Har du skjermen avslått, blir den til en tavle med en gang du tar ut pennen, slik at du kan skrible ned et kjapt notat uten å låse opp telefonen. 
Det kan du også feste til låseskjermen, slik at du kan se det ved å dobbeltprikke på et ikon; forutsatt at du har «alltid på»-funksjonen aktivert. 

Vi lar oss også imponere av responsen fra skjermen når man tegner – her er det svært lite heng fra du tegner til streken kommer på skjermen. 

Men du kan også bruke pennen til mer enn å tegne og notere. 
Siden den er magnetisk, kan den kommunisere med telefonen selv om den ikke berører skjermen. 
Blant annet kan du holde pennen en liten centimeter over et ord for å få det oversatt til ønsket språk. 
Eller holde den over skjermen for å forstørre området rundt tuppen av pennen, for å se forhåndsvisning av bilder og den slags. 

Sentral er også appen Samsung Notes; notatappen som lar deg tegne, skrible på skjermbilder eller hva det måtte være. 
Nytt er også at du kan tegne en firkant over en video du ser på for å lage en amimert gif direkte. 

Ny Touchwiz-variant 

En annen ting som skiller Note 7 fra S7-telefonene er at den har fått den splitter nye varianten av Touchwiz; Samsungs Android-skall. 

Og her har Samsung fortsatt arbeidet med å gjøre ting enda mindre prangende – mens det tidligere var mye turkis, er det nå mye hvitt, og både menyer og andre ting er nå blitt svært stilrent. 

Vi liker godt den nye innstillingsmenyen fra Samsung der man får plass til langt mer i hvert skjermbilde, og når man trykker seg inn på en innstilling, får man forslag til relaterte innstillinger i bunnen av skjermbildet. 

I de nyere utgavene finnes det også en temabutikk, der du kan laste ned pakker med bakgrunner, ikoner, menyfarger og lignende for å gjøre telefonen mer personlig. 

Fortsatt rå ytelse 

På innsiden sitter det altså samme maskinvare som på S7 Edge; Samsungs egenutviklede Exynos 8890 med åtte kjerner, samt en kraftig grafikkprosessor, Mali T-880. 

Som med telefonene i S7-serien gjør den det svært godt på ytelsestester, og vi opplever også Note 7 som en svært kjapp telefon i hverdagen; også med tanke på hvor raskt kameraappen starter og hvor raskt telefonen fokuserer. 

Dette er med andre ord en telefon som fint vil dra de heftigste 3D-spillene en god stund fremover. 

Hva gjelder batteriet har vi opplevd Note 7 som svært utholdende. 
Under ser du to skjermbilder fra en dag der vi fortsatt har 27 prosent igjen på batteriet etter 15 timer uten strøm, der vi har vært aktive på skjermen i nesten fire timer totalt i løpet av dagen, i tillegg til nesten to timer med Spotify i bilen (med skjermen av). 

Note 7 lader også svært raskt med den medfølgende laderen, som leverer 15W (9V/1,67A). 
Vel å merke går det kun så raskt når telefonen ikke er i bruk, altså der skjermen er slukket. 
Og den kan også lades liggende på en trådløs lader. 

Kanskje det aller beste kameraet 

Sjelden opplever vi telefoner som så konsistent fanger gode bilder som Samsungs nye telefoner i 7-serien, og Note 7 har den samme kameraløsning som de S7 og S7 Edge. 

Disse er markedets mest lyssterke mobilkameraer, med blenderåpning på f/1,7 både foran og bak. 
Det gjør at de for eksempel slipper inn 67 prosent mer lys enn hva tilfellet er for iPhone 6s-modellene, som betyr at Samsung-telefonene klarer seg med kortere lukkertid, lavere følsomhet eller en kombinasjon av de to. 

Note 7 har dessuten optisk bildestabilisator, som kompenserer for din ustøhet på hånda. 
Dermed klarer vi for eksempel å fange bilder som dette uten å bruke stativ, tatt med lukkertid på 1/11s: 

Lysmålingen er det heller ingenting å si på, noe du ser eksempel på i bildet under, der vi har tatt bilde direkte mot sola og allikevel fått et svært godt eksponert bilde: 

Det er heller ikke mye å utsett på detaljnivået i bildene: 

Alt i alt et svært godt kamera fra Samsung i disse telefonene, altså. 
Kameraappen er også svært ren og brukervennlig og gir deg full kontroll med manuelle funksjoner om du ønsker det. 

Og la det også være nevnt at nettopp kombinasjonen av et godt kamera og en knallgod skjerm gjør at mobilbildene du tar ser ekstra imponerende ut når du ser på dem direkte på telefonen. 

Konklusjon 

Vi synes Samsung har gjort svært mye riktig med telefonene i 7-serien, og Galaxy Note 7 er intet unntak. 

Her får du en telefon med en særdeles god skjerm, et svært godt kamera, kjapp ytelse, rikelig med lagringsplass og flere smarte funksjoner om du bruker pennen. 
I tillegg er den vanntett og støtter minnekort. 

Men det koster. 
Ved lansering er prisen på Note 7 8.500 kroner veiledende. 
Det er 2.000 kroner mer enn hva S7 Edge koster i butikkene, og for de ekstra pengene får du altså en iris-skanner (som vi fint hadde klart oss uten), dobbelt så mye interminne (64 GB), en medfølgende penn (og tilhørende funksjoner) og en bittelitt større skjerm. 

Litt i overkant dyrt, synes vi, og vi lander derfor på en femmer på terningen. 
Men om du er så heldig at prisen ikke er noen utfordring, finner du neppe en bedre totalpakke akkurat nå. 

Samsung Galaxy Note 7 SM-N930F 64GB 
