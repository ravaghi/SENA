Unge forfattere søker mening
Paradise hotel er den ironiske tittelen på boka som presenterer tekster av et titalls forfattere fra Sørlandet, svært ulike i kvalitet og verdi, noen svært navlebeskuende. 

«Lesvos: 
– Folk i Europa vet ikke hvor ille det er. 
Gravide må sove på bakken. 
Nyfødte babyer må bo i telt i sommervarmen. 
Slik er situasjonen for flyktninger på øya Lesvos i Hellas, forteller sykepleier», sitert fra Dagsavisen 9. august 2018. 
Samtidig, fra 5. til 12. august, «oppholdt tolv forfattere seg på Metochi studiesenter for å skrive selvbiografiske tekster om reisen. 

Prosjektet var et samarbeid mellom Cultiva Ekspress, Litteraturhuset i Kristiansand og Lik forlag» heter det i forordet. 
Det har lenge blomstret i sørlandsk litteratur. 
Gang på gang opplever vi at forfattere fra landsdelen blir lagt merke til, skaper viktig kunst. 
Det er nok å nevne navn som Mirjam Kristensen, Line Baugstø, Gaute Heivoll og Karl Ove Knausgård. 
Nå presser en yngre garde på. 
Det er bra. 
Måtte de finne en stemme og en plass. 

Denne boka presenterer ti unge sørlendinger og et par andre. 
Finansiert av blant annet Cultiva Ekspress, mange av dem tilknyttet Trafo.no som administreres av UiA, dro de til Lesbos og UiAs kurssenter på det gamle klosteret Metochi i august i fjor. 
Her skulle de skrive. 

Som den gamle moralist jeg er, syns jeg det er bekymringsfullt at jeg først på side 49 møter en tekst som stiller spørsmål ved situasjonen, de norske intellektuelle som har rødt pass inn til paradiset som er omgitt av piggtråd og mennesker som søker det gode liv. 
«Hva driver du med?» spør Ming Unn Andersen seg selv. 
Betimelig. 
Virkelig tydelig blir opplevelsen og konflikten i en liten tekst av Mari Haaland Andersen på side 122. 
Hun vil google gresk mytologi og sørgevaner, men bildet viser «tusenvis av oransje redningsvester i dynger foran et stille hav». 

Og det kommer mer. 
Men helhetsinntrykket blir en serie innadvendte og navlebeskuende tekster som i liten grad engasjerer andre enn avsenderen. 
Skriveøvelser og skrivekurs er bra. 
Men må det utgis i bokform? 
Hvis samtlige deltakere har noe viktig på hjertet, så ja. 
Men her er det alt for mye navlebeskuelse og introvert introspeksjon. 
