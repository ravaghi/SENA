Winnerbäck er kanskje litt for tilfreds med livet
Anmeldelse: 
Markerer 20 år som plateartist med første album på snaut tre år. 

ALBUM: 
Det er kommet mye god musikk ut av kjærlighetssorg. 
I så fall har Lars Winnerbäck (40) trøbbel, for det kan virke som om livet smiler til artisten fra Linköping - fortsatt relativt nygift med den norske skuespilleren Agnete Kittelsen (35). 

Tre år 

De lykkelige omstendighetene er kanskje forklaringen på at det har tatt nesten tre år å følge opp «Hosianna», som viste en Winnerbäck som ville være både stadionrocker og visesanger. 

«Granit och morän» er mye mer av det siste enn det første, for kjennere mer «Vatten under broarna» (2004) enn «Tänk om jag ångrar mig och sen ångrar mig igen» (2009). 

God, gammel Winnerbäck 

Kort fortalt er «Granit och morän» «god, gammel Winnerbäck», bare 20 år eldre enn på debuten. 
Det beste eksempelet er kanskje «Sysselmannen», som kunne vært hentet fra et av de første albumene. 
Så enkelt - og så bra - kan det gjøres. 

Tristessen kan nok lure under overflaten, men først og fremst er han tilfreds med tingenes tilstand. 
Og det er ikke alltid de store tankene, for eksempel er han glad for å kunne reise rundt og spille som en annen selger («Blues of a Salesman», som til tross for tittelen har svensk tekst som resten av albumet). 

Personlig 

Noen av låtene har dessuten et slags preg av en vareopptelling eller oppsummering så langt, som «Visst har vi glömt» og en «Vän i solen» - den siste en hilsen til «kongen» blant venner. 
I den svært personlige låten synger han blant annet at han gjerne skulle vært mer sosial («dom där nättarna på Stureplan känns så långt borta nu»). 

Men ting forandrer seg: 
«Och jag gifte mig i vår nu / och du blev visst aldrig bjuden / fast jag varit på alla dine bröllop, vad jag vet / det var ingenting som hände, bara dagarna som gick / plus at vi ville ha det litet och diskret». 

Bilde på Sverige 

Tittelen «Granit och morän» er et slags bilde på hvordan Winnerbäck ser på Sverige fra et flyperspektiv. 
Mye granitt og morene, og du kan ta med skog også. 
Hverdagen er stort sett ganske grå, og det kan være helt greit. 
Det er litt som Winnerbäck sjøl. 
Ingen store fakter, mest grått eller svart-hvitt, mer midt i mellom enn høyt og lavt. 

Litt som dette albumet. 
Winnerbäck har gjort så mye bra at han blir sin egen største fiende. 
Det forventes mye. 

«Khom Loy» 

Tekstmessig er han på høyden. 
Bare én gang skal han «åka ut til havet» («Köpt en bil»)... 

På melodiplanet kan albumet, ti låter på 41 minutter, framstå som litt blekt ved første lytting, men det vokser - som gode album skal. 
Svakest er den mest rocka låten, «Kommer och går», og «Möt mig på stationen». 

Det desiderte høydepunktet kommer helt til slutt. 
«Khom Loy» (svevende lykt) har et litt annet tempo og driv, med et enkelt gitarriff som motor. 
«Du säger jag har människor runt omkring mig hela tiden / men jag känner mig ensam», synger Lars Winnerbäck. 

Det blir nok sånn en stund, for nå blir det turné. 
Norge er godt representert. 
