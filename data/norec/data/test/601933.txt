En overbevisende debut
Det er alltid gøy med ny, norsk musikk fra unge artister. 
Ekstra gøy er det når musikken er laget med både perfeksjon og lekenhet. 

20-åringen Magnus Bechmann fra Sandvika er nemlig ute med sin første utgivelse, og den 17 minutter lange EP-en får lytteren til å hige etter mer. 
Gjennom seks spor viser han en meloditeft som vil fenge de fleste, pakket inn i et originalt arrangement som løfter norsk pop opp fra melankolien og inn i feststemte sommernetter. 

Melodiske basslinjer, fargeleggende synth-landskap og gode koringer gjør at Bechmann skiller seg ut fra resten av samtidspopen. 
Samtidig minner låter som «Second Chance» om det populære bandet Phoenix og ikke minst Sondre Lerche. 
Hans uttrykk er overraskende modent med referanser fra både ny og gammel musikk. 
Magnus Bechmann er et navn vi forhåpentligvis får høre mye av fremover. 

Her er det bare å se frem mot festivalsommeren, for Bechmann vil nok være et populært navn på plakatene til norske festivaler. 
Musikken hans skaper definitivt god sommerstemning og et smil om munnen – selv i kalde januar. 
