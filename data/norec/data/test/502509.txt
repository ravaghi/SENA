Fryktelig idiotiske vampyrer utfolder seg
«What we do in the shadows» er herlig dum også som TV-serie 

Mockumentary-vampyrfilmen «What we do in the shadows» fra 2014 har fått en slags spin-off TV-serie. 
«Thor: Ragnarok»-regissør Taika Waititi og Jemaine Clement sto for både manus, regi og to av hovedrollene i filmen. 

I serieversjonen, som har blitt flyttet fra New Zealand til Staten Island, og har nye karakterer, er Waititi og Clement fremdeles involverte i manus og regi. 

At de samme folkene står bak, sikrer at serien føles som en forlengelse av filmuniverset. 
Humoren er fortsatt like herlig dum, vitsene veksler mellom å være bisarre og idiotiske. 

Jeg er likevel usikker på om det er nok til å holde på interessen min gjennom en hel sesong. 

Grunnpremisset er det samme som i filmen. 
Et dokumentarteam følger en gruppe vampyrer som bor sammen. 
I kjent «The Office»-stil «intervjues» karakterene underveis, og gir oss sitt syn på tingene som skjer. 

Vampyrene er av typen som ikke har blitt spesielt mye klokere av sine mange leveår, men som heller har sluttet å følge med i verdens utvikling. 

Det fører naturlig nok til mange dumme misforståelser og rare situasjoner. 

Vitsene går fra enkle forviklinger som at noen kjøper «crêpe paper» fordi de tror det er «creepy paper», til blodige slapstick-ulykker som følge av forbannede hatter. 

Det tulles med stereotypier om urgamle blodsugere, såvel som moderne vampyr-fremstillinger som «Twilight». 

Nandor «the Relentless» (Kayvan Novak) har en blodig fortid fra det Ottomanske imperiet, men kan ikke sies å være spesielt skremmende lenger. 

Ekteparet Laszlo (Matt Berry) og Nadja (Natasia Demetriou) tror at å kle seg i overdådig viktoriansk stil fremdeles er den beste måten å gå uoppdaget blant menneskene. 

Med dem bor også Nandors såkalte «familiar» Guillermo (Harvey Guillén), et menneske som er en slags glorifisert tjener. 
Guillermo håper at han en dag vil bli gjort til vampyr som takk for lang og tro tjeneste. 

Tilskuddet til historien som er mest annerledes fra filmversjonen, og som er aller morsomst, er den siste beboeren i huset. 

Colin Robinson (Mark Proksch) er en energi-vampyr, altså en tilsynelatende vanlig mann, som kan suge energien ut av både mennesker og vampyrer ved å prate hull i hodet på dem om kjedelige ting. 

Det er her, i krysningen mellom det gjenkjennelige og det latterlige overnaturlige, at serien er best. 
For hvem har vel ikke møtt noen som Colin Robinson? 

Det tar litt tid før dynamikken mellom karakterene setter seg, men når den først gjør det, får vi til gjengjeld ekstra mye ut av ting som viser seg å være gjentakende vitser. 

Spørsmålet er hvor lenge disse påfunnene fortsetter å være morsomme, og hvor lenge det er nok til å holde seerens interesse. 

Etter fire episoder er en del historielinjer påbegynt, men fra episode til episode er det lite som driver handlingen fremover, annet enn vampyrenes dumme innfall. 

Det hører nok dels til formatet, men jeg hadde likevel håpet på å bli litt mer engasjert i hva karakterene faktisk foretar seg underveis. 
Forhåpentligvis spisser også det seg til etterhvert. 
