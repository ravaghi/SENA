Bomskudd om ungdom, fotball og homofili
Thor Soltvedts nye roman gir unge leserne grunn til å føle seg undervurdert. 

Bergensforfatter Thor Soltvedt viser igjen stort hjerte for tenåringsgutter som sliter med utfordringer det snakkes for lite om. 

Keepertalentet Kåre King fra ungdomsromanen «Levende vegg» er blitt 16 år, og får lærekontrakt i den skotske storklubben Hibernian. 

Tiden er kommet for å lukte på proffdrømmen – og for å leve som homofil. 
Ideen er god. 
Hva skjer hvis du plasserer en ung homofil i fotballgarderobens machokultur? 

I utgangspunktet er det forfriskende med en bok som ikke følger språkmalen til de store forlagene i Oslo. 

Hos Soltvedt forekommer bergensuttrykk som at forsvarsrekken holder «en ben offsidelinje». 
Replikker som sies på engelsk, er formulert på engelsk. 

Riktig nok lider både replikker og tekstmeldinger litt av mangel på muntlighet, men dette er i hvert fall greit å forstå: 

«It’s time we start preparing for kick off. 
It’s in less than two hours. 
The bus with the Rangers players has already arrived.» 

Fotballkunnskapen til Soltvedt holdt til trilogien om G14-laget Fart i Fana, der Kåre dukket opp første gang. 

Nå er vi på proffnivå: 
«Alle visste at laget som vant flest dueller, også vant kampen.» 
Virkelig? 

Hibernian er et av Skottlands beste juniorlag, men har merkelig nok ingen reservekeeper. 

Når førstekeeperen blir skadet, åpner det for Kåre. 
Han er mindreårig, men signerer likevel kontrakten selv. 
Uten agent og uten å diskutere vilkårene. 

Her holder det med «Skriv under, Kåre!» fra pappa på telefonen. 

Finalen i «The Scottish Youth Cup» foregår alltid i april. 

Soltvedt legger den til januar. 
Hastverket tyder på en iver etter å tekkes lesere som lett kjeder seg, men den fortettede dramaturgien går på troverdigheten løs. 

Er denne romanen egentlig ferdig? 

Under finalekampen møter blikket til Kåre motspiller Kenny. 
De flørter i pausen. 

Flørten fortsetter få minutter etter at Kåre våkner forvirret på sykehus med hjernerystelse dagen etter kampen – og videre på besøk hjemme hos Kenny. 

I løpet av få timer går Kåre fra å være en som knapt har fortalt noen at han er homofil, til å lengte etter å leie sin kjære på gaten. 

Kenny rekker samtidig å gjøre det slutt med jentekjæresten, bli «outet» på Facebook, bekrefte forholdet til Kåre offentlig – og ta oppgjøret med sin homofobe far. 

Da har guttene kjent hverandre i sånn omtrent et døgn. 
Som om forelskelse er en vidunderkur mot skam i et miljø der skjellsord som «fucking poofter» (jævla homo) hagler. 
Hvor ble det forresten av hjernerystelsen? 

Jeg skjønner at det lille bergensforlaget Kapabel gjerne vil spre håp til homofil ungdom, men det hjelper ikke at hensikten er god. 

Denne romanen er best på innføringen i skotske byer og fotballag. 

Når det kommer til profesjonell fotball faller «Hibernian» igjennom, hvis vi måler den mot fjorårets «Bare spille ball» av tidligere proffspiller Michael Stilson, for eksempel. 

Når det gjelder temaet «stå åpent frem som homofil», anbefaler jeg mye heller «Simon og homo sapiens-agendaen» av Becky Albertalli. 

Hadde Soltvedt i større grad klart å kombinere strevet for å være god nok på banen med strevet for å bli elsket som du er, ville han ha skapt noe nytt. 

Men på siste side kan vi fortsatt bare fantasere om hva som vil skje når Kåre skal tilbake i garderoben og det kommer for en dag at han er kjæreste med en motspiller. 

Tenk om romanen kunne begynt der. 
