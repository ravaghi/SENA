FIFA 15
La fotballfesten begynne! 

Årets utgave av verdens mest populære fotballspill er fra et teknisk standpunkt intet mindre enn imponerende. 
Mer virkelighetsnære spillerfigurer, mer levende publikummere og faktiske supportersanger, og troverdige kommentatorer, er bare noen av ingrediensene. 

Electronic Arts har heller ikke gått i samme felle som med NHL 15, et uferdig spill uten støttefunksjoner som lagspill over nett og manglende valgfrihet når det kommer til mindre lag. 

FIFA 15 tar det største skrittet fremover spillserien har gjort på mange år. 
Dette er en real fotballfest. 

Store endringer 

Milliarder av kroner er i sving når sportsavdelingen til Electronic Arts ruller i gang. 

Blant årets mest populære temaer i forhåndsreklamene er at spillerne på banen har fått emosjonell intelligens, en funksjon som gjør at hver enkelt person reagerer naturlig på situasjonen de er i. 

I en av mine mange kamper med Odd Grenland gjorde denne funksjonen seg uventet gjeldende. 
Herolind Shala jogget i lav fart på vei opp midtbanen etter å ha vunnet ballen i en duell og dro hendene over hodet for å signalisere at taklingen ikke kvalifiserte til et frispark. 
Samtidig Frode Johnsen var på vei opp for å posisjonere seg for et angrep og alt så ut til å gå rette veien. 
Gueye Mansour, fra det saudiarabiske laget Hajer Club, benyttet øyeblikket da Shala holdt hendene over hodet, og var distrahert, og snappet til seg ballen og gikk rett i motangrep. 

Spillerne gjør med andre ord flere feil enn tidligere under press. 
Samtidig er dette balansert ved at det skjer få feil i resten av spillet. 
Vekslingene mellom uventede øyeblikk og stabile perioder øker opplevelsen av at du styrer en faktisk fotballkamp. 

Dette merkes også godt hos målvaktene, men her er ikke opplevelsen like positiv. 

Allerede i løpet av de første kampene kunne jeg plassere ballen i nettingen fordi målvakten på det andre laget drev med hva som best kan beskrives som Manuel Neuer-taktikk. 
Umotiverte løp utover 16-meteren kombinert med tidvis klønete ballmottak skaper mange interessante målsjanser. 

Et spørsmålet gjenstår da for spillseriens dedikerte tilhengere: 
Er FIFA 15 et bedre spill enn FIFA 14? 
Ja og nei. 

Endringene er så markante at noen vil føle seg fremmedgjorte. 
Svakheten hos målvaktene, eller menneskeliggjøringen av dem om du vil, kommer til å dele FIFA-publikummet. 
Men fundamentet spillet bygger på er nå mer solid enn noensinne. 

Følelsen av å putte ballen i mål er med andre ord fortsatt svært tilfredsstillende, og når Electronic Arts skryter av å ha laget tidenes fotballspill er jeg langt på vei enig. 

Gode støttefunksjoner 

FIFA 15 nærmer seg også manager-funksjonene til Football Manager-serien. 
Du kan ta kontroll over ditt favorittlag, eller følge karrieren til en enkelt spiller, og spille deg mot verdenstoppen. 

Kontinuerlige oppdateringer av spilleres virkelige formkurver, informasjon om ditt valgte lags faktiske kamper og tabellplasseringer, knytter hele fotballopplevelsen sammen. 
Og med lagspill over nett kan du sammen med venner virkelig samarbeide for å ta ditt lag helt til topps. 

Kortsamlespillet Ultimate Team, en mikrotransaksjonsbasert tilleggstjeneste, er et sidespor for FIFA-serien. 
Men like fullt et morsomt tidssluk for dem som vil bruke ekstra penger på virtuelle kort. 

Med dette spillet viser Electronic Arts sin sportsavdeling muskler og demonstrerer at de virkelig kan når de vil. 
NHL 15 bar preg av mange manglende funksjoner, det samme er ikke tilfellet i FIFA 15. 

Fotballopplevelsen på nestegenerasjonskonsollene Xbox One og Playstation 4 er nærmest komplett. 
La fotballfesten begynne! 

Hvilket fotballspill fra spillhistorien er din favoritt? 
Del dine meninger i kommentarfeltet! 

Denne anmeldelsen omtaler «FIFA 15» til PC, og nestegenerasjonskonsollene Playstation 4 og Xbox One. 
Spillet er også ute til nær sagt alle andre plattformer også, men i disse utgavene brukes ikke den samme spillmotoren. 
Forskjeller mellom plattformene bør tas i betraktning om du vurderer et kjøp. 
