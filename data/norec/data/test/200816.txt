Test:Mini Cabriolet 

Har fortsatt Gokart-følelsen inntakt. 

Nye Mini kom til Norge for et drøyt år siden. 
De største nyhetene kan sammenfattes slik: 
Alt er blitt større. 

Større lykter, større grill, større plass, større designelementer, flere dører, lengre akselavstand og mindre motorer. 

Cabrioleten 

Den originale Minien kom så tidlig som i 1959, men som cabrioletversjon var den faktisk ikke tilgjengelig før i 1993. 
Med 1.081 solgte, ga de seg etter tre år. 
Da BMW satte i gang produksjon av New Mini var Cabriolet på programmet i 2004 og siden har den vært et fast innslag. 

Til sammen er det blitt produsert 330.700 eksemplarer. 

Samme konsept 

Mini Convertible lanseres med alle modellvarianter samtidig. 
Det vil si Mini One med en tresylindret 1,2 liters turbo med 102 hester, Mini Cooper med en tresylindret 1,5 turbo med 136 hester, Mini Cooper D med tresylindret turbodiesel på 116 hester, Mini Cooper S med en toliter turbo på 192 hester, Mini Cooper SD med en toliter på 170 hester og verstingen Mini John Cooper Works med en toliter på 231 hester. 

Alle, med unntak av billigste versjon, kan bestilles med 6-trinns manuell eller Steptronic Sports-girkasse. 

Er du ikke opptatt av takløs versjon, men heller vi ha det litt praktisk. 
Kanskje Mini med fem dører er noe for deg? 

Litt tyngre 

Den toppløse versjonen er noen kilo tyngre for å gjøre den stivere. 
Den har fått ekstra forsterkninger under motoren, kraftigere stabilisatorstag og et annet fjær- og demperoppsett enn det øvrige programmet. 

Endelig har den mistet de stygge veltebøylene bak bakseteryggene som ødela designet. 
Nå popper det opp to søyler på 10 millisekunder om du har tenkt deg en tur opp ned. 

Testbilene hadde ikke dynamisk demperoppsett, det føles stramt, men ikke ukomfortabelt på de ekstremt svingete fjellveiene vi kjørte i bakgrunnen av Malibu og Los Angeles. 
På de sprekkete betongveiene i sentrum derimot, blir det stumpete, men det gjør faktisk de fleste biler. 

Undertegnede har slitt litt med å like tilbakemelding fra forhjul til rattet på siste generasjon Mini. 
På vår testbil opplevde jeg ikke samme problem med overstyring og lei vektforsyvning som resultat, uten at det fantes noen naturlig forklaring. 
Alle modeller har nemlig samme utveksling på styringen. 

Sprek nok 

Vi fikk bare tilgang på Cooper S med 195 hester. 
Toliteren er en svært allsidig pakke som drar godt allerede fra 2000 omdreininger. 
Den mister litt lysten når den nærmer seg rødmarkeringen, men den som tror man får noe ekstremt kjapt og sprekt, vil bli skuffet. 
Da må du opp på John Cooper Works. 

Det er blitt lettere å leve med manuell girkasse også. 
Motoren mellomgasser og gir deg riktig turtall når du girer. 
En noe mindre nummen følelse i pedaler og giroverføring hadde gitt oss mer av den gokartfølelsen Mini ønsker at vi skal oppleve. 

Det var litt synd vi ikke fikk anledning til å prøve en av de tresylindrede bensinversjonene. 
Trolig blir de bestselgerne. 
Etter signalene fra de som leder landet om dagen, blir det neppe solgt mange diesler. 
Helt greit når det gjelder den tresylindrede versjonen, men Cooper SD er en morsom drivpakke. 

Mer luksus 

Du har alltid måttet holde tunga rett i munnen når du skulle velge utstyr i Mini. 
Den nye gjør ikke valgene lettere. 
Interiørmaterialene er mer luksuriøse enn tidligere og fargene er mange. 
Fire ratt, ni forskjellige seter, tolv forskjellige overflater på listene og fem forskjellige fargekombinasjoner på dashbord og dører. 
Alt kan selvfølgelig kombineres i uendelige kombinasjoner. 

Taket byr også på nyheter. 
Det kan kjøres opp og ned i 30 km/t og jobben gjøres helautomatisk på 18 sekunder. 
Mot tillegg i prisen kan det bestilles med mønsteret til det engelske flagget på takdelen av stoffet!. 

Varsler været 

Koster du på deg det dyreste infotainment-systemet, får du samme brukervennlighet som BMW, inkludert styreflate som lar deg skrive inn bokstaver både i navigasjonssystemet og telefonlisten. 
Hvorfor hverken BMW eller Mini klarer å lese av bokstaven A er fortsatt en irriterende gåte. 
Plasseringen av kontrollene er også litt knotete siden minibilen ikke har noen skikkelig midtkonsoll. 

Med Mini Connected kommuniserer bilen med mobilen din og gir deg for eksempel mulighet til å plotte inn destinasjoner før du setter deg i bilen. 
Appen har også et regnvarselsystem som forteller deg enten på mobilen eller på skjermen at det er regn på vei. 
Da forteller den hvor lang tid det er til det begynner å regne, og ber deg kjøre til side og legge på taket. 

Større og bedre. 

Nok en gang har Mini tatt et lite skritt framover. 
På lanseringen hadde de plassert alle fire Mini Cabriolet-generasjonene ved siden av hverandre. 
Ser man dem hver for seg er ikke forskjellene store, men alle modellene er helt nye fra bunnen av, og det ser man godt når man sammenligner. 
Det er lite som skulle tilsi at den ennå mer luksuriøse cabrioleten ikke kommer til å selge like godt som sine to forgjengere. 

Bedre materialvalg, kjører godt, mange motoralternativer, stor mulighet for å bygge en helt unik bil, mye utstyr, større plass. 

Dyr, blitt større, diskutabelt design, ennå høyere kalesje når den er nedslått. 
