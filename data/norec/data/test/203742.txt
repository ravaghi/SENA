Alternativet om Mercedes, BMW og Audi blir for kjedelig
Den nye modellen er syvende generasjon ES, men den første som kommer til Norge - kun med fjerde generasjon hybrid-drivlinje. 
Lever den opp til det gode Lexus-renommeet? 

Sammen med flaggskipet LS, er ES den modellen som har levd lengst i Lexus' produktportefølje. 
Til høsten fyller ES-modellnavnet 30 år og det er altså seks generasjoner som har etterfulgt hverandre, solgt i til sammen 2,3 millioner eksemplarer, uten noen gang å ha blitt importert hit til landet. 

Nå rettes det opp i det, og fra nå er ES 300h modellen som ligger mellom IS og LS, som erstatter for GS, som vi senest kjørte i laveste motoriseringsutgave, 300h, for snart fem år siden. 

Bare én drivlinje 

Men i motsetning til hva som var tilfellet med GS, som vi også kjørte i en 450h-utgave, tilbys det ikke noen kraftigere versjon. 
ES 300h er eneste valgmulighet, men det er den nye generasjonen hybriddrivlinje vi snakker om - den fjerde i rekken. 
En annen endring fra GS-ens dager er at ES er forhjulsdrevet. 

Bilen er, som sin Toyota-slektning Camry, basert på plattformen GA-K. 
Den igjen er en variant av den nye generasjonen produkt-arkitektur i Toyota-konsernet - TNGA, som står for Toyota New Global Architecture. 
Også den kommende Toyota RAV4 bruker denne plattformen. 
De mindre bilene, som kompakt-crossoveren Lexus UX, bruker en variant ved navn GA-C. 

Spenstig design 

Designmessig føyer nye ES seg inn i Lexus-familien uten problemer, med den svære såkalte «spindle-grillen», massive luftinntak og skarpe «blikk». 
Det er en stor bil - enda større enn GS var, med nesten fem lengdemeter (497,5 cm, for å være presis), over en akselavstand på 287 centimeter. 
Bredden på 186,5 centimeter og høyden 144,5 plasserer den direkte i samme størrelseskategori som BMW 5-serie, Audi A6 og Mercedes-Benz E-klasse. 

Plassfølelsen er god både foran og bak - med bakseteplass som er utmerket også for storvokste. 
Det skulle for så vidt bare mangle i en fem meter lang bil. 
I Luxury-graden kan vinkelen på bakseteryggen for øvrig justeres åtte grader. 
Derimot er bagasjerommet ikke akkurat gigantisk med sine 454 liter. 

Innemiljø: 
Mye bra, noe ikke like bra 

Forsetene er greie å sitte i, uten å være klasseledende på noen måte, og i F-Sport-versjonen hadde vi grei nok lårstøtte. 
Men i (den dyreste) Luxury-utgaven manglet dette noe. 
Betjeningen er greit gruppert i knapper med vesentlige funksjoner på rattet og på Lexus-vis to «satellitt»-dreiebrytere på hver side av instrumentpanelet øverst, som betjener valg av kjøremodus. 

Det passe store multifunksjonsrattet er behagelig i bruk, men vi hadde ønsket muligheten til å trekke det litt nærmere. 

Stor skjerm og mulighet for HUD 

Vi sliter ellers litt med å bli fortrolig med berørings-pad-en som på PC-vis styrer pekeren på skjermen - her hadde vi foretrukket et dreiehjul slik BMW og Mercedes har. 
Men den store skjermen på 12,3 tommer er et klart framskritt i forhold til tidligere, med hensyn til grafisk oppløsning, noe som var på tide. 

Denne skjermen kommer med premium navigasjon på gradene F Sport S og Luxury. 
På disse utstyrsnivåene får du dessuten et meget bra HUD (Head Up Display), som projiserer vesentlig informasjon krystallklart og i elleve tommer, rett i synsfeltet nederst i frontruten. 
(Mer om utstyr nederst i artikkelen). 

I interiøret merkes det ellers at Lexus nok har satset en del på å differensiere seg fra sin Toyota-slektning, Camry (som vi for øvrig kommer til å prøvekjøre senere i år). 
Det er godt med polstring og alt virker godt sammenskrudd. 
Bare noen plastdetaljer sladrer om en mindre nobel bakgrunn enn det GS hadde, men totalinntrykket av kvalitet er meget godt. 

Fjerde generasjon Lexus-hybrid 

Kjøreopplevelsen starter med lydløs oppstart og igangsetting av hybrid-drivlinjen, som altså er fjerde generasjon sådan hos Lexus. 
Bensinmotoren er en 2,5-liters firesylindret sak, som vanlig fra den kanten med Atkinson-syklus (som går ut på at inntaksventilene stenges sent i syklusen og forsinker kompresjonen, hvorav mindre varmetap og mer effektiv forbrenning. 
Effekttapet det medfører, kompenseres av elmotoren). 

Bensinmotoren yter 178 hestekrefter og 221 newtonmeter, mens elektro-enheten kan produsere opptil 120 hester og 202 newtonmeter. 
Maksimal kombinert effekt, såkalt systemeffekt, er 218 hester - tre mindre enn i utgåtte GS 300h. 

Som vanlig er det en trinnløs transmisjon via planetgir (e-CVT), som overfører kreftene til drivhjulene - som nå altså sitter foran, og ikke bak som på GS. 

Ingen racer 

Man får ikke direkte bakoversveis av de relativt moderate ytelsene som oppgis - 0 til 100 kilometer i timen på 8,9 sekunder og en topphastighet begrenset til 180 kilometer i timen er ikke akkurat egnet til å skremme vannet av de tyske konkurrentene. 

I praksis oppleves ytelsene slik de er beskrevet - moderate. 
Men, for all del - tilstrekkelige for de fleste. 
I våre øyne trekker det likevel ned at det ikke tilbys noe alternativ med litt mer punch. 

På plussiden er bilen stillegående, så lenge man ikke maltrakterer gasspedalen. 
Gjør man det, blir bensinmotoren hørbar, og lydbildet fra den er ikke spesielt harmonisk, så det lærer man seg raskt å la være å gjøre. 
Det er relativt sedat fremdrift som gjelder. 

Det er også bra for å holde forbruket nede - dette er oppgitt til lave 0,44 liter bensin per mil, hvilket gir 100 gram CO₂ per kilometer. 
Testdagen med bilen ga som vanlig ikke mulighet til å etterprøve tallene, så det får vi komme tilbake til i mer grundig test under norske forhold. 

Svært behagelig å kjøre 

Lexus-ingeniørene har ikke brukt Camry-plattformen direkte, men har tilpasset den med bruk av lettere høystyrke-stål og sterkere sammenføyninger, samt omfattende støydempende teknikker og materiale. 
Hjulopphenget er spesifikt for Lexus ES, med blant annet egenutviklede dempere med dobbel ventilteknologi, som skal sørge for bedre tilpasning til ulike typer ujevnheter. 

Resultatet er det nevnte lave lyd-nivået, samt en veldig behagelig fremdrift. 
Dette er uten tvil en utpreget komfortabel farkost. 
Uansett type ujevnheter, takler bilen det med stoisk ro. 
Samtidig svinger bilen flatt og sammen med en temmelig presis og godt vektet styring, gir dette gode, om enn ikke direkte kvikke, kjøreegenskaper. 
ES oppleves både stabil og retningssikker, og komfortabel betyr slett ikke dvask. 

Hva koster så herligheten? 
Jo, den ene ES-versjonen som tilbys, har et prisspenn på 190.000 kroner, fra 538.100 til 729.500 kroner, avhengig av utstyrsnivå. 

Innstegsversjonen (538.100 kr) heter Comfort og har som standard 17-toms alufelger, bi-LED hovedlys, elektrisk justerbart ratt og forseter, lydanlegg med DAB og ti høyttalere, takluke med solskjerm og sikkerhetssystemene under betegnelsen Lexus Safety Sense, som nå har syklist-gjenkjenning og fotgjenger (også om natten), adaptiv fartsholder med skiltgjenkjenning, samt filskiftvarslingssystem. 
Du kan plusse på 16.200 kroner for navigasjonssystem (8-tommers skjerm). 

Nivået Executive (627.500 kr), gir deg i tillegg til Comfort 18-tommers hjul, setetrekk i skinn, elektrisk justering av lengden på sitteputen, minne for sete- og rattjustering, elektrisk justerbar korsryggstøtte for føreren, ventilerte forseter, varme i rattet og Lexus navigasjon som standard. 
Med en Tech-pakke til 16.400 kroner får man dessuten Mark Levinson-anlegg med 17 høyttalere og panoramakamera (360 graders overblikk). 

Med F Sport (641.300 kr), forsaker man skinnseter, men får Tahara syntetisk skinn på F-Sport-seter samt F-Sport-ratt med varme, dessuten 19-toms felger på 235/40 hjul. 
Dessuten adaptivt understell med mulighet for Sport +-innstilling, som vi for vår del ikke så den store fordelen med. 
F Sport har også 8-tommers navigasjon som standard, samt elektrisk bakluke og trippel LED-hovedlys. 
Det er mulig å oppgradere til den store 12,3 tommer-skjermen, som kommer i pakke sammen med Levinson-anlegget og HUD. 
Da har du F Sport S, som koster 682.700 kroner. 

Øverste utstyrsnivå til 729.500 kroner er Luxury, der trippel LED-hovedlysene er adaptive, setetrekket er i semi-anilinskinn, klimaanlegget tre-soners, baksetene elektrisk justerbare og 12,3 tommer-skjermen, Levinson-anlegget og HUD, samt panoramakameraet er standard. 

God, men begrenset 

For Lexus har nok tilpasningen av Camry-basisen vært en mer økonomisk rasjonell løsning enn å erstatte GS. 
Selv om det merkes på noen detaljer er resultatet ganske vellykket, selv om vi ikke synes premium-følelsen er riktig like høy. 

Det at bilen har fått forhjulsdrift er ikke noe vi anser som et ankepunkt, men i Norge ville det selvsagt vært en fordel å kunne tilby firehjulsdrift. 
ES-utvalget begrenser seg altså til ulike utstyrsnivåer og det er relativt smalt i dagens marked. 

Som komfort-farkost og tvers gjennom behagelig transportmiddel, er imidlertid Lexus ES 300h helt på høyde med sine potensielle konkurrenter. 
Og med høyt utstyrsnivå blir den også en anelse mer prisgunstig enn de få sammenliknbare versjonene fra BMW, Volvo, Audi eller Mercedes med tilsvarende ytelser. 

Alt i alt en god bil, altså, til et solid terningkast fire. 

Reiseomkostningene til denne reportasjen er dekket av importøren. 
Les mer her 
