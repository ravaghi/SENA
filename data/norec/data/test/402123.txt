Nytt fra Vampire Weekend:Så bra som popmusikk kan bli 

Med sterke låtskriverevner, lekne melodier og kreativ instrumentering skaper Ezra Koenig stor popkunst. 

Under lyttingen til dette fjerde albumet fra Ezra Koenig og hans Vampire Weekend, har jeg stadig oftere tenkt på The Beatles’ 50 år gamle klassiker The White Album. 
Platen der bandet og produsent George Martin for alvor brukte studioets muligheter, boblet over av kreativitet og samlet 30 låter fra pur pop via hardrock og akustiske perler til symfonisk avant garde. 
Fullføringen av en musikalsk revolusjon. 

Father of the Bride er ingen lignende revolusjon, men tangerer likevel mange av opplevelsene. 
Det er noe med lekenheten i Koenigs låtskriverkunst, variasjonen i musikalske sjangere og den kreative eksperimenteringen med instrumentparken. 
Summen er amerikanske Vampire Weekends mest fullkomne verk. 
Et definerende popalbum for 2019. 

Tok seg en real pause 

Det har tatt mange år å komme seg hit. 
Etter tre sterke og suksessrike album på fem år, kombinert med intens turnering i samme periode, tok Vampire Weekends frontmann Ezra Koenig seg en real pause fra det meste i 2015. 
Utslitt, men heldigvis ikke utslått. 

Så skjedde flere utenommusikalske ting: 
Bandpartner Rostam Batmanglij bestemte seg for å gå solo og sluttet som fast medlem, Koenig skrev den animerte TV-serien Neo Yokio for Netflix, og i fjor sommer fikk han en sønn. 
Samtidig tilbrakte den opprinnelige newyorkeren mer og mer tid i studio i Los Angeles, og etter hvert kom godfølelsen snikende tilbake: 
Det blir mer Vampire Weekend. 
På plate, og live. 

Har modnet til det enda bedre 

I et ferskt intervju med magasinet GQ sier Ezra Koenig at bandets pause har gjort ham godt, og at fem-seks års opphold mellom to album bør oppleves som normalt av både artister og fans. 
Alle er nok ikke enig i det, i en kulturell verden der folks oppmerksomhet blir mer og mer flyktig. 

Men Vampire Weekends musikk har i alle fall modnet til det enda bedre gjennom disse årene. 

Det første som mer enn antydet dette, kom med låten «Harmony Hall» tidlig i år. 
Florlett pop med en uimotståelig melodilinje, lekker instrumentering og superb vokal, og med en tekst som gjenbrukte linjen «I don’t wanna live like this, but 
I don’t wanna die» fra låten «Finger Back» på forrige album Modern Vampires of the City. 
Det var som om sommeren kom smygende, allerede i slutten av januar. 

Morsomt å spille inn, morsomt å lytte til 

Den melodisk lekre sommerpopen gjentar seg i en låt som «This Life», også den gitt ut tidligere. 
Her er det derimot en interessant kontrast mellom melodi og tekst, mellom lyst og mørkt, for øvrig et velkjent grep i musikkens verden. 
«Baby, I know pain is as natural as the rain, I just thought it didn't rain in California», synger vår mann mens både han og motparten glatt innrømmer utroskap. 

Ingen grenser for hva man kan danse til i Vampire Weekends verden, altså. 

Disse to kommer tidlig på det 18 låter og nesten én time lange Father of the Bride, og setter tonen for et album som fremstår gjennomført morsomt. 
Morsomt å spille inn, morsomt å lytte til, selv om det er flere tekster om trøblete relasjoner underveis her. 

Sjekk for eksempel den funky og krevende «How Long», bossanovaen i «Spring Snow», samspillet mellom indiegitaren, brumlebassen og strykerne i «Unbearably White» eller det utrolige drivet i «Sympathy», som plasserer seg et sted mellom energisk rock og et klubbdansegulv. 

Alt er lov, det meste treffer. 

Samarbeider med gode folk 

På toppen av egen kreativitet har Ezra Koenig og hans nå faste medprodusent Ariel Rechtshaid også fått med seg noen sjeldent gode samarbeidspartnere utenfra. 
Indieslacker-fenomenet Steve Lacy, for eksempel, som skrur de lett psykedeliske låtene «Sunflower» og «Flower Moon» langt ut på siden og inn i eget univers. 

Hakket mer fascinerende er likevel innsatsen fra Danielle Haim fra trioen med samme navn, som er en ypperlig duettpartner på tre låter som musikalsk, tekst- og vokalmessig sniker seg lett inn på countrymusikkens banehalvdel: 
Åpningen «Hold You Now», smart titulerte «Married in a Gold Rush» og «We Belong Together». 

Tre nye eksempler på kreativiteten, dynamikken og åpenheten som driver prosjekt Vampire Weekend fremover. 

Koenig står for «vibe direction» 

Vinteren 2008 ramlet dette bandet inn i musikkens verden som et skoleflinkt indieband som hadde hørt nesten i overkant mye på Paul Simons afropopklassiker Graceland. 
Et drøyt tiår senere viser frontmann Ezra Koenig her igjen hvorfor bandet til tross for sitt tidvis kopierende lydbilde den gang fikk så mange fans. 

De er på alle måter ekstremt fengende. 

Jobben som er gjort i studio med Father of the Bride er av sjeldent god kvalitet, det er derfor nevnte The White Album dukker opp i minnet. 
Om dagens Vampire Weekend skal regnes som et band eller som Koenigs soloprosjekt, er litt uklart. 
Det fine er at han er tydelig selv: 
«I’m continuing to have the exact same role that I’ve always had in the band: songwriting and vibe direction». 

Den «viben» oser fortsatt av sommer, glede og kreativitet. 

Hør 

To sterke artister som er med på Vampire Weekends nye album: 

Stjernenes favoritt 

Steve Lacy 

Steve Lacy’s Demo EP 

2017 

Amerikanske Steve Lacy spiller bare på to låter på det nye Vampire Weekend-albumet, men legger likevel igjen tydelige spor av egen musikk. 
Multiinstrumentalisten er også en del av bandet The Internett, som ga ut et tidvis fengende, men også litt skuffende album med Hive Music i fjor. 

Tidlig i karrieren spilte Steve Lacy inn all musikk direkte på sin Iphone, noe som kan høres på denne imponerende EP-en som flyter mykt i grenselandet mellom hiphop og indierock. 
I tillegg er han en ofte brukt partner for andre stjerner, og han har blant annet produsert en låt for Kendrick Lamar. 

Amerikansk storhet 

Jenny Lewis 

On The Line 

2019 

Amerikanske Jenny Lewis har ingen stor rolle på Father of the Bride, men dukker da opp med litt vokal i låten «2021». 
På egen hånd bygger hun seg derimot stadig større og bedre som soloartist, etter flere år som skuespiller og som en viktig del av indierock-kultbandet Rilo Kiley. 

Årets album 
On The Line er hennes fjerde og fikk først litt oppmerksomhet fordi det er produsert av persona non grata Ryan Adams, som har havnet i #metoo-trøbbel. 
Nå står det derimot igjen som et av årets så langt beste amerikanske rockealbum. 
Bygget på bunnsolide låtskriverevner. 
