Tom Roger Aadland synger Dylan på nynorsk
Når Sara blir en sorgmodig jente fra Jæren. 

Da Tom Roger Aadland var 14 år, fikk han en bok med Jan Erik Volds oversettelse av Dylan-tekster. 
For sju år siden oversatte han selv albumet "Blood on the tracks" til "Blod på spora". 
Denne gang tar haugesunderen for seg 50 år gamle "Blonde on blonde". 
Å gjendikte Dylan er ikke enkelt, særlig ikke sanger som det er vanskelig å vite helt hva handler om. 
Det finnes flere av disse på "Blonde on blonde", men Aadlands univers fungerer. 
Han flytter geografien til Norge, slik at vi får "Sitje fast i strileland med sentrumsblues i kveld". 

Og ikke minst er "Sad eyed lady of the lowlands" blitt til "Sorgsame kvinne ifrå Jæren": 
Med din merkurmunn i eit misjonsmagasin/Og dine auge som røyk og dine bøner som rim/Og din sølvkross klår, og di klokkerøyst som skin/Å, kven iblant dei trur dei kunne handtere deg? 

En nydelig plate der alt stemmer. 

Beste spor: 
"Visjonar av Johanna", "Eg må ha deg", "Nett som ei kvinne", "Mellombels som Akilles", "Sorgsame kvinne ifrå Jæren". 
