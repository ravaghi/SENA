Asus ZenBook Pro UX501VW
Denne PC-en har nesten alt, men det koster å være kar. 

De siste årene har mye av innovasjonen på PC-markedet dreid seg om ultrabook og hybrider mellom PC-er og nettbrett. 

Men disse modellene tilfredsstiller ikke alle bruksmønstre, spesielt ikke dem som ligger høyt på kravstigen, inkludert gaming, konstruksjon og seriøs video- og bilderedigering. 

Pro-maskin 

Det er «mer seriøst bruk» Asus hadde i tankene da de konstruerte Zenbook Pro UX501V. 
Det er slett ingen billig PC vi har hatt på testbenken den siste uka, men til gjengjeld har vi funnet svært få ankepunkter å snakke om. 

Men før vi går videre skal vi se litt på hva maskinen har å by på av sentrale spesifikasjoner: 

Skjerm: 15,6" blank IPS berøringsskjerm, 4K-oppløsning (3840 x 2160 piksler) Prosessor: 
Intel Core i7-6700HQ RAM: 
16GB (maks 24GB) 
Grafikkort: 
Nvidia Geforce GTX 960M, 2GB RAM Lagring: 
Samsung M.2 SSD på 512GB (PCIe-basert) Optisk drev: 
Nei Skjermutganger: 
HDMI 1.4 + DisplayPort 1.2/Thunderbolt 3.0 over USB-C USB-porter: 3 x USB 3.0 + 1 x USB 3.1 (USB-C-port) Webkamera: 
Ja Kortleser: 
Ja, for SD/SDHC/SDXC Trådløst nett: 802.11AC (Intel AC7265) + Bluetooth 4.0 Kablet nett: 
Ja, via medfølgende adapter (Gbit LAN) 
Annet: 
Plass til 2,5" SSD/harddisk i tillegg OS: 
Windows 10 Home Størrelse: 38,3 cm x 25,5 cm x 2,13 cm Vekt: 2,27kg Pris: 
Fra 18.995 kr inkl mva (jf Prisjakt 6.5.2016) 

Solid og oppdatert 

Vi merker oss også at PC-en er utstyrt med USB-C port, som både støtter USB 3.1 (dobbel så rask som USB 3.0), Thunderbolt og DisplayPort - en slags universalport for svært rask dataoverføring (inntil 40 Gbit) til alt fra lagringsenheter til svære 4K-skjermer. 

Det som ikke kommer fram i spesifikasjonslisten, er at Asus har benyttet aluminium i hele kabinettet, noe som gir en følelse av robusthet og kvalitet. 
Designuttrykket er kjent fra andre ZenBook-modeller, og den sirkelformede dekoren øverst til venstre og høyre har vi også sett tidligere. 

Oh la la-skjerm 

Berøringsskjermen beskyttes av en glassplate, men vi har ikke funnet noe bevis for at det er spesielt herdet, som vi ofte ser på nettbrett. 

Glassplaten er uansett speilblank, noe som kan være problematisk under vanskelige lysforhold. 

Utover dette ankepunktet, er skjermen helt eksemplarisk, og blant de beste vi har sett på en bærbar PC. 
IPS-panelet fra LG Display sørger for at verken farger eller kontrast avtar eller endres når du beskuer skjermen fra sidene. 
Driver du med bilde- og videoredigering og er opptatt av mest mulig korrekte farger, er det greit å vite at skjermen dekker 100 prosent sRGB fargegamut og 74 prosent Adobe RGB. 

Tastaturet er stort og tastevennlig, og har tre nivåer av bakbelysning. 
Det har en anelse svikt - egentlig over det hele, men ikke nok til at det påvirker bruken negativt, mener vi. 
Pekeplaten er gjennomsnittlig stor og ligger en anelse til venstre for midten. 
Den fungerer helt ok, inkludert flerberøring, hvis du foretrekker slik styring foran skjermberøring (noe vi mistenker at mange gjør). 
Det eneste som irriterer oss litt, er at de integrerte knappene har litt skarp/høy klikkelyd. 

Ikke Pro-Windows 

Windows 10 Home er på plass, men på en PC til nesten 19.000 kroner - som til og med har pro i produktnavnet - bør etter vår mening utstyres med pro-utgaven av Windows 10. 
Det er spesielt mangelen på støtte for kryptering og domenepålogging vi savner, noe mange i pro-segmentet helt sikker ønsker seg. 

Slik er ytelsen 

Ytelsesmessig er dette som ventet uansett en råtass, både takket være Intel Core i7-prosessoren, SSD-en og Nvidia Geforce GTX 960M-grafikken. 
I målinger foretatt med Passmark Performance Test, fikk vi et ytelsestall på 8240 på prosessoren. 
Det er for eksempel godt over dobbelt så raskt som den uhyre populære Intel Core i5-6200U, som sitter i mange nye PC-er i mellomskiktet, og som løser de fleste oppgaver kjapt og smertefritt. 

SSD-en er også lynrask, vi målte lesehastighet på 668 MB per sekund og skrivehastighet på hele 934 MB per sekund. 
Det er rundt dobbelt så raskt som en gjennomsnittlig rask SATA-basert SSD, og 6-10 ganger raskere enn en typisk harddisk. 

Takler nye spill 

Når det gjelder 3D-ytelsen til grafikkortet fra Nvidia, får vi tallet 3298, som er rundt tre ganger raskere enn den interne Intel-grafikken. 
Det er et high-end kort, blant de 6-7 raskeste på markedet, og raskt nok til å spille mange av de mest populære spillene på markedet med bra flyt. 
Du må imidlertid belage deg på å gå ned på oppløsning fra 4K til full HD. 

For en liste over hva du kan forvente deg av bilder per sekund (fps) i populære spilltitler med dette kortet, har Notebookcheck en fyldig oversikt. 

PC-en er ikke lydløs - det merker du når det virkelig drar seg til med tunge oppgaver. 
Da startes viftene, men selv om de er godt hørbare, vil vi ikke karakterisere dem som spesielt sjenerende. 
Ved lett arbeid vil maskinen være svært stillegående gjennom lange perioder. 

Overraskende seiglivet 

Er det én ting vi har lært etter å ha testet bærbare PC-er siden år 2000: 
Det er svært sjelden slike kraftige PC-er har særlig mye å slå i bordet med når det kommer til batteritid. 
Vel, det gjelder ikke denne PC-en. 
Hele 561 minutter holdt batteriet med kontinuerlig streaming av YouTube-filmer, før det gikk tomt for strøm. 

Det er 9 timer og 21 minutter - oppsiktsvekkende lenge for en så kraftig maskin, og faktisk på nivå med og foran mange lette bærbare med strømgjerrige ULV-prosessorer. 

Konklusjon 

Dette er en av de mest komplette PC-ene vi har testet. 
Den har en svært god ytelse på de fleste områder, inkludert batteritid - noe som er sjelden vare. 
Skjermen er også særs god, og vi lander til slutt på en svært sterk femmer og Anbefalt produkt-stempel. 

Av ankepunkter har vi trukket frem høyttalerne - som mangler den bassen vi forventer av en slik PC, og at du ikke får pro-utgaven av Windows 10. 
At prisen er såpass stiv vil nok også være et ankepunkt for mange, men er du ikke så glad i kompromisser, tror vi prisen vil være underordnet. 

Meget bra levert, Asus! 

PS! 
En enklere versjon uten berøringsskjerm, med 8GB RAM og 256GB SSD kan fås for flere tusenlapper mindre. 

Sjekk også testen vår av Multicom Kunshan P651S, som har enda kraftigere grafikkort (og som har blitt oppgradert med samme prosessor som i Asus ZenBook Pro UX501VW). 

Asus ZenBook Pro UX501VW-FJ044T 
