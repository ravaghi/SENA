Anmeldelse av «Dette barnet»:Et verksted for pompøs scenekunst 

Spennende fransk samtidsdramatikk blir formet til en kjedelig masse i et norsk teaterverksted. 

Ideen var god. 
Den franske dramatikeren Joël Pommerat har skrevet ti korte scener om underprivilegerte familier. 
Noen av dem er hentet fra intervjuer av mennesker i en blokk i Normandie. 
Andre er dramatikerens frie fantasi eller en hyllest til et annet dramatisk verk. 
Tilsammen er det ti korthugde scener om arvesynd, skam og utilstrekkelighet på samfunnsstigens nederste trinn. 

Denne franske sosialrealismen ville regissør Jon Tombre og scenograf Lawrence Malstaf sette inn i et helt annet univers. 
Derfor bygget de et verksted med gjørme, isopor, arbeidsbord og aggregater. 
De fem skuespillerne støper barneansikter i dette verkstedet. 
Ansiktene er av sand. 
Porøse, skrøpelige og lett formbare. 

Dessverre klarer 
Dette barnet aldri å bli noe mer enn denne åpenbare metaforen. 
Ganske raskt blir formverkstedet isteden til søvndyssende scenekunst. 

Parodisk pompøst 

Det er mye i Lawrence Malstafs scenerom som er spennende å se på. 
De fire arbeidsbordene. 
Lys- og kamerastativet som snurrer som et solsystem over scenegulvet. 
Og ikke minst det nitide arbeidet fra skuespillerne når de hamrer og støper barneansikter. 

Men problemet er at de dårlige regiideene slår de gode visuelle ideene i hjel. 
For eksempel når skuespillerne avslutter scenene med å løfte frem barneansikter i sand, mens de ser på publikum med megetsigende blikk. 
Som om de vil si: 
«Barn er porøse, dere. 
Vær snill med barn.» 

Kanskje det fungerer for noen, men for meg er dette parodisk pompøst. 

Havarerer på vei til scenen 

Pommerat har skrevet et emosjonelt, men usentimentalt, familiedrama som havarerer på vei fra Frankrike til Norge. 
For å ta et eksempel: 
I scene nummer to slår en liten datter opp med sin helgepappa. 
Han godtar femåringens ord og følger henne tilbake til mamma. 

Men istedenfor å spille ut den fem år gamle datterens naivitet og den voksne farens umodenhet, får vi en scene der voksen datter knuser et ansikt i sand mens hun monotont snakker ned i gulvet. 

Scener jeg ble grepet av i teksten, kjeder meg når jeg ser dem på scenen. 

For det første er det gjennomgående kjedelig spilt. 
Skuespillerne gjør ingen forskjell på sine datter- og morskarakterer, selv om de hos Pommerat har både forskjellig alder og sosial klasse. 
En slik teaterform, der skuespillerne er mest seg selv, er ofte spennende å se på. 
Men her er det lite personlig avtrykk fra skuespillerne, bare en evig hinne av pretensiøsitet. 

Et verksted som ikke fungerer 

Jeg skjønner at Jon Tombre forsøker å fjerne seg fra realismen, og at vi skal se Pommerats tekst i relieff når ordene er i et annet univers. 
Det kunne fungert hvis skuespillerne klarte å skape bilder i hodet vårt. 
Det klarer de ikke. 
Isteden konkurrerer ordene mot regiklisjeer som plutselig snakking i mikrofon (selv om alle har mygger) eller umotivert løping i scenerommet. 

Etter hvert begynner jeg også å lure på om verkstedet egentlig fungerer som scenografi. 
Det er hverken konkret eller abstrakt, og mange muligheter blir aldri brukt. 
Sprayboksene står urørt. 
Arbeidsdressene blir aldri tatt på. 
Aggregatet, som rister arbeidsbordene, makter ikke å skape et emosjonelt jordskjelv. 
Det blir bare velkomment støy fra kjedelig skuespill. 

Hvis du, som meg, tror på teaterets flyvekraft, bør du velge noe helt annet enn dette. 
