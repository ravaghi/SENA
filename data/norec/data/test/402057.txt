«High Flying Bird»:– Innsiktsfullt forsøk på å bryte opp maktstrukturer i idrett og filmbransjen 

Går det an å lage en engasjerende og innsiktsfull film om basketball uten å vise selve spillet? 
Ja, ved å vise hvordan spillet i kulissene styrer spillet på banen. 

I Steven Soderberghs nye film High Flying Bird settes maktstrukturene i denne erkeamerikanske idretten under lupen. 
Resultatet er en av årets mest revolusjonære – eller skal jeg si: disruptive? – filmer. 

Ta tilbake spillet 

Soderbergh har brutt med Hollywood og forlovet seg med Netflix, og det preger tematikken. 
I denne filmen møter vi en spilleragent som ønsker å gi makten tilbake til spillerne ved å gå utenom dem som har det formelle eierskapet over basketballen. 

En spillerstreik utløser denne subversive ideen om revolusjon, og Ray Burke, spilt av André Holland, får den i en av filmens få scener på basketbanen. 
En av spillerne hans, Erick (Melvin Gregg) besøker et lokalt amatørlag i Bronx og treffer en annen «up and coming»-spiller som han tidligere har kranglet med. 
De blir begge hisset til en duell på banen. 

Da mobilopptakene av kampen dukker opp på sosiale medier, ser Ray en ny forretningsidé: 
Hva om vi tar tilbake spillet som ble stjålet fra oss og lar Netflix strømme basketkamper? 

Ny forretningsmodell 

Rays gamle venn, treneren Spence (Bill Duke), beskriver hvordan kontrollen over idrettsgrenen ble tatt fra de svarte: 
De (hvite) skapte et nytt spill oppå det gamle. 
Med andre ord ble det skapt en forretningsmodell der TV-rettighetene var avgjørende. 
Spillerne får lov til å tjene seg rike, men de er fortsatt «på plantasjen»: uten rettigheter eller eierskap. 

Vel, det siste kan diskuteres, ikke minst når spillerne de siste årene har kommet bedre ut av det nettopp på grunn av større eierskap til sin egen merkevare. 
High Flying Bird tar høyde for slike nyanser. 
Det er ingen dogmatisk film, selv om den har et revolusjonært budskap. 

Ord som våpen 

Manusforfatter Tarell McCraney (Moonlight) peprer dialogen med slang, vidd og spreke aforismer. 
På film er det vel bare dramatiker David Mamet som kan matche McCraneys bruk av ord som avanserte våpen. 

Ray har egentlig ingen støttespillere. 
Han er hele tiden i forhandlinger, både med spillere, lag, tv-kanaler og spillerforeningen. 
Ja, selv hans egen assistent i byrået, Sam (Zazie Beetz), viser seg å ha en konkurrerende agenda. 

Det slår gnister i mange av disse ordduellene, som ikke alle avdekker motsetninger, eller er like enkle å forstå. 
Til å fortolke denne typen mangetydig dialog trenger du skuespillere som er sterke nok til å gjøre den til sin, til å kjenne på musikaliteten, og Soderbergh har samlet et uvanlig dynamisk ensemble. 

Sjeldne kvinneroller 

I likhet med Oscar-nominerte The Favourite kan filmen skilte med tre av årets sterkeste kvinneroller. 
Beetz’ assistentrolle vokser i løpet av filmen ved å anvende det hun har lært av Ray for å bryte ut av hans skygge. 
Dette er en forvandling av maktforholdet helt i filmens disruptive ånd. 

Sonja Sohn leverer kanskje sin beste rolle siden The Wire, som lesbisk og hardtslående fagforeningspamp, mens den mer ukjente Jeryl Prescott stjeler alle scenene hun er med i som nidkjær idrettsmamma. 

André Holland, som fikk sitt gjennombrudd i Soderberghs HBO-serie The Knicks, fletter sammen disse maktrelasjonene med en uvanlig kompleks fortolkning. 
Rollefiguren Ray er en dreven maktspiller, men han er sensitiv, smart og respekterer kvinner – ingen selvsagt sak i denne bransjen. 

Det gjør ham sårbar i spillet som kvinnene, når det kommer til stykket, viser seg å beherske bedre. 

Blir det revolusjon? 

Ray vil bryte opp «the game», mens Soderbergh vil bryte opp Hollywood ved å skyte filmen med et iPhone-kamera. 
Kamerabruken tilfører filmen en umiddelbarhet, som om vi er vitne til at dette skjer nå. 
Bakgrunnen snevrer seg naturlig nok inn, men den begrensede estetikken kler Soderberghs geriljafilmskaping og budskap om omveltning. 

High Flying Bird kunne ikke vært laget i Hollywood, og minner oss om Soderberghs mange sammenstøt med filmstudioene. 
Han fikk sparken fra Moneyball, en annen film om spillet rundt et spill (da baseball), og årsaken var at hans analyse lignet for mye på den han gir oss her. 

Med Netflix på laget utfordrer han ikke bare Hollywoods dramaturgiske suksessformler, men viser at det går an å lage smart underholdning på lavt budsjett med utradisjonelle metoder, og samtidig nå ut til de store masser. 

Budskapet synes klart, om enn avventende: 
Produksjonsmidlene er endelig innen rekkevidde for folket. 
Så hva vil folket gjøre med det? 
