Kongen på byen
Elsykkelen som elsker bygater. 

Koster en elsykkel 40.000 kroner, dreier det seg som oftest om en terrengmodell for entusiaster. 

Winora Yakun Urban til 38.999 kroner ser ut som en bysykkel av den trygge, kjente sorten som mer praktisk orienterte syklister gjerne velger. 

I virkeligheten er den en ulv som har kledd seg ut som bestemor. 

Gjennomført kvalitet 

Først og fremst på grunn av motoren, som er av en type vi helst finner på terrengsykler. 
Men også på grunn av bremser og gir, som er av langt høyere kvalitet enn det vi er vant til på bysykler. 

Når vi så legger til sete og styrehåndtak i brunt, imitert skinn, en ramme med gjennomtenkt og original geometri og dekorativ pynt av ymse slag sitter du igjen med en elsykkel som i elbilverdenen kanskje ville vært en Tesla. 

Samtidig er Yakun Urban en ekte tysker på linje med Porsche, Mercedes, BMW og Audi. 

Winora-gruppen i Sennfeld et par mil øst for Frankfurt lager også de ettertraktede Haibike-syklene. 

Rykende fersk motor 

I fjor testet vi Haibike Sduro Trekking RC, som vi ga en sekser på terningen. 

Denen sykkelen bruker Yamahas PW-motor. 
Winora-sykkelen bruker den nyere PW-X-utgaven. 

Rent spesifikasjonsmessig er PW og PW-X-motorene nokså like. 
Begge gir en effekt på 250 watt og har et dreiemoment på 70 newtonmeter (Nm) kontinuerlig og 80 i korte perioder. 

Vekten på PW-X-motoren er redusert fra 3,5 til 3,1 kilo - altså hele 400 gram. 
Samtidig er størrelsen redusert med 13 prosent. 

Den største endringen ligger likevel i måten kraften fordeles på. 
Mens PW-motoren har de fire stegene «Eco», «Eco+», «Standard» og «High», har du med PW-X ytterligere ett steg: 
«EXPW» (Extra Power). 

Får opp farten 

Det tok ikke lang tid fra vi satte oss på Winora-sykkelen til vi skjønte at vi hadde med et fartsvidunder å gjøre. 
En tur fra Dinsides lokaler på Hasle i Oslo (5,7 kilometer) til Majorstua til tok oss 15 minutter. 
Vi holdt altså en gjennomsnittshastighet på 22,8 kilometer i timen, men var godt oppe på 40-tallet i nedoverbakkene. 

Som kjent sier loven av motoren skal kutte ut når du når 25 km/t. 
Og ofte er det slik med elsykler at du føler at det lugger litt når du må tråkke selv. 

Denne sykkelen drar godt unna på flatmark. 
Det er ikke snev av «lugging» fra motoren når den er i fri. 
Og selv om sykkelen har normalvekt for en elsykkel (22,9 kilo), føles den forbausende lett og manøvrerbar. 

Forklaringen er nok en nøye gjennomtenkt ramme og vektfordeling. 
Her synder mange elsykkelprodusenter: 
I stedet for å bygge elsykkelen fra grunnen av slik Winora gjør, setter de en elmotor på en relativt ordinær tråsykkel. 

Mindre fornøyd er vi med skjermen som viser hastighet, gjenværende batterilevetid og andre opplysninger. 
Beskjeden størrelse og dårlig kontrast gjør det vanskelig å følge med. 

Klar for krevende oppgaver 

Noen utpreget terrengsykkel blir Winora-en aldri. 
Men den biter godt fra seg på grusen, og er ikke redd for en bratt oppoverbakke. 

Alle elsykler vi tester tar vi med på en tur fra Risløkka like ved Dinsides lokaler til Grefsenkollen i Oslomarka. 
Avstanden er på 6,5 kilometer, og stigningen er på 263 meter. 

Vår testvinner fra 2015, Emotion Evo Cross, tilbakela denne distansen på 18 minutter. 
XXLs elsykkel Velo City Energy Boost USX brukte 22 minutter, mens Biltema-sykkelen Yosemite MTB brukte 24. 

Winora Yakun Urban satte ny Dinside-rekord med 14 minutter til topps. 
Og det uten en svettedråpe. 
Vi følte oss nærmest som passasjer der vi suste opp bakkene i EXPW-modus. 

Vel oppe på toppen så vi ulempen med å råkjøre på denne måten: 
I løpet av den mila vi syklet totalt fra Majorstua til Grefsenkollen hadde batteriet sunket til det halve. 
Og det på tross av at sykkelen har et 500 watts batteri om bord som var fullt oppladet da vi startet. 

Men så var det prisen, da... 

Det er ingen grunn til å legge skjul på at vi er storfornøyde med denne elsykkelen. 

Men er den verd 40.000? 
Du får mange flotte el-bysykler til godt under halve prisen, og de aller billigste elsyklene koster ikke mer enn 6.000. 

Alt avhenger jo av bruk og behov, og det er nok smart å legge noe mer i en sykkel du har tenkt å bruke til daglig eller på lengre turer. 

Ser vi på andre sykler med Yamahas nye PW-X-motor ligger de til dels høyere enn denne Winora-sykkelen. 
For eksempel Emotion Rebel til nærmere 48.000. 
Eller den fulldempede terrengsykkelen fra samme familie som Winora: 
Haibike Sduro AllMtn 8.0. 
Den koster hele 10.000 kroner mer. 

Fornuften sier nei, følelsene ja 

Sett i dette perspektivet er Yakun Urban ingen overpriset sykkel, dersom man tar i betraktning at den er bygget for kjøreglede, er utstyrt med bremser og gir i samme klasse som de to nevnte terrengsyklene og i tillegg leveres med integrert lys i lusksusklassen (Lupine), skjermer, bagasjebrett og mange fine og dyrt utseende detaljer. 

Spørsmålet er om man virkelig trenger dette utstyrsnivået i en bysykkel. 
Fornuften sier et klart nei klart nei, men inni oss roper en stemme et rungende «ja!». 
