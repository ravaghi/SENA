Portrett av kunstneren som ung mann
Joda, det stemmer at Ole Paus rundet av sin karriere som plateartist med «Avslutningen» i 2013. 
Men han sa heldigvis aldri noe om arkivutgivelser. 
Denne rike lille samlingen består av innspillinger gjort på gutterommet til kompisen Kjetil Bjørnstad for 43 år siden. 

Det låter akkurat så intimt som man skulle tro. 
Paus fremfører de bråmodent poetiske visene sine med elegant fingerspill og gutteaktig stemme. 
Innimellom glemmer han en tekstlinje, stopper opp for å stemme gitaren eller kommer med lattermilde kommentarer til en Bjørnstad som tydeligvis har damebesøk. 
Stemningen er en av lun fortrolighet. 
Slikt var det altså musikalsk ungdom puslet med bak lukkede dører før Kygo var så mye som et glimt i sin fars øyne. 

Noen av disse sangene, som «Leieboer», «Nå kommer jeg og tar deg» og «Du kaller det vakker musikk», skulle senere bli klassikere. 
Andre er det antakelig bare Kjetil Bjørnstad og damevennen hans som har hørt. 
Enten man velger å se det som et stykke 1970-tallsnostalgi, et portrett av kunstneren som ung mann eller et supplement til Paus-album som «Garman» (1972) og «Blues for Pyttsan Jespersens pårørende» (1973), vil «Sanger fra gutterommet» være en aldri så liten skattekiste. 
