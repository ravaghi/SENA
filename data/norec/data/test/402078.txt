Restaurantanmeldelse:Småfrekt hos Hot Shop 

Den tidligere erotiske butikken Hot Shop er blitt en god nabolagsrestaurant. 

Denne anmeldelsen ble publisert første gang 18. desember 2018. 

– Morsomt at de har beholdt navnet, sier spisefølget. 
Vi har labbet oppover Grünerløkka, passert noen massasjesteder i Schleppegrells gate og den irske puben Shamrock før vi ankommer restaurant Hot Shop i krysset mellom Københavnergaten og Dæhlenenggata. 

Kamskjell erstatter dildoer 

Det er lite som minner om at det lå en erotisk butikk her tidligere. 
Sexleketøy og filmer er bytter ut med lysegrønne vegger, trebord, fine svart-hvitt bilder og en delvis åpen kjøkkenløsning. 
Her har kokk Jo Bøe Klakegg, med erfaring fra Fauna, Noma og Bagatelle, åpnet restaurant sammen med kjæresten Siri Haslund, som sørger for vin til gjestene. 

Dristig valg 

– Utrolig stas at det åpner opp restauranter på nye steder, og her er det kort vei unna både Torshov og Grünerløkka. 
Jeg synes likevel de har valgt en dristig meny, sier spisefølget. 

Hot Shop byr nemlig kun på en dagens syv-retter til 795 kroner, et nokså vågalt valg utenfor allfarvei. 
De tilbyr også en vinpakke vi velger til 695 kroner. 

Trentino-Alto Adige 

Vi har startet med et glass champagne. 
Det er ekstra stas om man heller fra flasken ved bordet, slik at man kan se hva det er. 
Særlig siden man ikke sier ett ord om hva som er i glasset. 
Deretter er det klart for et glass hvitvin til første rett. 
Servitøren heller i en meget frisk Foradori Fontanasanta Manzoni Bianco 2016 fra området Trentino-Alto Adige i Italia, med fyldig fruktsmak. 

Nepe en god start 

– 
Da får dere servert nepe i blåskjellkraft med løpestikke og sennepsfrø, opplyser servitøren. 
Nepen smaker av kål, er myk og nokså skarp i smaken og både litt bitter og sødmefull. 
Blåskjellkraften passer godt til rotfrukten, og sennepsfrøene kicker inn etter hvert. 
Det eneste vi kjenner lite til er overraskende nok løpestikken, som forsvinner i smaksbildet. 

Ramsløkkapers 

Andre rett er nok en vegetarrett og en av kveldens beste retter. 
Endivehjerter, også kalt sikori, er blandet med artisjokkhjerter og ramsløkapers. 
Alle ingrediensene bader i en himmelsk smørsaus vi kunne drukket en liter av. 
Endive har en sprø og fast konsistens, og med varmebehandling blir den bitre smaken erstattet av en herlig sødme. 
Sammen med den nøttaktige artisjokken og løksmaken fra ramsløken er dette er utrolig god kombinasjon. 

Hurra! 
Restaurant uten musikk! 

Det er deilig å sitte i et lokale uten musikk! 
Altfor mange restauranter kjører på med musikk på for høyt volum, noe som ofte går ut over praten rundt bordet. 
Her er det dempet samtale og god stemning. 

Forskjellen er stor på servitørene. 
Noen kan mye om mat og vin, mens andre er mer stillferdige. 
Når man først har vinpakke til maten, bør man kunne si noe mer om vinen enn at den er en hvitvin fra Frankrike. 

Fermenterte reddiker 

Etter en frisk Chardonnay til artisjokkene får vi nå en spansk hvitvin fra Catalonia i glasset. 
Pardas Rupestris 2017 inneholder tre lokale druesorter, dufter litt blomstrete og har en flott syre. 
Den nytes til de to neste rettene. 

Først ut er stekte kamskjell med fermenterte reddiker og en knallgrønn estragonsaus. 
Retten er fargerik, men litt rotete presentert. 
Reddikene tilfører crunch til retten, men byr på lite smak. 
Estragonsausen er mild og fint balansert, med en sting av anis. 
Begge sørger for at det sødmefulle kamskjellet, skåret i biter i ulike tykkelser, får spille hovedrollen. 

Glad i surdeig 

Deretter får vi lunt surdeigsbrød med smør toppet med sprøstekt svinefett og timian. 

– Mange gode spisesteder i Oslo serverer brød midt i måltidet, og det passer veldig bra og er ofte blant de beste rettene, skryter spisefølget og skraper resten av det deilige smøret. 

Uer ingen ufisk 

Rettene kommer i passe tempo, og man føler seg godt ivaretatt i den nye restauranten. 
Femte servering smaker også vidunderlig. 
Det fete ueren er perfekt varmebehandlet. 
Det hvite kjøttet er godt krydret, fast og smaksrikt og svømmer rundt i nok en god smørsaus. 
På fiskeryggen ligger persille og ferskrevet pepperrot med en herlig aroma. 
Kjøkkenet er flinke til å få frem alle ingrediensene i rettene uten at de overdøver hverandre. 
K. Wechsler Westhofen Riesling Trocken har en frisk og god syre til retten. 

Ingen gaver til jul 

Siste rett før desserten er en utrolig mør Rudolf. 
Kjøttet er fullt av smak, godt krydret og en nytelse å se på, med syltede einebær på toppen. 
Likevel er vi mest imponert av tilbehøret til retten. 
Den som er motstander av grønnsaker, bør snarest smake på den smørstekte, sødmefulle og fløyelsmyke rosenkålen til Hot Shop. 
De er overstrødd av den fyldige og faste kumelksosten Bufar fra Valdres. 
Matassa Coume de l’Olla Rouge er en allsidig matvin, ekstremt fruktig og lettdrikkelig, og funker greit til reinsdyret. 

Skuffende avslutning 

– 
Jeg blir god og mett for 795 kroner, men desserten er måltidets store skuffelse, sier spisefølget og pirker i fatet. 
Der ligger en tykk og tam sjokoladesaus med en svak smak av plommer. 
Sammen med den serveres en smaksløs, iskald rømmeis med knuste mandler, men den kombinasjonen funker ikke. 

Hot Shop byr på mange gode smaker og er et bra tilskudd til Restaurant-Oslo. 
Men det blir spennende å se om et spisested i dette området går rundt med kun en syv-retter til 795 kroner på menyen. 
