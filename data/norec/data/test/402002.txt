Stovnerrevyen 2019:Bare steinhjerter kan gå uberørt hjem 

Stovnerungdommen har slått seg sammen med Shabana Rehman Gaarder og Zahid Ali for å ta et oppgjør med myter og fordommer. 

Stovnerske tilstander er en sjelden fugl på skolerevyhimmelen. 
Stovner videregående skole har ikke hatt revy på åtte år, og nå relanserer skolen konseptet i samarbeid med organisasjonen Født Fri. 

Helstøpt konsept 

Introen setter tonen: 
Vi får vite hvor nødutgangene er i tilfelle «noen setter fyr på skolen – igjen», og etterpå kan vi kjøpe vafler og forfalskede vitnemål. 

Absolutt alle sketsjer tuller med vestkant/østkant, innvandrerspørsmål eller hijab. 
Vi får se hvordan selvforsvarskurs for lærerne egentlig er – hvordan forsvare seg med kritt og svamp? 
– og en rå tango om blikking. 

Blir litt mye 

Dette ryktet blir grundig ristet i. 
Et tydelig rød tråd er vanligvis et godt tegn, men selvironien smøres så tykt på brødskiven at den helt forsvinner i fjellvettregler à la Groruddalen og en gris alle er redde for. 

Ironien og metanivået hviler tungt over salen. 
Stovnerske tilstander tuller med at skolerevy er en «hvit greie», og bedre blir det ikke når salen er full av kronprinspar og Oslos toppolitikere, og der er sannelig Jan Bøhler med caps det står Groruddalen på. 

Når Thea Eldor Westlie på denne scenen og med dette publikumet parodierer en dialektforvirret Mette-Marit som disser Jan Bøhler, er jeg litt usikker på om alt går opp i en høyere enhet eller sauses sammen i en stor gryte. 

Vel, det kunne ikke skjedd noe annet sted enn akkurat her. 

Sjarmerende talenter 

På Oslos skolerevyscener får vi presentert noe av den friskeste og mest upolerte humoren. 
At Zahid Ali og Shabana Rehman Gaarder har skrevet manus etter workshops med skuespillerne, burde borget for kvalitet, men vitsene og teksten oppleves tidvis gammelmodig. 
Vakrest er Stovnerrevyen når de særegne talentene på scenen får skinne og skjelve i spotlighten. 

Khadija Mohamoud har en varm sjarme i alt hun gjør, Abdullahi Ali Ahmed gjør stand-up om det å komme fra Arendal og ikke kunne si «R» på koranskole, og Ingita Khans sangstemme og tilstedeværelse fortjener en større scene. 
Hun løfter all tekst hun tar i. 

Nei, nå vil jeg bare nevne alle skuespillerne. 
For en gjeng! 
Tårekanalene åpner seg for fullt da seks av dem har hvert sitt teknisk krevende solovers i en sang om å velge hijaben selv. 
Det dirrer en nerve som bør kjennes helt til Frogner. 

Smeltende hjerter 

Jeg måtte hatt et hjerte av stein for ikke å smelte av Stovnerske tilstander. 
Og om ikke revyen i seg selv hadde klart det, ville det å sitte blant så stolte foreldre med så mange smil gjort det. 

Jeg håper at Stovner videregående fortsetter med revy, og at elevene får enda større eierskap og tør å lage sketsjer som bare er morsomme i seg selv. 
Skolerevymiljøet trenger denne gjengen. 
