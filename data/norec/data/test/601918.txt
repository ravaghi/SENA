Stor grunn til å rope hurra
President Donald Trump har neppe dette albumet på spillelista si. 
For her handler det om hvor vanskelig det er å være innvandrer fra Puerto Rico til New York. 

Bak det merkelige navnet Hurray For the Riff Raff finner vi Alynda Segarra. 
Hun har lenge vært en kultartist i USA med en rekke stilige og sterke folkpop-album bak seg med en anelse blues og country i seg. 
Denne gangen leverer hun et konseptalbum der hun synger om hvor tøft det kan være å vokse opp i Bronx i New York. 

Det gjør hun med en autoritet og formidlingslyst som både er påfallende og forførende. 
Alt tyder på at det er hennes eget liv hun skildrer; om alle stengslene og utfordringene hun møter og har møtt. 
«The Navigator» blir navigert med et lass av amerikanske dimensjoner når vi snakker om form og uttrykk. 
Alt fra gospel, via blues, folk og country til en del latinamerikanske rytmer. 
Likevel henger det meste sammen på en fortreffelig måte. 

Dette er på mange måter samtidsrock med dype røtter musikalsk sett. 
Her er ikke noe jåleri, og dette virker så ærlig og emosjonelt framført at det er en fryd å høre på. 
Det er sterke sanger om et vanskelig liv, men der det også fins håp om endringer og at mye kan bli bedre etter hvert. 

Grunntonen er både lystig og trist på samme tid, samtidig som dette er et album med mange politiske og refsende tekster til dagens New York og USA. 
Det fine er at musikken og melodiene drar dette lasset til en positiv lytteopplevelse der det meningsfulle og det underholdende smeltes sammen til en enhet. 

Hurra for det! 
