Blant de aller beste Android-telefonene
Men det er ikke uten grunn at det følger med pusseklut i esken, for å si det sånn. 

Det har vært vanskelig å være HTC de siste årene – i 2010 var de kongen på Android-haugen med sin utmerkede Desire, og året etter stod selskapet for drøye 10 prosent av smarttelefonsalget globalt. 

Men i 2017 er taiwaneserne som en miniputt å regne sammenlignet med giganter som Samsung, Apple og Huawei. 
Ifølge Forbes forventes HTC å selge rundt 8 millioner enheter i år, som gir en markedsandel på så lite som 0,6 prosent. 

Kanskje kan deres siste toppmodell (og dagens testprodukt) U11 gjøre noe med det. 
HTC har nemlig levert en svært god telefon denne gangen med solid maskinvare, god lyd og et fremragende kamera. 

Klem for ekstra funksjoner 

«Edge sense» er altså det som skal gjøre U11 unik i forhold til konkurrentene. 
Konseptet er at den nederste halvdelen av telefonen kan kjenne om du klemmer hardere og utføre funksjoner deretter. 

Hva som skal skje når du klemmer kort og lenge kan du selv sette opp i innstillingene, men som standard reagerer den kun på en kort klem og starter da kameraet, noe den også kan gjøre selv om telefonen er låst. 

En ny klem fungerer som utløserknapp slik at kameraet tar bilde, mens du kan bytte mellom front- og bakkamera ved å klemme lenge. 
En liten vibrasjon fra telefonen bekrefter at du har klemt lenge nok. 

Men om du vil kan du også gjøre det slik at at klem starter lommelykta, talesøk, tar et skjermbilde, starter en app eller lignende. 

Og det fungerer faktisk ganske bra. 
Vi hadde litt trøbbel innledningsvis fordi vi klemte så hardt da vi satt opp funksjonen, men ved å justere ned følsomheten noen hakk ble alt så meget bedre. 

Her ser du klemmingen i aksjon fra da vi var på lanseringen i København: 

Vi skal ikke kalle Edge sense en «killer feature», men den kan faktisk ha noe for seg; for eksempel om du skal ta bilde med hansker på. 
Vi vet også at HTC jobber med å berike funksjonen slik at du kan sette opp hva den skal gjøre i ulike apper, som å trykke på kameraknappen i Snapchat eller hva det måtte være. 

Svært blank bakside 

Baksiden av HTC U11 er veldig pen når telefonen er fri for fingermerker. 
Her har telefonen et såkalt «liquid glass design», som gjør den til en kamelon som smått forandrer farge avhengig av hvordan lyset treffer den. 
Baksiden er også særdeles blank. 

Men vi må innrømme at vi sjelden har sett en telefon som så til de grader samler fingermerker. 
Det er ikke uten grunn at det følger med en pusseklut i esken, for å si det sånn. 

Faktisk følger det også med et gjennomsiktig deksel i esken som beskytter telefonen, og som ikke trekker til seg fingermerker like lett. 
Dekselet har dessuten et finkornet, ruglete mønster med litt høyere friksjon mot håndflaten. 

HTC U11 er god å holde i hånda, der baksiden er avrundet ut mot sidene. 
Det er også kantene på fremsiden, selv om selve skjermen stopper før kantene begynner avrundingen. 
LCD-skjermen er for øvrig 5,5 tommer over diagonalen, har QHD-oppløsning (2560x1440) og fremstår helt på høyde med konkurrentene. 

Fingeravtrykksleser finnes under skjermen og krever kun berøring, men fungerer også som en hjemknapp når du berører den. 
På hver side finnes kapasitive tilbake- og programbytteknapper, slik at du slipper å bruke skjermplass på den biten. 

Vanntett er den også, med IP67-sertifisering. 
Ikke like tett som IP68, som blant annet Sony og Samsung byr på i sine toppmodeller, men ingen av dem oppfordrer til å bade med telefonen uansett. 
Regn og søl holdes lett ute av dem alle. 

Svært god på lyd 

HTC har lenge hatt sterkt fokus på lyd i sine telefoner. 
Blant annet kjøpte de halvparten av aksjene i Beats (nå eid av Apple) i 2010, og telefonene i One-serien kunne by på svært god lyd fra de interne høyttalerne sammenlignet med konkurrentene. 

Den satsingen fortsetter med U11. 
For det første har HTC videreutviklet sin såkalte «Boomsound»-teknologi, slik at høyttalerne både spiller høyere og med større dynamisk omfang. 
Alt er relativt når man prater om innebygde mobilhøyttalere, men at den spiller med godt volum er det i hvert fall liten tvil om. 

Men ikke bare det – med i esken får du et par HTC Usonic-ørepropper som låter svært bra, og som har tre par med gummitupper slik at du kan finne de som passer deg best. 

De byr på aktiv støydemping og har dessuten mikrofoner slik at de kan måle ekkoet i øregangene for deretter å optimalisere lyden. 
Sjelden kan vi huske å ha fått med så gode ørepropper til en telefon. 

Dog skal det sies at disse er USB-C-baserte. 
HTC har nemlig kuttet 3,5mm-utgangen i U11, som vi fortsatt synes er en ulempe; særlig om du har gode, kablede hodetelefoner fra før. 

Som med iPhone 7-modellene følger det heldigvis med en 3,5mm-overgang i pakken som gir god lyd også til tradisjonelle hodetelefoner. 
En ulempe er selvsgt at den lett kan glemmes igjen, og du får altså ikke lyttet og ladet samtidig; adapter eller ei. 

Hva med kameraet? 

Mange holder kameraet som ett av de viktigste kriteriene når de kjøper ny telefon, og til dem er det bare å si at også kameraet i HTC U11 er svært godt. 

Denne gangen har HTC, i likhet med mange andre, gått for 12 megapikslers oppløsning, som gir en pikselstørrelse på meget gode 1,4µm. 
Lysstyrken er f/1,7; altså på par med Samsungs S7- og S8-telefoner og da også ett av de mest lyssterke objektivene på markedet. 

Hovedkameraet har også optisk bildestabilisator, kjapp autofokus og automatisk HDR, som seg hør og bør på en toppmodell. 

Og dette er rett og slett ett av de aller, aller beste mobilkameraene. 
Bildene er detaljerte, også i situasjoner med mindre lys, og vi synes jevnt over at HTC-kameraet treffer meget godt både med farger og eksponering. 

Som vanlig har vi lagt ut et knippe bilder tatt med kameraet i et Google Foto-album, siden vårt eget publiseringssystem komprimerer bildene for mye til at det egner seg til studering av findetaljer. 
Du kan trykke på i-knappen i Google Foto for å se detaljer om bildene, som ISO-verdi og lignende. 

I det samme albumet har vi også lagt inn en eksempelvideo som viser hvordan HTCs «lydfokus» fungerer. 
Når man zoomer inn mens man filmer, forsterkes lyden fra det man zoomer inn på, takket være fire mikrofoner som kan bestemme retningen. 
Som du ser i klippet, hører du robotklipperen bedre når den blir zoomet inn på. 

Kraftig maskinvare 

Mens HTC skuffet noe på maskinvarefronten da de lanserte HTC 10 Evo i høst (og A9 for et par år siden), har de plukket fra øverste hylle denne gangen. 

I likhet med Sony Xperia XZ Premium sitter det nemlig en Snapdragon 835-prosessor på innsiden denne gangen; altså toppmodellen fra Qualcomm. 
Den er paret med 4 GB arbeidsminne (RAM), og 64 GB lagringsplass, med støtte for utvidelse via minnekort. 
U 11 støtter for øvrig også Androids «adoptable storage»-løsning, der minnekortet formatteres som en utvidelse av internminnet. 
Det er noe blant annet Samsung og LG lar være å støtte på sine enheter. 

Og ytelsen er, som forventet, formidabel, som betyr toppnotering eller svært nær toppnotering i alle ytelsestester vi kjører på den. 
I daglig bruk synes vi også telefonen reagerer kjapt på alt vi ber om. 
Kameraappen lugger smått en gang i blant, men annet enn det er det ingenting å sette fingeren på. 

Batteriet er på 3.000 mAh og batterimessig er HTC U11 på par med tilsvarende telefoner hva gjelder batteritid, uten å utmerke seg hverken positivt eller negativt. 
De fleste vil klare seg igjennom en helt dag uten å lade. 
Telefonen støtter for øvrig Quick Charge 3.0, og en hurtiglader på 15 W følger med i esken. 

HTC Sense med egen assistent 

Assistenter er tydleligvis det hotte om dagen, og selv om Google har en utmerket en bygd inn i Android, er det flere produsenter som legger til sin egen på siden. 

Samsung har gjort det med Bixby i sine S8-modeller, og HTC har også laget det som kalles «Sense companion», som på smart vis skal gjøre hverdagen lettere. 

Det innebærer blant annet å gi deg værvarsler, tips til steder å spise i nærheten, tipse deg om å lade telefonen dersom du har en avtale i kalenderen etter jobb, vise deg hvor mange skritt du har gått den siste uka og lignende. 
Den har imidlertid ikke gjort så mye av seg disse dagene vi har hatt telefonen til test, men skal bli bedre over tid ved å lære seg dine mønstre. 

Uansett ikke så veldig unikt, spør du oss. 
Vi må også nevne at det følger med en håndfull apper vi ikke helt ser behov for, som nyhetsaggregatoren News Republic, tastaturet TouchPal (som maser med varsler i ny og ne) og Viveport; en app-butikk for HTC Vive, som det neppe er alt for mange som har skaffet seg. 

Blinkfeed, som ligger som en egen hjemskjerm om du sveiper mot høyre på startskjermen, samler lenker, videoer, bilder og lignende fra sosiale medier du er aktiv i, og den har vi faktisk begynt å like litt der vi støtt og stadig har sveipet innom for å titte. 

HTC skal også ha ros for at grensesnittet har svært god flyt i hverdagen; omtrent på høyde med den rene Android-opplevelsen på Pixel-telefonene. 

Konklusjon 

HTC har levert en særdeles god telefon i U11 – så god at du faktisk bør vurdere den som din neste, og det er lenge siden vi har sagt om en HTC-telefon her på Dinside. 

U11 er lynrask i bruk, den har et særdeles godt kamera og meget god lyd med knallgode medfølgende ørepropper. 
I tillegg er den vanntett, har godt med lagringsplass (som kan utvides) og ligger godt i hånda. 

Dessuten kan du klemme på den for å utføre funksjoner, for eksempel for å åpne kameraet og ta et bilde. 
Det kan være genialt i slalåmbakken når du har hansker på. 

På minussiden: 
En blank bakside som samler helt ekstremt med fingermerker, og en 3,5mm-utgang som er borte. 
Men HTC har i det minste lagt ved et par remedier, henholdsvis i form av en pusseklut/deksel og en overgangskabel. 

Men vi gir våre tomler opp til HTC denne gangen. 
U11 er en knallbra telefon. 

HTC U11 64GB 
