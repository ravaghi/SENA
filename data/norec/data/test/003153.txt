Glamorøst!
Billie Vans «Bitter» overrasker med frekk låt som har en herlig ettersmak. 

Det føles som en evighet siden sist Billie Van slapp ny musikk. 
Rockabillie fra Billingstad gjorde sin seiersrunde back in 2013 da debutalbumet 1 2 3 4 Radiostar ble sluppet, men det vanskelige andrealbumet har latt vente på seg. 
I den ferske låten "Bitter" overrasker Billie med å gå i en helt ny retning, og vi møter en moden artist i sitt rette element. 

80-tallets glitter drysser ned over en ensom og sår stemme. 
Billie Van står i sentrum av oppbrudd og svik, og hun har pakket det inn med et fargerikt og spennende gavepapir. 
"Bitter" tar sats med en glamorøs pangstart og en synth som oser av nostalgi. 
I neste øyeblikk er det roligdans på diskoteket og Billie tar det helt ned før hun kjører det helt opp igjen. 

Teksten griper tak i deg med uventede komposisjoner i takt og fremførelse, og selv om tematikken er tung er låten full av energi. 
Du får lyst til å synge med, men det går ikke an å synge duett med Billies intense vokal. 
Jeg ender heller opp med noen kreative hodenikk i takt med den imponerende melodien. 

Billie synger bittert "give me two days and you're gone", og selv om jeg tror to dager er et litt urealistisk tidsaspekt for å komme seg over noen, så tror jeg på alt Billie sier. 
Hun har en sterk og ærlig stemme og det skinner i gjennom hele produksjonen at denne dama vet hva hun driver med, både teknisk og kreativt. 
Låten vokser og vokser, og for hver gang du hører den oppdager du en ny detalj. 

Låten er bygget sammen på en deilig og uforutsigbar måte. 
Den overrasker stadig og er hele tiden i utvikling. 
Underfundig koring og wtf-øyeblikk krydrer "Bitter" underveis og gir låten en herlig ettersmak. 
Når vi beveger oss inn i siste refreng er det ett sekund der du tenker: "oh fuck, nå har de tabbet seg ut", men så er det bare miksen som leker seg. 
Det er bare å gi etter, jeg dropper hodenikkingen til slutt og roper med "wanna fight me? 
Bring it on". 

P3 Spanderer: 
Billie Van - "I Just Wanna Be Your Doll": 
