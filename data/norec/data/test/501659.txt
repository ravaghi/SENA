«Planet Coaster»
2016 så ut til å bli et labert år for byggerne blant oss, men så dukket heldigvis «Planet Coaster» opp. 
Her får vi bygge vår egen fornøyelsespark fra grunnen av, og skreddersy alt fra gigantiske berg-og-dal-baner til nydelige severdigheter til prisen på hamburgerne i snackbaren. 
Her er det virkelig muligheter til å slå seg løs og være kreativ, og spillet gir en mengde verktøy for å lage nøyaktig den parken vi ønsker. 
Samtidig er alt kledd i en nydelig animasjonsfilm-stil. 

Men der hvor det å bygge parken virkelig er underholdende, kan det å drive den til tider være litt enkelt. 
Det er åpenbart at Frontier forsøker å gjøre spillet mest mulig inkluderende, på bekostning av et mer substansielt spillsystem som kunne holdt oss hektet. 

«Planet Coaster» passer til alle som har en liten bygger i magen, og er så enkelt å sette seg inn i at selv de yngste av oss kan ha det gøy her. 
Men for de mer drevne parkbyggerne er dette gjerne litt i enkleste laget. 
