Spennende hjertebarn
Til tross for sin energiske frontmann, er Klangstof enn så lenge best på skive. 

Etter å ha forlatt sine gamle kolleger i Moss (bandet - ikke byen) for å forfølge egen kreativitet, levnet fjorårets kritikerroste debut «Close Eyes to Exit» liten tvil om at Klangstof-vokalist Koen Van 
De Wardt var sårt avhengig av nye impoulser. 
Ikke minst beviste koblingen med LA-baserte Mind of a Genius Records at kunstnerisk selvstendighet har vært veien å gå. 

Skiftet fra bassgitarist til synth-opererende frontfigur føles da også som en naturlig utvikling for den Amsterdam-baserte nordmannen, når Blå fylles opp med bandets andektige klangstøv på Bylarm sin andre konsertdag. 

Blandingen av uskyldig indie-pop og drømmede elektronika-elementer har allerede vært innom både Europa og Bergen. 
I deres aller første Oslo-opptreden er det skivas nydelige tittelspor som åpner de 30 tildelte festivalminuttene. 

Kvartettens nevnte album er i stor grad en nedtonet og behagelig perle på øret. 
I den intime live-settingen finner Klangstof for alvor først formen med funk-oppskaleringen «Seasons». 

Igjen blir det tydelig hvorfor Van 
De Wardt har valgt å gå sin egen vei. 
Både overbevisende og svært underholdende i rollen som prosjektets karismatiske dirigent. 
Han skriker sporadisk, og forsvinner inn i sine mange, ville ansiktsnykker, mens fabelaktige «Island» blir kveldens storslåtte høydepunkt. 

Noe stillestående oppleves likevel overgangen til finalen «Amansworld», som dessverre slipper ut litt vel mye av lufta før settet avrundes med et siste, velrettet knyttneveslag. 
