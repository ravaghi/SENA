TEST:GoGoGate 2 fjern-åpner for garasjeport 

Nå kan også eldre porter styres fra nett. 

I september i fjor skrev vi om ulike typer garasjeport-åpnere for mobil og nett. 
I tillegg finnes det en rekke andre å få kjøpt på nettet internasjonalt. 

Nå har vi fått anledning til å teste en av dem i praksis. 
GoGoGate 2 har opphav i Barcelona. 
Spania og selges av flere nettbutikker i Norge, blant annet hos Portspesialisten, Multicom, Multismart og Eldirekte.no. 

Prisen ligger på rundt 1.500 kroner, uten dørsensensorer. 

Nødvendig med sensorer 

Har du bare én garasjedør, trenger du ikke mer for å åpne og lukke døra fra mobilen. 
Men det er jo et poeng å få varsel om døra er oppe. 
Uten sensor får du ikke dette. 
Vi vil derfor si at sensor er nødvendig. 

Dørsensorer må du også ha når du skal styre flere porter, for eksempel i et anlegg der flere naboer deler garasje. 

Levert med én sensor må du til sammen ut med cirka 1.900 kroner, og med to cirka 2.300 og med tre (som er er maks) cirka 2.800 kroner. 

Vi prøvde i første omgang hovedenheten med én sensor. 

Hvorfor ikke helt trådløst? 

Nyere porter fra store produsenter som Liftmaster og Hörmann har egne, trådløse systemer for portstyring via husets ruter, nett og app (Android, iOS). 
I noen tilfeller følger dette med, men det hender også at du må du montere det ekstra. 

Vår Liftmaster dørmotor av litt eldre dato styres med fjernkontroll. 
Det ville derfor være naturlig å tro at den også kunne styres trådløst fra en enhet knyttet til nettet. 

Men så enkelt er det ikke. 

For det første bruker fjernkontrollen radiosignaler. 
Den er med andre ord ikke infrarød, slik som fjernkontrollen til TV-en. 

For det andre er koden rullerende. 
Algoritmen er kjent av både mottaker og fjernkontroll, så når du programmerer en fjernkontroll vet mottakeren hva neste unike kode vil være. 

Burde være mulig å gjøre det enklere 

Det er selvsagt gjort slik for at ikke hvem som helst skal kunne åpne porten din ved å fange opp signalet. 

Det finnes likevel fjernkontroller som kan programmeres til å fungere med de fleste portmotorer. 
Dermed burde det være mulig med en trådløs unversalløsning likevel. 

Det som foregår i selve motoren er jo heller ikke spesielt avansert. 
De fleste porter åpnes og lukkes ved kortslutning mellom jord og 5 Volts spenning. 
I de fleste tilfeller holder det å koble to ledninger til en terminal man finner på framsiden eller baksiden av motoren. 

I vårt tilfelle fant vi de riktige hullene like under plasdekselet som sitter over lampa. 

Vi kabelforbindelsen sender WiFi-enheten ut en elektrisk puls som forteller motoren at den skal åpne eller lukke garasjeporten. 

Krever litt fikling 

Vi måtte plundre en god del med gardintrapp og lommelykt for å få festet ledningene. 

Festeanordningene for sensor og WiFi-enhet er også en utfordring. 

Dobbeltsidig tape fungerer ikke på murvegg. 
Her burde det være muligheter til å skru fast utstyret, for eksempel med en brakett. 

Sensoren, som festes på samme måte, har også lett for å løsne fra garasjeporten, selv om denne er laget av et materiale der limet sitter bedre. 
Superlim er nok tingen her. 

Ledning pynter ikke akkurat opp, men i en garasje er det jo ikke så farlig. 
Det beste er å bruke så tynn type som mulig. 
Den typen man bruker til ringeklokker ved husdøra er ideell. 

Utfordrende for IT-kløner 

Mest utfordrende var det likevel å sette opp selve GoGoGate 2-enheten med appen. 
GoGoGate har laget en interaktiv guide som tar deg gjennom prosessen steg for steg. 

Følger du denne til punkt å prikke, burde det gå fint. 
Om du, som oss, prøver på egenhånd, er et mange fallgruver. 

For eksempel får du valget mellom å koble deg opp på et internt nett og WiFi knyttet til internett. 
Dette valget er ikke åpenbart for en nettverk-ukyndig, og du får ikke varsel om at noe er galt underveis. 

Det er også noe forvirrende at du må sette opp enheten på et eget WiFi-nett som GoGoGate-enheten lager. 
Først når alle innstillinger er gjort, kan du gå over på det vanlige WiFi-nettet. 

Men heller ikke da er alt åpenbart. 
Har du flere rutere eller signalforsterkere (repeatere) hjemme, er det ikke likegyldig hvem av dem GoGoGate-enheten kommuniserer med. 

Vi fant ut at vi hadde to alternativer: 
Koble ut signalforsterkeren og kjøre rett mot ruteren, eller kjøre mot signalforsterkerens SSID (nettnavn). 
Av en eller annen grunn kunne vi ikke kjøre rett mot ruteren så lenge forsterkeren var koblet inn. 

Nettverks-trøbbel 

I tillegg støtter kommunikasjonsenheten bare 2,4Ghz-signal. 
Kobler du deg på 5Ghz, får du ingen beskjed om at du har gjort noe galt. 
Det virker bare ikke. 

Og dersom du kobler mobiltelefonen til 5Ghz-nettet, kan du ikke lenger styre garasjeporten når GoGoGate2 er koblet til 2.4Ghz på samme repeater. 

Som siste steg i prosessen setter du opp appen med «Remote Access», slik at du får tilgang også utenfor huset. 

Også her måtte vi gå noen runder før det satt. 

Her ligger det med andre ord forbedringspotensiale for GoGoGate. 

Vi sender en varm tanke til folkene bak værstasjonen Netatmo, som bare legger ved et par enkle tegninger i pakka. 

Mobilnett hadde vært bedre 

Noen har garasjen så nære huset sitt at wifi-signalet når helt fram. 
Så heldige er ikke vi. 

Vi måtte sette opp en signalforsterker på husveggen utendørs for å få sterkt nok signal til at GoGoGate 2-enheten skulle virke. 

Selvsagt kan man sette opp en 4G-ruter i garasjen, men det ville vært enda mer elegant om du bare kunne sette et SIM-kort direkte i den trådløse enheten. 

Fungerte bra til slutt 

Når ting først er på stell, er det ingen ting i veien med selve produktet. 
Tvert om, her finnes det et vell av spennende muligheter for hjemmestyrings-nerden. 

GoGoGate kan for eksempel kombineres med nettkamera, slik at du i tillegg til å sjekke om døra er oppe også kan se hvem som går inn i garasjen. 

Men dette er strengt tatt ikke nødvendig, siden du alltid ser om døra er oppe eller igjen og alltid kan lukke eller åpne den som du vil fra mobiltelefonen. 

GoGoGate bruker IFTTT-standarden, slik at du for eksempel kan fortelle garasjeporten at den skal åpne seg når du nærmer deg, eller at den skal være lukket mellom midnatt og kl. 6 om morgenen. 

Løser et problem mange har 

Sitter du hele dagen og lurer på om du husket å lukke garasjeporten da du kjørte på jobb om morgenen, blir du neppe mer effektiv. 

Og feriefølelsen kan fort forsvinne om du er usikker på om den dyre treningssykkelen, gressklipperen og grillen nærmest står der med et «tyv, kom og hent meg»-skilt i de tre ukene familien er på Gran Canaria. 

GoGoGate2 forteller deg når porten er åpen, og lar deg i tillegg lukke den. 
Samtidig kan du åpne den fra mobilen din om noen du stoler på skal inn. 

Vi skulle gjerne sett at veien fra du pakker opp produktet til det er oppe og står var enklere. 

Man kunne kanskje levd bedre med én enhet som registrerer lys utenfra for å varsle om døra er åpen, tar i mot signal fra mobilnettet og sender åpne/lukkekode til motoren - alt sammen trådløst. 

Men i påvente av et slikt produkt (synes vi dette er en god løsning for de som har en eldre, motorisert garasjeport og vil sjekke og fjernstyre den fra mobilen. 
