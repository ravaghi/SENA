Muzak for en ny generasjon
Kygo er et fenomen som deler meninger. 
De unge massene elsker ham, kritikerne sliter med å forstå hvorfor. 
Og kanskje mest ubegripelig for sistnevnte, er hvor lite ungdommelig Kygo låter. 
Dette trekket blir ekstra tydelig nå som Kyrre Gørvell-Dahlls tilnærmet samlede produksjon — monsterhits som «Stole the Show», «Firestone», «Raging» og «Fragile» selvsagt inkludert - omsider er samlet på et album. 
Hvert eneste av de 15 sporene er basert på enkle synthmelodier, beats i midtempo og hyppige drops toppet med mildt melankolsk vokal. 
Og selv om de hver for seg er hyggelige å høre på, tar det ikke lang tid før mangelen på energi føles akutt. 
«Cloud Nine» er et designersoundtrack for lørdagsshoppingen, pizzarestauranten og telefonkøen til bredbåndsleverandøren. 
Snart går det i ett med IKEA-tapeten. 
Muzak pleide man å kalle slikt. 

Det skrives mye om Generasjon Prestasjon for tiden. 
Dagens ungdom prioriterer lekser, fester med måte og er bestevenner med foreldrene sine, sies det. 
Og det er ingenting galt i å være fornuftig. 
Vi som vokste opp på 80- og 90-tallet kunne tvert i mot ha mye å lære. 
Men alle denne veloppdragenheten fører jammen meg til ganske daff musikk. 
