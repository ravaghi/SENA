Sterk start på slutten av «Game of Thrones»
Dette er forhåpentligvis en indikasjon for hvordan resten av sesongen blir. 

Den første episoden i siste sesong av «Game of Thrones» er solid, og tilfredsstillende, men det å nå helt opp til mine, og alle andre fans’ forventninger, er vanskelig. 
Forrige sesong led av dårlig tid. 
Transportetapper ble sløyfet, reiser gjort i rekordfart, og resultatet var effektiv, men noe ulogisk fremgang i historien. 
Det jeg frykter mest for denne sesongen, er at den skal fortsette i det samme tempoet, og nærmest spole gjennom historien, bare vise «høydepunktene». 

Heldigvis lider ikke åpningen av dårlig tid, og forhåpentligvis er det en indikasjon for hvordan resten av sesongen vil bli, selv om det kommer til å ta seg opp på action-fronten fremover. 

Det siste vi så av forrige sesong, var muren som falt. 
Jon Snow og Daenerys Targaryen var på vei til Winterfell, hvor de gjenlevende Stark-søsknene og Samwell Tarly, blant andre, ventet. 
I Kings Landing dro Jamie fra Cersei, som ble stående igjen, så å si alene, med sin bedragerske plan. 

Det som står for dør nå, er naturligvis en rekke karaktermøter. 
Enten det er fine gjenforeninger av personer som lenge har vært fra hverandre, eller vanskelige, anspente førstegangsmøter, får de tiden de behøver. 
Det er godt at ikke disse øyeblikkene sløyfes, eller forhastes, for tempoet vil garantert gå opp i de kommende episodene. 

Jeg skjønner fremdeles ikke hvordan vi skal rekke en konklusjon, når det etter denne bare gjenstår fem episoder. 
Men, kanskje noe ironisk, gjør denne rolige episoden mye for å trygge meg. 
Jeg stoler mer på serieskaperne når de tar seg tid til å gjøre ting ordentlig, gi oss tid til å se karakterene interagere. 
Det setter et solid fundament for avslutningen. 

For mye av denne episoden er etablering av relasjoner og konflikter, og det vil kanskje irritere de mest slaglystne. 
Det går ikke rett inn i krigsscener, men oppbygging til de voldsomme konfliktene og krigen vi vet kommer. 

Ellers får vi alt av det som er essensen av «Game of Thrones»: 
Maktkamp, sammenligning av sverd, sex og profanitet, heftige kjoler og frisyrer, vitser om hvem som har genitaliene i behold, groteske zombier, og mektige drager. 

I starten av serien satt jeg stadig vekk uten noen anelse om hvordan ulike karakterer skulle takle situasjoner de havnet i, muligheter de ble stilt overfor. 
Nå er det derimot lite som kommer som overraskelser, enten fordi jeg er blitt så godt kjent med alle karakterene, eller fordi serieskaperne ikke lenger har tid til kompliserte plott. 
Blant annet blir Bronn gitt et oppdrag, som jeg tror jeg allerede kan gjette hvordan vil gå. 

Dette er jo tross alt «Game of Thrones», så muligheten for at jeg blir villedet er heldigvis stor. 
Jeg har i alle fall fortsatt ikke en god teori om hvordan dette eventyret ender til slutt, og enn så lenge nyter jeg hvert sekund. 
