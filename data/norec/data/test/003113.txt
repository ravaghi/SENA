Velkommen til sex-metaforisk buffet
Katy Perrys nyeste er en appetittvekker. 

Det startet noe uskyldig. 
Da Katy Perry skulle snikpromotere sin nyeste singel «Bon Appetit», gjorde hun det ved å introdusere fansen for oppskriften på sin egen ‘verdens beste kirsebærpai’ i sosiale medier. 

Men nå som paien er ute av ovnen er det tydelig at Perry, som allerede har minst én Michelin-stjerne i hitmakeri, gjør som Kelis gjorde med «Milkshake» (2003) - bare at hun istedet inviterer til et gedigent koldtbord av seksuelle metaforer maskert som mat-referanser. 
Og der flere har spekulert om Ariana Grande hadde fått en plass ved bordet, er det faktisk trap rap-gourmetene i Migos som Perry har valgt å bryte brød med. 

Måltidet, eh, låta avslører fort at det er synth i generøse monn som dominerer selve det instrumentale, fra bassen til de melodiske elementene. 
"Chained To The Rhythm", som var forretten til det antatt kommende albumet, var mye mer disco-dansende enn det Perry serverer her. 
«Bon Appetit» er både tyngre og med en sterk rytmisk drivkraft som matcher Perrys tidligere uttalelse om at «den er ganske seksuell». 

Perry gjør som hun ofte gjør og lager en smakelig popbanger som gror på deg. 
Med Migos som bordkavalérer, som med sitt hovedbidrag krydrer låta godt, er Perry langt på vei til å kokkelere sammen noe som lukter stemningsfull, svett klubb. 

Dog er dette med et snev av sviddhet. 
Singelen mister litt piffen med noe snever variasjon, blant annet ved at låta åpner med refrenget som da gjentas fire ganger til før slutten. 
Den blir forutsigbar uten noen dramatiske vendinger, selve kirsebæret på toppen av det hele. 

«Bon Appetit» vekker definitivt danselysten, den bare metter ikke helt 
