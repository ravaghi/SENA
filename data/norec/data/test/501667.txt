Lett forglemmelig fra svenske Tove Lo
Overbeviste vel ingen andre enn fansen. 

Svenske Tove Lo, eller Ebba Tove Elsa Nilsson som hun ble døpt, er kanskje ikke det mest kjente navnet på årets Bergenfest. 
Men med mer enn en milliard treff på Spotify for låtene sine, har hun absolutt gjort suksess. 
Hun har også solid status som låtskriver i hitfabrikken til svenske Max Martin, mannen som har sørget for hits for alt fra Britney Spears, Celine Dion og A-ha til Koengen-aktuelle The Weeknd. 

Hun begynner konserten med «True Disaster» og «Lady Wood». 
Plenen er på ingen måte fullsatt, men så er da klokken bare kvart over fire om ettermiddagen. 
Selv om fredagens festival har vært utsolgt i lang tid, er folk flest knapt ferdig på jobben. 
Og det er fremdeles syv timer til kveldens hovedattraksjon Karpe Diem skal på scenen. 

Det låter faktisk ikke så aller verst. 
Men litt ensformig etterhvert, må det tilstås. 
Dette hadde nok fungert bedre på en klubb omkring midnatt. 
Men ingen skal si at hun ikke forsøker. 
Bruker hele scenen og tar seg også en tur ned bak barrikadene og hilser på publikum. 

Stemmen er det ingenting å utsette på, og det er også kjekt med to trommiser i bandet. 
Den ene spiller forresten også både bass og gitar. 
Det som likevel dominerer lydbildet er mannen bak tangentene. 
I lengden blir det litt for syntetisk og maskinmessig. 

Under «Talking Body» illustrerer hun låten ved å ta av seg det meste av de få klesplaggene hun har på seg. 
Visst spiller hun på sex. 
På den annen side: 
Når Axel Vindenes i Kakkmaddafakka kan kaste skjorten på scenen under torsdagens konsert i griseværet på Bastionen, må det være lov. 

Hun avslutter med sin siste hit, «Cool Girl», og hennes største, «Habits (Stay High)». 

Helt ålreit, men ingenting for historiebøkene. 
