Jøss, Pogo Pops er jo bedre enn noen gang!
Popsnekringen er bare blitt bedre med åra. 

ALBUM: 
Kan det være sånn at Pogo Pops hadde fortjent et bedre ettermæle, og er det kanskje er det de vil gjøre noe med nå? 

30 år etter starten, 25 år etter albumdebuten og fem år etter forrige album er bergenstrioen tilbake med velkjente toner: catchy pop i landskapet Teenage Fanclub, The Beatles, David Bowie, a-ha og britpop a la Suede, med en liten sving innom crooner-pop. 
Samtidig skal de for første gang lanseres internasjonalt. 

Catchy pop 

Ok, de var kanskje bare et band som spilte enkel pop med engelske tekster. 
Det lød litt som noe du hadde hørt før. 

Men - debutalbumet «Pop Trip» (1992) var faktisk veldig bra, ikke minst når du hører det igjen nå. 
«Man Inside My Head» kunne jo vært en Beatles-låt og «The Great Fall» minner om noe et beslektet band som The Margarets kunne hatt med på debuten i 1998. 

Tilbake til start 

Pogo Pops ga seg 1996, men kom sammen igjen i 2006 - og har gitt ut plater i 2009 og 2012. 
Det forrige albumet, «Darling Emm, Northern Girl», var ganske pregløst og uten de store låtene. 
De hadde kanskje mistet litt av seg sjøl. 
I så fall har de funnet tilbake til det nå. 
Det føles helt riktig at de har rykket tilbake til start - med 25 års erfaring som bonus under regnfrakken. 

De gode popformelen 

Frank Hammersland (bass/vokal), Viggo Krüger (gitar/vokal) og Nicolai Hamre (trommer) er blitt godt voksne, og det merkes på anslaget, tryggheten og troen på eget prosjekt. 
Framfor alt har de fininnstilt popformelen. 
Låter som åpningen «Bright Lights» og «The Blue Beyond» er jo den herlige lyden av sommer! 

«Love is The Greatest Compass» er et jevnt album, uten at det blir forutsigbart. 
For eksempel overrasker de med en tyngre tilnærming i basstunge «Running» og særlig avsluttende «Curtains». 
Det kler dem overraskende godt. 
Pogo Pops er rett og slett blitt et kulere band på album nummer sju. 

Arkitekten 

«This Is The NIght» er et høydepunkt, men kulest er den Teenage Fanclub-inspirerte singelen «Architect», med et smart, gjennomgående gitartema og tekstlinjer som «I could use some good advice / from an architect of life». 
Trioen klarer å holde kvaliteten oppe hele veien, og jeg tør påstå at de aldri har vært jevnere og bedre. 

Heder også til Yngve Leidulv Sætre, som har produsert - som han også gjorde i starten. 

Pogo Pops spiller på Apollon i Bergen i kveld (fredag 19. mai) og på Café Mono og i platebutikken Big Dipper i Oslo 24. mai. 
