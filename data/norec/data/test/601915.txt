Forfriskende gammeldags
Hvitmalt gjerde låter forbløffende ungdommelige til å låte så gammeldagse. 

Trioen fra bergensforstaden Minde har 60-tallet inne, ingen tvil om saken. 
Gitarene har akkurat den rette surfklangen, kompet har akkurat det rette garasjeslarket og vokalen har akkurat den rette dårlige diksjonen. 
Men det er innholdet Hvitmalt gjerde fyller dette sounden med som gjør dem så herlige å høre på: energien, fandenivoldskheten og alle de smarte, små pop-hookene. 

Det hjelper selvsagt også at alt annet låter så til de grader strømlinjeformet for tiden. 
Man kan lage høyst menneskelig musikk utelukkende ved hjelp av datamaskiner, for all del, men det er og blir noe eget med lyden av tre fyrer som står sammen i et rom og spiller. 
Og den lyden har Hvitmalt gjerde perfeksjonert på sitt album nummer fire. 

Det går fra så vidt styrt villskap i «Slått ut» via bittersøte drømmerier i «Varm natt» til pur melodisk lykke i «Våken nå». 
Nå er ikke nødvendigvis hver eneste låt like minneverdig i seg selv. 
Temperaturen dabber sant å si litt av utover på det vi vel bør kalle side 2. 
Men når helheten er så frisk at den kan få snø til å smelte og krokuser til å blomstre, føles det ikke riktig å henge seg opp i den slags detaljer. 
