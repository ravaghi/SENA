TEST:Apple iPhone SE 

Den beste «lille» smarttelefonen akkurat nå. 

Mens smarttelefoner bare har blitt større og større de siste årene, er ikke de største mobilene for alle. 

Det finnes dem som ønsker en mindre telefon, av ulike grunner. 
Noen har små hender (eller lommer), andre foretrekker å bruke en mobil med bare én hånd. 

Så har du de som ikke bryr seg så mye om størrelse, men kun ser på pris, og da er er det som regel de mindre alternativene som er mest aktuelle. 

Populær forgjenger 

Etter at Apple lanserte iPhone 6 med 4,7 tommer skjerm for snart to år siden, har ikke selskapet kommet med en ny «liten» iPhone – før nå. 
De har imidlertid solgt 4 tommer store iPhone 5S fra 2013 ved siden av, og bare i fjor solgte de den i over 30 millioner eksemplarer. 

Det høye salgstallet er årsaken til at Apple nå har lansert iPhone SE, en 4-tommers smarttelefon som har den samme designen som iPhone 5S, men oppgraderte spesifikasjoner som er omtrent de samme som vi finner i iPhone 6S. 

Sånn sett er det egentlig ikke noe nytt med iPhone SE, bortsett fra at den nå også kommer i en rosegull-variant. 
Kjedelig? 
Tja. 
Meningsløst? 
Ikke. 
Denne kommer trolig til å selge i bøtter og spann. 

Hvorfor forutenom størrelsen? 
Ytelsen, batteritiden og prisen. 

Viderefører en vellykket design 

Utseendemessig er iPhone 5S er noe av det flotteste Apple har laget. 
Industriell design på sitt aller beste. 
Børstet aluminium med skråkuttede kanter på siden, som nå er enda mer skrå på iPhone SE. 

Det er fortsatt ganske mye kant rundt skjermen på telefonen, men den kunne egentlig ikke vært noe mindre enn den er nå. 

Bonus: 
Alle dine gamle iPhone 5- og 5S-deksler vil kunne brukes med iPhone SE, selv om du sikkert vil kjøpe noen nye som ser litt finere ut. 

Fint med fire tommer 

Som sin forgjenger passer iPhone SE perfekt i hånden, og er ikke bredere enn at de aller fleste vil kunne håndtere den uten særlig anstrengelse. 

Vi har i hvert fall ingen problemer med å strekke tommelen fra hjørne til hjørne. 

Da Apple lanserte iPhone 6 med 4,7 tommer skjerm var det ikke alle som fikk dette til. 
Derfor laget de til og med en funksjon hvor du kunne dobbelt-tappe på hjemknappen for å få øvre halvdel av skjermen til nedre halvdel for enklere tilgang. 

Men det kan bli for smått 

Fordelene ved en kjempehendig formfaktor utjevnes langt på vei av ulempene, kanskje først og fremst for dem som er vant til større mobil. 

Teksten er mindre, og kan være vanskeligere å lese. 
Du får plass til mindre på skjermen av gangen i nettleseren, på Facebook og så videre. 

Knappene er mindre, og kan være vanskeligere å treffe. 
Vi som er vant til å bruke 5,5 tommers mobil, hadde store problemer med å skrive riktig de første dagene - men det gikk seg til etter hvert (og takk og lov for autocorrect!). 

Selv om telefonen er liten og nett, opplevde vi at det var litt vanskelig å ta bilder med bare én hånd, da den hadde en tendens til å skli ut av det vante grepet vårt. 
Dette kan dog skyldes at vi har tilvendt oss å knipse bilder med større mobil, for opplevelsen var motsatt da vi gikk fra liten til stor telefon. 

Liten, men kraftig 

Mens Android-toppmodellene de siste årene har økt i størrelse, har produsentene gjerne sluppet en mini-utgave, som ikke bare har vært mindre, men også langt langt svakere. 

Ett unntak er Sony med sin Xperia Compact-modell, som har vært et populært alternativ for dem som ønsker en kompakt, men fremdeles kraftig toppmodell. 
iPhone SE havner i samme kategori. 

Selv om iPhone er lillebror i iPhone-serien, er den ingen pusling. 
Den har samme A9-prosessor som iPhone 6S og 6S Plus , så alt går kjapt og smidig. 

Det skyldes nok også at den har 2GB arbeidsminne, mot 1GB på iPhone 5S. 

Det er ingen apper som lagger, noe mange i dag sannsynligvis opplever på sine gamle iPhone 5 eller 5S, og den takler 3D-tunge spill med glans. 
Du kan til og med redigere to 4K-videostrømmer samtidig i iMovie dersom du skulle ha behov for det. 

Hva med batteritiden? 

Er du nåværende eier av iPhone 5 eller 5S, er trolig dårlig batteritid det du irriterer deg mest over med den gamle telefonen. 

Vi har fått en rekke tilbakemeldinger fra både kolleger og lesere som må lade sine gamle iPhone-er hvert fall én gang om dagen, om ikke flere. 

Den gledelige nyheten er at iPhone SE har langt bedre batteritid, ikke bare sammenlignet med iPhone 5S, men faktisk også iPhone 6S. 

Mens vi må typisk må lade 6S etter en drøy halv dag, hadde vi alltid litt strøm igjen på iPhone SE ved dagens slutt, og et par ganger holdt den over 1,5 dag. 
Vi opplevde til og med at den utdanket iPhone 6S Plus, som har et mye større batteri. 

Det er imidlertid ikke så rart, siden iPhone SE har en mindre skjerm som ikke er like strømkrevende. 

En god og en dårlig kameranyhet 

Den gode? iPhone SE har det samme flotte 12-megapiksel kameraet som på iPhone 6S/6S Plus, hvilket betyr at det jevnt over tar veldig gode bilder - selv om det finnes Android-toppmodeller som presterer bedre. 

Telefonen støtter også Live Photos-funksjonen vi husker fra iPhone 6S, som gir fiffige animerte bilder med lyd. 
Du kan også ta opp video i 4K - men bare husk at dette tar opp mye lagringsplass. 

Den dårlige nyheten er at frontkameraet ikke er det samme 5-megapikselkameraet som på iPhone 6S/6S Plus, men et 1,2-megapiksel kamera, som skal være det samme som på iPhone 5S. 

Det er ikke natt og dags forskjell i bildekvaliteten, men selfiene blir tydelig skarpere med bedre fargegjengivelse på vår 6S Plus. 

En interessant observasjon: 
Når vi tar bilder med iPhone SE, føles det ut som om den tar dårligere bilder fordi søkeren, altså skjermen, er mindre. 
Med en større skjerm ser vi bedre hva det er vi tar bilde av. 

Se flere bilder tatt med iPhone SE i bildegalleriet under: 

Mangler 6S-finessene 

iPhone SE kan ikke skilte med den trykkfølsomme skjermen til 6S og 6S Plus - også kjent som 3D Touch. 

Du kan fortsatt trykke hardt på skjermen for å spille av Live Photos - men dette fungerer fordi det er et langt trykk, ikke et hardt trykk. 

Du får imidlertid ikke opp snarveier når du trykker på innstillings-ikonet på hjemmeskjermen, og du får ikke forhåndsvisninger når du trykker på innhold i Facebook. 
Du kan heller ikke gå raskt til forrige brukte app ved å trykke hardt inn fra siden av skjermen. 

I begynnelsen glemte vi oss, og prøvde å bruke 3D Touch flere ganger. 
Og selv om det en veldig nyttig funksjon, overlever vi uten. 

Touch ID-fingeravtrykksleseren er heller ikke den samme som hos storebrødrene; det er faktisk den samme vi finner i iPhone 6/6 Plus. 

Det betyr at den er bittelitt tregere, men det synes vi faktisk ikke gjør noe. 
Fingeravtrykksleseren på iPhone 6S er av og til i kjappeste laget, så av og til låser den opp telefonen før vi rekker å se hvor mye klokken er eller hvem vi har fått tekstmelding fra. 

Konklusjon 

Noen har hevdet at Apple har gått tom for ideer med lanseringen av iPhone SE, og fniser litt av at «SE» står for «Special Edition» når det er så lite nytt. 

Andre mener på sin side det er en genistrek å relansere en 4-tommers mobil, da den tiltrekker både dem som ønsker en liten toppmodell og en billigere iPhone. 

iPhone SE er den mest prisvennlige Apple-mobilen, med en startpris på 4.790 kroner for 16GB-utgaven. 
64GB-utgaven koster 5.890 kroner. 
Til sammenligning koster tilsvarende iPhone 6S-modell henholdsvis 7.390 og 8.490 kroner. 

Dessverre har Apple valgt å beholde 16GB som minste lagringskapasitet (og det er ikke støtte for minnekort), antagelig av økonomiske grunner. 
Etter vår mening burde en toppmodell i dag komme med minst 32GB. 

De som kjøper en 4-tommer iPhone har kanskje ikke behov for så mye lagringsplass, fordi det er deres første smarttelefon eller fordi de ikke bruker smarttelefonen så mye uansett. 

Og det er mange måter å klare seg med kun 16GB lagringsplass på, som å bare holde seg til et lite utvalg apper og spill, lagre bilder i nettskyen (om ikke iCloud, så Google Photos) og så videre. 

Men som vi har skrevet tidligere anbefaler vi minst 64GB lagringsplass siden både bilder, videoer og apper tar større plass enn noen gang. 

Dette til tross er det likevel lite å utsette på iPhone SE ... 

Apple iPhone SE 64GB 
