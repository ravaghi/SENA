Staut er på vinnersporet
Folkrock-bandet er tilbake der de er best: 
I bygdemodus der fela leder an. 

Valdres-bandet Staut er både et feststemt og kraftfullt folkrock-band. 
Lokalt forankret, tradisjonsbevisste og folkekjære langt utover hjemstedets omland. 

Ja er deres femte album, og det klart mest varierte så langt. 

Samtidig har bandet beveget seg tilbake i bygdemodus, der særpreget er tydeligst. 
Der folkemusikkelementet krydrer lydbildet og gir bandet sin mest vellykkede og toneangivende identitet. 
Det er i dette musikalske landskapet Staut er på sitt beste. 

Feiende flott folkrock 

Etter en liten urban flørt med St. Peppersby, spiller de nå opp til en festaften med alt fra bygdedans, allsang, massivt felespill, lun humor, fine ballader, akustiske visetakter og feiende flott folkrock ispedd noen pop-elementer. 

Låtskriver Ørnulf Juvkam Dyve klarer å gi hver sang en bærende fortelling som fanger oppmerksomheten, der humor, inderlighet og alvor har sin naturlige plass. 

Med «Johan» renner det litt over musikalsk og blir for masete, selv om teksten er ganske morsom med presten, mullaen og paven. 
Et lite feilskjær kan likevel tåles. 

Med entusiastisk gjest 

Det er kanskje ikke noen stor begivenhet lenger at kjente utenlandske musikere stiller som gjester på norske utgivelser. 
Staut har fått med seg en entusiastisk Guy Fletcher kjent fra Dire Straits og senere Mark Knopfler sine soloprosjekter. 
Han bidrar med tangenter, blant annet nydelige orgeltoner på flere låter. 

En annen som bør fremheves er vokalisten Marie Tveten, som synger duett med Gaute Lein Ausrød på den nydelige balladen «Æ vil». 
Igjen er fela et velkomment og bærende element. 

Et svært samkjørt band 

Staut har opplevd en formidabel suksess med ulik eksponering mot et stadig voksende og begeistret publikum i forskjellige kanaler. 
Første singel, «Den eine» slo an på idrettsgallaen på NRK1 i fjor, mens annensingelen «Følge hjarta» ble kjenningsmelodien til TV2s «Jakten på kjærligheten». 

Dette er et band som er skikkelig i støtet nå. 
Det kan også høres at dette er et særdeles samkjørt gjeng som på sitt vis har vært med på å gjøre valdresdialekten til allemannseie. 

De kan sogar overraske, som de gjør i «Fliken e synge» med tilnærmet mariachi-takter anført av Ole Kristian Nyhagens trompet. 

Allsidig og variert 

Staut har kommet opp med flere vinnersanger her, men det er allikevel variasjonen og allsidigheten som gjør 
Ja til en plate man ønsker å oppsøke gjentatte ganger. 
Produsent Alf Magne Hillestad har klart å få frem det beste i bandet og gitt hver enkelt av musikerne rom og plass til å blomstre. 

Vokalist Ausrød er en sanger som favner bredt og kan være både festdirigent og den inderlige vennen som roer ned og taler direkte til deg, og med Dyves tekster har han et godt redskap å jobbe med. 

Om det er den visepregede «Ei som ho», den smått dramatiske «Kardemommeloven», joviale «Kom» eller alvorsstemte «Født på ny», er han hjemme og i førersetet. 

14. januar inntar de Sentrum Scene i Oslo. 
