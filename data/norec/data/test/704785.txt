Topp racingmoro for hele familien
Nintendo gjentar seg selv igjen — men det fungerer kjempebra. 

Mariokart Wii var et av høydepunktene ved forrige generasjons Nintendo-konsoll. 
Det er dermed ikke overraskende at Mariokart 8 ser ut til å få samme status for Wii U, men gledelig er det uansett. 
Nintendo har levert et nær sagt fullkomment racingspill som ikke kutter noen svinger, og som byr på store mengder gjenkjennelseselementer. 

Om lag halvparten av de 32 banene du kan konkurrere på, er nydesignede, mens resten er oppjazzede versjoner av baner vi har kjørt før. 
Dermed føles spillet både nytt og kjent på en gang, uten at det oppfattes som en halvhjertet resirkulering av gammel moro. 

Nintendo er gode til å slippe til figurer fra tidligere spill, samt baner basert på disse figurenes verdener. 
Musikken er også i stor grad basert på gamle spill, og de fleste av spillets funksjoner og dets oppbygning er det samme som i tidligere Mariokart-varianter. 

Visuelt stilig 

Når dette likevel oppleves som noe annet enn en oppusset versjon av et gammelt spill, skyldes det ikke minst den forbedrede grafikken og spillbarheten. 
Her har man fått farten opp, og banene er både oppfinnsomme og visuelt stilige. 
Tyngdekraften oppheves også rett som det er, og banen snus slik at man kjører både på veggene og i taket. 

Som før kan de ulike banene spilles med tre vanskelighetsgrader. 
På den første skal det godt gjøres for en litt erfaren spiller å ikke vinne alt som er, mens dette nivået viste seg å være midt i blinken for husets seksåring. 
På det vanskeligste nivået, derimot, er det litt mer å bryne seg på, også for voksne storspillere. 

Bananskall og mynter 

Banene er som alltid utstyrt med gjennomsiktige klosser som inneholder ulike typer våpen. 
Hva du plukker opp er til en viss grad tilfeldig, men preges også av hvordan du ligger an i løpet. 
Er du på sisteplass får du gjerne noen effektive våpen eller en kraftig fartsboost, mens du vanligvis må nøye deg med bananskall eller mynter hvis du er i ledelsen. 

Etter hvert som du vinner banene, dukker det opp nye spillbare figurer, nye kjøretøy og flere egenskaper. 
På den måten vil de av oss med et snev av samlemani kunne holde det gående lenge etter at alle banene er rundet. 

Spillet er også velegnet til å spille sammen med andre, både online og i stua. 
Skjermdelingsfunksjonen fungerer utmerket om man vil kjøre mot hverandre, enten i dueller eller som deltakere i samme race. 
Det går også an å ansette en kartleser, som følger med på touchskjermen mens en annen kjører på tv-skjermen. 
