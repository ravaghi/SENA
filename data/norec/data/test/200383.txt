Xiaomi Mi 5
En av de lekreste telefonene vi har sett. 

Kinesiske Xiaomi (uttales omtrent som "show me") er ikke en spesielt kjent produsent her på berget, men selskapet er verdens femte største produsent av mobiltelefoner og solgte i fjor over 70 millioner telefoner. 

En av toppsjefene, visepresident Hugo Barra, var tidligere visepresident og talsmann for Googles Android-divisjon. 

Selskapet er spesielt kjent for å tilby svært mye valuta for pengene – toppmodell og dagens testprodukt er Mi 5, som starter på snaue 3.000 kroner i Kina. 

Allikevel har den maskinvare på høyde med de dyreste telefonene i dagens marked. 

Kraftig maskinvare 

For det er ikke snaut hva kineserne har puttet i denne telefonen. 
Bare se her: 

Skjerm: 5,15", 1920x1080 pikslerTykkelse: 7,3 mmVekt: 129 gram/139 gram (keramisk bakside på 128 GB-utgaven er litt tyngre)Prosessor: Qualcomm Snapdragon 820Interminne: 32 GB/64 GB/128 GBArbeidsminne (RAM): 
3 GB/4 GB (4 på 128 GB-utgaven)Batteri: 3000 mAhKamera, bak: 16Mp, f/2.0, optisk bildestabiliseringKamera, foran: 4Mp, f/2.0Annet: 
IR-sender, fingeravtrykksleser, NFC, USB-C, Quick Charge 3.0, 2x SIM, Android 6.0 

Sony Xperia X 
Performance 

LG G5 

Rett og slett griselekker 

Hva gjelder design blir det alltid en ganske subjektiv affære, men i løpet av testperioden har vi vist frem telefonen til ganske mange, og det er skjønn enighet om at Xiaomi Mi 5 er en særdeles pen telefon. 

Vår gullvariant bikker nesten litt over til rosa, og baksiden har et diskrét, rutete mønster med glass over. 
Telefonen er avrundet mot sidene og føles derfor enda tynnere enn den er, samtidig som avrundingene gjør den god å holde. 

På forsiden dekker skjermen svært mye av hele flaten; spesielt på grunn av de sorte kantene som går rundt den, og som da gir en illusjon om at skjermen nesten strekker seg nesten helt fra side til side. 
Den er skarp, har gode farger og god innsynsvinkel. 
Et lite minus er dog at vi ser litt lyslekkasje fra toppkanten av skjermen. 

Hjemknappen i bunnen kan minne litt om Samsungs variant, men den innbakte fingeravtrykksleseren er mer presis enn på S7-modellene og låser opp telefonen på et blunk. 

Merk også at telefonen har IR-sender på toppen, slik at du kan bytte kanal på TV, justere volumet på stereoanlegget eller hva det måtte være – direkte fra telefonen. 

Og 129 gram for en såpass stor telefon er svært lite. 
Sammenlignet med for eksempel Samsung Galaxy S7 er Xiaomi Mi5 23 gram lettere og dessuten 0,6mm tynnere, til tross for at batterikapasiteten er den samme (3.000mAh). 

Det skal nevnes at vi har vært litt uheldige med akkurat vårt testeksemplar, der de to-tre siste millimeterne på toppen av skjermen ikke registrerer berøring. 
Derfor klarer vi ikke å trekke ned varsler fra toppen av skjermen, bortsett fra på hjemskjermen der man kan trekke ned hvor som helst på skjermen. 
Legger vi telefonen på siden, derimot, kan vi trekke ned varslene også i andre apper. 
Vi har googlet litt og funnet tilsvarende problem hos et par andre brukere, men problemet virker ikke å være veldig utbredt. 

Annerledes Android 

Det som er mest uvant med Xiaomis telefoner er at de bruker en helt særegen utgave av Android, som kalles MIUI, og som vi tittet på for fem år siden. 

Der er enkelte ting gjort litt annerledes enn hva man er vant med fra andre produsenter, men det er også mye smart under overflaten. 
Du kan for øvrig velge og vrake i en haug av ulike temaer, som endrer utseendet i menyer, bytter ut ikoner og gir deg ny låseskjerm. 

Som vi ser på stadig flere telefoner om dagen, i hvert fall de kinesiske, har ikke MIUI noen app-skuff, som betyr at alle apper blir liggende som snarveier på hjemskjermen. 
Skal du flytte på ikoner over flere skjermbilder, kan du flikke med en annen finger mens du løfter det første ikonet, og du kan riste telefonen for å tette hull i ikonrekken. 
Du kan også dra et ikon til en egen droppsone, bla det frem til ønsket skjerm, og legge det på plass. 
Elegant. 

En annen ting som er uvant er at de små varselikonene ikke vises som standard på toppen av skjermen, men det skrur du enkelt på i innstillingene. 

Der finner du også mye snacks. 
Blant annet kan du dra fingeren fra hjemknappen og til en av sidene for å forminske bildet, slik at du lett når til motsatt hjørne for tommelen din. 
Telefonen har egen barnemodus som lar deg gi barna tilgang til enkelte apper, du har full kontroll over strømbruk, der ulike profiler kan aktiveres på ulike tidspunkter, og mer til. 

Du har også full kontroll over appers bruk av varsler, rettigheter, datatrafikk og lignende, og enheten har altså støtte for to SIM-kort, enten du vil skille mellom jobb og fritid eller ofte er på tur i utlandet og vil dra nytte av rimeligere data. 

Faktisk har Xiaomi også en funksjon for å kjøpe virtuelle SIM-kort på tur i utlandet, men akkurat den menyen er bare på kinesisk. 
Og det er nettopp her vi kommer inn på det som gjør at vi fjerner et øye på terningen og lar være å gi vårt anbefalt produkt-stempel. 

Ikke 100 prosent for nordmenn 

For Xiaomi Mi5 er ikke helt tilpasset oss nordmenn. 
MIUI er riktignok oversatt til norsk, men da vi skulle sette region var det ikke mange europeiske land på listen, så vi gikk for Spania. 
Det ser ikke ut til å ha hatt noen stor betydning – vi har ikke sett noe spanskrelatert innhold, i hvert fall, og telefonnumre vises i xxx xx xxx-format, slik seg hør og bør her til lands. 

At vi valge Spania kan være det som gjorde at vi fikk med Googles app-butikk i stedet for Xiaomis egen. 
I Asia har selskapet nemlig siden egen app-butikk som de også tjener penger på, og som da er delaktig i å holde prisen på maskinvaren nede. 
For øvrig er det bare Play Butikk og Google-søk som følger med som standard; øvrige Google-apper må lastes ned manuelt fra Play Butikk. 

Men som nevnt er det noen steder i navigasjonen der vi kun får kinesiske tegn. 
Ikke på noen essensielle steder, så helt krise er det ikke. 

En ting som imidlertid kan være litt utfordrende, er at Xiaomi Mi5 ikke støtter 800 MHz-båndet; ett av tre 4G-bånd som brukes her til lands. 

Mens du i storbyer og andre tettbebygde strøk sannsynligvis har 4G-dekning via 1800- og 2600 MHz-båndet, er 800 MHz-båndet det med best rekkevidde av de tre, og typisk noe som brukes i litt mer grisgrendte strøk. 
Dessuten gir det bedre innendørsdekning. 

Derfor får du heller ikke tak i Xiaomi Mi 5 gjennom noen offisielle kanaler her til lands – dette er en telefon som i utgangspunktet selges i det asiatiske markedet, men som også selges av aktører her til lands som importerer telefonen selv. 

Fint kamera 

Hovedkameraet på baksiden er levert av Sony, med 16 megapikslers oppløsning og f/2,0 lysstyrke. 
Modellbetegnelsen, IMX298, er den samme som i Huawei mate 8. 
Mi5 har også avansert optisk bildestabilisering. 

Kameraappen er muligens vår favoritt av alle standardapper fra produsentene. 
Den er svært brukervennlig og har samtidig godt med funksjoner og snarveier. 
Her støttes blant annet sanntidseffekter, manuell eksponering, tilt-shift, timelapse, sakte film (120fps) og hurtigknipsing ved at du holder volum ned inne når telefonen er avslått, så tar den bare bilde uten at du ser noe på skjermen. 

Betjeningen er også svært elegant, der du enkelt kan hoppe ut av manuell modus med et knappetrykk, eller der en ekstra linje med blitsrelatert innhold spretter opp dersom det er mørkt. 

Eksponeringsmessig er vi godt fornøyde – den automatiske HDR-funksjonen slår til når det trengs og gir bilder som dette: 

På nært hold ser vi imidlertid at spesielt HDR-funksjonen gir lite detaljerte bilder, som du kan se om du blåser opp bildet over i full størrelse. 

Bilder i dagslys, der kameraet bruker lav følsomhet, bli meget detaljerte, og overgår selv Samsung Galaxy S7 Edge hva gjelder detaljnivå (100%-utstnitt). 
Som du ser er også oppskarpingen fra Xiaomi ganske moderat sammenlignet med Samsungs toppmodell: 

Men når mørket faller på, er det Samsung-kameraet som kan varte opp med best støyprosessering, der bildet fra Xiaomi-telefonen blir svært kornete i forhold: 

Frontkameraet byr på et svært godt detaljnivå og er et godt eksempel på at antall megapiksler ikke har så stor betydning (4Mp på Mi 5). 
Under ser du 100%-utsnitt sammenlignet med Samsung-telefonen: 

Pikselstørrelsen her er på 2 µm, som gjør at frontkameraet også leverer god bildekvalitet i svakere belysning. 

Under ser du flere bilder vi har tatt med Xiaomi Mi 5: 

Ytelse og batteri 

Til tross for at dette er en relativt rimelig telefon sett med norske øyne (i hvert fall om du bestiller fra Asia), har Xiaomi altså ikke spart noe på innmaten. 
Her finner vi Qualcomms gjeldende toppmodell, Snapdragon 820; den samme som sitter i blant annet HTC 10, Sony Xperia X 
Performance og LG G5. 
Dog er den klokket noe lavere – 1,8GHz versus 2,15GHz hos de andre. 

Arbeidsminnet er 3GB på versjonen vi har testet (32 GB lagringsplass), mens den dyreste versjonen kommer med 4 GB arbeidsminne og da 128 GB lagringsplass, samt 2,15GHz prosessor. 
Merk at Mi 5 ikke har støtte for utvidelse via minnekort. 

I det daglige er det selvsagt liten tvil om at denne telefonen oppfører seg brillefint, med rask bytting av apper, jevn skrolling av nettsider og den slags. 

Når vi kjører syntetiske ytelsestester, ser vi imidlertid at telefonen havner litt bak de nevnte modellene fra LG og Sony, siden den som nevnt er klokket noe lavere. 

Her er resultatene vi fikk: 

Geekbench (én kjerne/flere kjerner, høyere er bedre): LG G5: 2312 / 5298 Sony X 
Performance: 2295 / 5385 Xiaomi Mi 5: 1479 / 3550 

3DMark Slingshot (høyere er bedre): LG G5: 2489 Sony X 
Performance: 2426 Xiaomi Mi 5: 2126 

PCMark for Android (høyere er bedre): LG G5: 5435 Sony X 
Performance: 6542 Xiaomi Mi 5: 5823 

AnTuTu (høyere er bedre): LG G5: 
137457 Sony X 
Performance: 126181 Xiaomi Mi 5: 116946 

Når det er sagt er dette uansett gode tall, og det bør derfor ikke være noe problem å kjøre selv de tyngste 3D-spillene i dag. 

Batteriet er vi svært fornøyde med. 
Det er på 3.000mAh og MIUI har også litt smarte strømsparingsfunksjoner innabords, som gjør at vi aldri har hatt problem med å få batteriet til å vare hele dagen ut; ofte med 30-40 prosent igjen etter et par timers skjermtid i løpet av dagen, strømming av Spotify-musikk i bilen og den slags. 
Bruker du telefonen mer moderat enn oss, bør du kunne klare to dager på én ladning. 
Og den går raskt – en times tid i laderen og vips, så hadde vi gått fra to til 85 prosent. 

På lyd er vi også meget godt fornøyd. 
I telefonsamtaler hører vi og motparten hverandre svært godt, og for deg som bruker AUX-kabel for å koble telefonen til stereoanlegget i bilen, kan vi rapportere om at lyden ut av denne utgangen både er meget god og meget høy. 
Vi har heller ikke hatt noen problemer med oppkobling eller avbrutte samtaler den siste uka. 

Konklusjon 

Xiaomi Mi 5 er ikke tilgjengelig via offisielt salg i Norge. 
Vi har fått låne vårt testeksemplar av mistore.no, som tar 5.390 kroner for 32 GB-utgaven i skrivende stund. 

Det er absolutt konkurransedyktig det norske markedet, men det kan være verdt å nevne at du får den for rundt 4.000 kroner om du bestiller den fra Asia, inkludert norsk moms og fortolling. 
Til den prisen er telefonen svært god. 

Da går du imidlertid glipp av den norske forbrukerkjøpsloven, som fort kan være kjekk å kunne vise til om noe går galt med den. 
Vår testeksemplar hadde for eksempel en feil på berøringsskjermen, som typisk er lettere å få rettet opp i om du har kjøpt den i Norge. 

Xiaomi Mi 5 er en flott telefon – den er slank, lett og delikat, den yter meget godt, har et godt kamera og leverer både på batteri og lyd. 
Dessuten er fingeravtrykksleseren en av de aller beste. 

Den største ulempen er at den ikke støtter 800MHz-båndet, som gjør at du ikke vil få 4G-dekning alle steder i Norge der det ellers er 4G-dekning, og kanskje spesielt på stedene der du sårt trenger det. 
Den har heller ikke støtte for minnekort og er ikke vanntett, noe enkelte av konkurrentene er. 

Dessuten er den ikke helt tilpasset Norge ellers heller, der det blant annet dukker opp en kinesisk meny i ny og ne. 
Men noen stor krise er det ikke. 
