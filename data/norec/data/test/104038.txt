Låtanmeldelse:Alan Walker feat. 
Gavin James – «Tired» 

Maskeladden og de tre akkordene. 

LÅT: TROPISK HOUSE 

Alan Walker feat. 
Gavin James 

I utgangspunktet er det lett å falle for Alan Walker – en stillfaren og ydmyk gutteromsmagiker som tilsynelatende uanstrengt hostet opp en av de siste par årenes mest slitesterke megahits. 

«Faded» var til alt overmål en bra låt, der tristesse og eufori sammen skubbet melodien til himmels. 

Med den korrekt titulerte nye singelen «Tired» er det imidlertid mye som tyder på at 19-åringen fra Fana vil ha godt av en ny runde i tenkeboksen. 

Det forekommer nemlig ikke én original eller overraskende lyd, vending, detalj eller idé i løpet av disse tre minuttene og tolv sekundene. 

Tvert imot høres den ut som noe som har blitt pønsket ut av dresskledde menn i et styrerom fullt av plansjer over effektive akkordprogresjoner, instrumentering og rytmiske grep. 

Kassegitar og strandvennlig skrålekoring? 
Check. 
Tropisk house-breakdown i halvt tempo? 
Check. 
Vag tekst om generelle vanskeligheter i livet? 
Gjett, da. 

Vokalen besørges av en av disse anonyme, tredagersskjeggete melankolikerne man gjerne leier inn til dette formålet, men irske Gavin James høres fremfor alt ut som en Chris Martin med lavt blodsukker. 

Summa summarum: 
Dette blir nok en hit, gitt. 
Jeg går og legger meg. 
