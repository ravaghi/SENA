Søt soul fra skarp rapper
Anderson Paak går fra skarp til smooth på «Ventura». 

Anderson Paak: 
«Ventura» (Aftermath/12 Tone Music) 

Paak er både sanger, rapper, trommeslager og produsent. 
Han har alltid, eller siden debuten i 2015, snust på soulen og eksperimentert med lydbildet, men han har til nå vært spiss i kantene. 

0På hans forrige album «Oxnard», som ble sluppet et halvt år tilbake, ble han enda hardere i rappen og var oppgitt over tingenes tilstand. 
Nå har Paak senket skuldrene. 

«Ventura» ble spilt inn samtidig som «Oxnard», men det hadde man egentlig ikke trodd. 
«Oxnard» og «Ventura» har to helt forskjellige sinnstemninger. 
Noe Paak selv sier er hele poenget. 
Platene skulle representere to forskjellige sider av artisten. 

På «Ventura» står gjesteartistene for det meste av rappingen, mens Paak guider oss gjennom forskjellige kjærlighetshistorier. 
Fra skjønn kjærlighet til besværlige «side-kjærester». 

Det blir til tider litt for sukkersøtt og lavmælt på «Ventura», men man nyter det allikevel. 

Beste spor: 
«Jet black», «Winners circle», «Make it better». 
