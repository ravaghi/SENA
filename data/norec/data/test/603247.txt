«Kule kryp 2»:Kreative småkryp 

Ingenting er umulig for de små insektene i «Kule kryp 2», og ikke engang hvithaier, hårete edderkopper, eller blodtørstige knelere kan stoppe dem. 

Filmen er en oppfølger til «Kule kryp» fra 2014 og igjen har manusforfatterne og regissørene Hélène Giraud og Thomas Szabo laget en original og spennende film for hele familien uten at det ytres ett eneste ord. 

En gjeng med små maur i Frankrike prøver å stjele litt mat, men så kommer noen fæle, mye større maur som vil ta dem. 
Marihønene kommer til unnsetning, men en av dem faller ned og blir fanget i en eske som sendes helt til Guadeloupe. 
Heldigvis har han gode venner som risikerer både liv, bein og vinger for å redde ham. 
I tillegg må de redde øya fra grådige mennesker som vil bygge luksushotell og utrydde trærne som insektene bor i. 

Filmens små stjerner er animerte, men omgivelsene rundt dem er virkelige og byr på mange vakre naturbilder, og den er en kreativ og gøyal motvekt til alle de amerikanske animasjonsfilmene som lages. 
At karakterene kun kommuniserer gjennom pipelyder gjør ingenting, for det er aldri vanskelig å forstå hva som skjer. 
Historien er full av spenning, men hele tiden med en lun og humoristisk undertone som vil treffe både små og store kryp. 

Av Cathrine Sordal 
