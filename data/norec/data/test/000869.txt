Forza Motorsport 6
Best når regnet øser ned. 

Forza Motorsport 6 er rett og slett et fantastisk bilspill! 
Det gjør som sine forgjengere, og legger seg på et behagelig sted mellom arkade og simulator. 
Hvor langt den ene eller andre veien du vil at spillet skal gå, er i stor grad opp til deg selv. 

Xbox One-kreftene er lett å få øye på når det glinser i lakk, når vann spruter mot frontrute eller når lys bryter nattemørket. 
Det som skuffer litt, er den konservative tilnærmingen til racingsjangeren. 
Mye er som før, både når det gjelder brukergrensesnitt, banevalg og karriereprogresjon. 

Heldigvis holder Forza Motorsport 6 høy kvalitet på nesten alt, slik at dette er et sikkert valg for deg som trenger et nytt og bunnsolid bilspill på Xbox One. 

Endelig racing i regn 

Racingen foregår på 26 baner over hele verden, 12 flere enn i Forza 5, som for eksempel på gamle kjenninger som Hockenheim, Brands Hatch, Nürburgring, Silverstone og Indianapolis. 
Alle baner er praktfullt presentert med troverdig variasjon i veidekke, værforhold og omgivelser. 

Bilene er som vanlig omhyggelig gjenskapt med høyt detaljnivå, spesielt i måten lyset reflekteres i lakken. 
Alt presenteres selvsagt i 1080P og 60 bilder i sekundet, til tross for økt detaljnivå, og sørger for silkemyk flyt hele veien. 

Endelig har Forza-serien fått racing i regn og mørke! 
Dagløp i oppholdsvær er fremdeles den vanligste varianten, men det er når regnet øser ned at det blir ordentlig interessant. 
Her overbeviser spillet med gode væreffekter, som virkelig påvirker kjøringa di om du ikke er på vakt. 

Spesielt spennende er det å navigere seg forbi store vanndammer som danner seg rundt banene, og kan være katastrofale å treffe når du kniver med konkurrentene. 

Det eneste som skuffer litt her, er at vær- og lysforholdene er konstante. 
Selv rundt gigantiske 
Nordscleife på Nürburgring er været nøyaktig det samme hele veien. 
I Forza 7 forventes dynamisk vær, hører dere, Turn 10? 

Morsomme mods 

Det kan kjøres med svimlende 460 biler, som dermed legger seg midt mellom utvalget i Forza 4 (600) og Forza 5 (200+) og de kan tunes, justeres og styles på alle mulige måter. 

Jeg liker spesielt godt «mods»-funksjonen, der du kan gi bilen varige eller midlertidige forbedringer, eller utfordringer som kan øke poengsummen etter hvert løp. 

Dette er en ganske morsom måte å variere kjøringen på, selv om man kanskje ikke merker den helt store forskjellen med alle mods. 

Ellers kan bilene oppgraderes med ekstrautstyr, du kan saumfare dem i Forzavision og få en historisk oversikt over dem fra ex-Top Gear-personlighetene Richard Hammond og James May (Jeremy Clarkson, som var med i de to forrige Forza-spillene, glimrer med sitt fravær). 

Det jeg ikke liker, er damestemmen som leder deg gjennom karrieren. 
Hun høres ut som om hun egentlig selger dobørster på TV-shop. 

Enestående flyt 

Karrieredelen følger et vant spor, der du starter med et lokkende spesialløp med en skikkelig spreking (2017-modellen Ford GT i Rio de Janeiro), slik at du vet hva du har i vente i den andre enden. 

Så må du starte på bunn og kjøre i en lav klasse med de minste bilene, men allerede der har de nok krefter til at det er ganske morsomt å kjøre dem. 

Etter hvert som du oppnår gode plasseringer og poengpremier, kan du kjøpe nye biler og oppgraderinger, og ender opp med verstinger fra for eksempel Bugatti, Lamborghini og Koenigsegg. 

Dette er altså slik det pleier å være i bilspill, og er derfor en smule forutsigbart, men fremdriften sprites heldigvis opp nå og da med spesialløp med spreke verstinger, eller lykkehjul ved hver nivåheving, der du kan vinne stort. 

Forza Motorsport 6 har en enestående flyt i racingen, godt utvalg av både biler og baner og har lykkes virkelig godt med regnværet. 

Lyden av grombilene er også ekstremt godt presentert, og spenningsmusikken (som kan slås av om ønskelig) gir kjøringen litt ekstra nerve. 

Forza Motorsport 6 representerer kanskje ingen revolusjon i sin sjanger, men gjør det godt der det teller mest, og dette er kanskje det peneste bilspillet undertegnede har sett! 

(OBS: 
Denne anmeldelsen gjelder énspillerdelen av Forza Motorsport 6. Flerspillerdelen er altså ikke testet. 
