O' store sexy sang
Terningkast 5 til "Dypt": 
Drømmende og digge rytmer på Store Ps ferske, myke banger. 

Synthdragene i “Dypt” er så romantiske og fluffy at det er som å falle på en skikkelig dyr og myk seng hver gang man lar øregangene mørnes av de behagelige akkordene. 

I sist runde med “Vi esje herfra”, med tilhørende video hvor en flokk alpakkaer står i hovedrollen, fortalte Store P at “vi e fra space”. 
Den rapcroonede artisten fortsetter med sin melodiøse stil, som sist, i “Dypt”. 

Synth, inspirasjon hentet fra stjernene og det som måtte befinne seg i og utenfor vår galakse og en bass så avrundet at den er Kanagawa-bølgen verdig. 

I sporet, som minner om lydbildet til klassiske rapgrupper som g-funk-bossene Above the Law og den meget vibbevennlige greia til Bone Thugs ‘N’ Harmony og labelkollega Mats Dawg for den saks skyld, får vi doble taktslag, sexy vokalharmonier i refrenget og elektroniske elementer som blir til en regelrett deilig pakke. 

Store P blir ved sin lest og gjør sin ting bra. 
"Dypt" er chill, senker angstnivået og får deg til å glemme deg litt bort et stakket sekund. 
Godt er det. 
