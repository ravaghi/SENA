Touché Amoré gir deg lyst til å leve hver dag som det var den siste
Konseptalbum om å streve med sorgen. 

ALBUM: 
Har du sett bildet av «den fallende mannen»? 

Stupende fra toppen av World Trade Center – i et håp om å trekke luft inn i lungene én siste gang? – er han fanget i et spesielt grasiøst øyeblikk, mens verden brenner rundt ham. 

Selv om det neppe er tanken, er det vanskelig å riste av seg følelsen av at «Skyscraper», sistesporet på det melodiske hardcorebandet Touché Amorés fjerde fullengder, på sett og vis dreier seg om 11. september: 
Kvintettens domene er nemlig de stundene man svever mellom liv og død, når umuligheten av å leve kjennes for tung å bære. 

«Stage Four» er et slags konseptalbum, der vokalist Jeremy Bolm strever med sorgen etter at hans mor har blitt tatt av kreften. 
«You left a hole in this Earth» synger han med hengende hode på «Benediction»; «No, I haven’t recovered» skriker han så blodet koker på «Water Damage». 

Dette er også bandets mest umiddelbare utgivelse så langt – i en viss kontrast til den briljante, anspente forgjengeren «Is Survived By» – preget av hjemstatens suverene poppunkscene. 
Dog ikke uten overskridelser: 
«Palm Dreams» er en genial låt, fordi den strekker seg mot solen som henger over L.A. samtidig som den pisser på den amerikanske drømmen. 

«Stage Four» kryr av slike øyeblikk, der alt er fylt med ambivalens. 
Få band i samme segment, enten du liker å kalle det emo eller hardcore, er nemlig like fintfølende for punktet der skjønne og det stygge forenes. 

Livet stinker, men verden er så fordømt forunderlig. 
Så vi klamrer oss til det halmstrået vi har. 
