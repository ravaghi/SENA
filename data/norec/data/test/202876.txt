Er Porsche Panamera best i verden?
Den koster riktig nok både skjorta, mansjettene og de flotteste skoa, men Porsche er Porsche og her trilles terningen høyt! 

Skyvet er formidabelt, motorlyden inspirerende uten å være påtrengende – V8-romlingen er diskret og kultivert – langt fra det vi forbinder med raklende diesel-familiebiler. 

Og likevel: 
Dette er en diesel-familiebil. 
Hvis man strekker begrepet en del. 
Den har fire romslige plasser og et romslig bagasjerom. 

På den tyske motorveien er forholdene ikke helt ideelle – det er litt for mye trafikk, men på den første åpne strekningen bekrefter dette siviliserte beistet det vi mistenkte: 
Det går mye fortere i virkeligheten enn det føles som inne i den svære og godt dempede luksusbilen. 

Fartsmåleren har passert 220 kilometer i timen, men det føles som vi kjører i 100. 

Vær obs på tunnelsyn – dette er effektivt, svært raskt og komfortabelt, men mennesket er og forblir en biologisk skapning med de fysiske begrensninger det innebærer. 
Det kan denne formidable fartsmaskinen fort få deg til å glemme. 

Det er få biler i denne ligaen – luksus-GT-er med fire dører, god plass og fullverdige seter både foran og bak – i tillegg til ytelser og kjøreegenskaper som en sportsbil. 
Nærmest kommer vel Mercedes-AMG S-klasse (63 eller 65), og ditto CLS, BMW 6-serie Gran Coupé, Maserati Quattroporte og Aston Martin Rapide. 
Vi snakker ikke folkelige familiebiler her… 

Vil være 5-dørs 911 

Forgjengeren er blitt kalt verdens beste bil. 
Den la lista høyere enn noen gang før hos Porsche og – det var en luksuskombi og ingen coupé. 

Nå er det gått syv år siden Panamera ble lansert – timingen kunne den gangen kanskje vært heldigere, det var midt i finanskrisen, sommeren 2009. 
Det har ikke forhindret at den er blitt solgt i over 150 000 eksemplarer, en pen suksess for en luksusbil med en snittpris langt over millionen. 

Nye Panamera er basert på VW-konsernets nye modulære plattform, som Porsche har deltatt aktivt i utviklingen av. 
Andre karosserivarianter ventes i fremtiden. 

Tre nye motoriseringer lanseres i denne omgang, alle med hypermoderne styringssystemer på alle plan. 

4S med en V6 biturbomotor på 440 hester, 4S Diesel med et råskinn av en biturbodiesel på 422 hester og kronen på verket: 
Selveste Panamera Turbo med sin biturbo-V8er med 550 galopperende gamper! 

Alle er utstyrt med den nye, super-effektive automaten, en åttetrinns PDK (dobbelclutch-kasse), som erstatter forgjengerens sju-trinnstransmisjon. 
Den er enda mer effektiv og har 7. – og 8. trinn som overdrive, altså cruise-gir som sørger for lavt lydnivå og forbruk i høy hastighet – men alle utgavene oppnår toppfarten i 6. gir. 

I denne omgang får vi kjørt de to 4S-modellene, V8 diesel og V6 bensin. 
Panamera Turbo må vente til bilen er i Norge. 

Spesifikasjonene er uansett å få vann i munnen av, og spenningen var påtakelig før kjøreturen kunne starte. 

Nye Panamera er selvsagt en forbedring over forgjengeren på så å si alle områder. 

For å starte med utseendet: 
Det er på det området Panamera til nå er blitt mest kritisert - for klumpete, mangel på harmoni i linjene, ikke helt tilfredsstillende med hensyn til merkeidentitet. 

Alt det har Porsche gjort noe med og nye Panamera, tross likheten med den forrige, ser ved nøyere betraktning utvilsomt bedre ut. 

Blant grepene som er tatt er å gjøre bilen noe lengre – nå er den hele 505 centimeter lang – den har også fått en fallende taklinje som gir den en sportsbilsilhuett à la 911. 
Også i hekken med ren og sportslig design aner man femdørs 911. 

Effektivt luksuriøs 

Luksusfølelsen forsterkes når vi setter oss inn i bilen. 
Den er, som forrige Panamera, gedigent luksuriøs, men oppdatert syv år. 
Altså mer renskåren design og forenklet ergonomi («Advanced Cockpit»). 

Knappeveldet fra forrige gang erstattes av betjening via berøringsskjermer og Black Panel-flater. 
Filosofien «en knapp – en funksjon» er forkastet og glemt. 
Det ville ta altfor mye plass her å beskrive alle funksjonene og finurlighetene Porsche har kommmet opp med, men vær trygg: 
Dette er omfattende, og det funker! 

Selvsagt er også alt av infotainment – altså kommunikasjon, lydsystem og navigasjon, av siste skrik. 
Man kan betale ekstra og få Bose eller, for Feinschmeckerne, Burmester. 

Alt det er selvsagt vel og bra (faktisk svært vel og bra), men det er tross alt motorene og kjøreopplevelsene jeg er mest spent på når de første inntrykkene av bilen skal sankes inn. 
Så hva er best: 
Diesel eller bensin? 

Det ultimate diesel-monsteret? 

Først kjører jeg dieselutgaven som fortalt innledningsvis, og det er virkelig formidabelt det VW-konsernet har fått til på toppnivået av denne skandale-omsuste teknologien. 
Vi hadde allerede fått prøve maskineriet i den heftige toppversjonen av Audi Q7 – SQ7 TDI. 
Hos Porsche må den «nøye seg» med 422 hestekrefter og 850 newtonmeter mot henholdsvis 435 og 900 hos Audi, men den lavere, lettere og mer aerodynamiske Panamera får hakket bedre ytelser ut av den – 4,3 sekunder i Sport Plus-innstilling fra 0 til 100 og en toppfart på 285 kilometer i timen. 
Verdens raskeste serieproduserte bil med dieselmotor! 

Og fort går det, det kan jeg skrive under på. 
Samtidig er V8-romlingen relativt diskret, i interiøret er det ingenting som får deg til å tenke «diesel», og fartsblindheten lurer. 
Å miste lappen på et blunk vil være enkelt med en slik farkost på norske veier. 

På bensinsiden 

Panamera Turbo har samme toppfart som forgjengeren – 306 kilometer i timen – men overgår den på det meste annet. 
0-100 på 3,6 sekunder med Sport Plus og Launch Control, for eksempel. 
Og allerede den jeg får kjøre denne gangen, Panamera 4S med sin nye 2,9-liter på 440 hester, duger i lange baner. 

Ytelsene ligger svært nær dem dieselmodellen varter opp med – 4,2 sekunder fra 0 til 100 og 289 kilometer i timen maks – og i praksis merkes ikke noen forskjell. 
Men mer trekkraft i mellomregisteret – 850 
Nm hele veien fra 1000 til 3500 omdreininger gir dieselen en anelse mer drag i mellomregisteret. 
Forskjellen i favør av bensin ligger mer i et mer lavmælt og mykere gange samt et mer vedvarende skyv til over 6000 omdreininger, som noen vil synes kler denne luksusbilen en anelse bedre enn den tross alt røffere V8-dieselen. 

Overraskende god kjøredynamikk 

Selv om vi fra før vet at Porsche kan sine saker når det gjelder kjøreegenskaper, er det noe nesten magisk over måten de tyske ingeniørene har klart å lage en svær luksusbil som føles som en sportsbil. 

Den lett nedtunete V8-dieselen er en mye mer sportslig bil enn Audien. 
Fjellstø stabilitet i høy hastighet på motorvei, et veigrep som kan ta pusten fra deg, en nesten naturstridig spenst og dynamikk under aktiv svingkjøring – jeg har i hvert fall ikke kjørt noe i denne kategorien som kommer i nærheten. 
At nye Panamera Turbo er blitt klokket inn rundt Nürburgrings nordsløyfe på 7:38 sier sitt… 

Selvsagt er testbilene utstyrt med den mest avanserte chassisstyringen med alskens Porsche-forkortelser. 
Fra standard elektronisk demperkontroll (PASM)og regulerbar luftfjæring med sports-dynamisk chassis-kontroll samt PTV Plus som enda mer effektivt enn før fordeler moment dit det trengs på mindre enn et øyeblikk – her er det ikke spart på noe. 

Ikke direkte billig 

Så: 
Hva koster herligheten? 
Vel, som forventet er ikke overdådig luksus, kraft og kjøreglede i en og samme pakke direkte billig. 
«Innstegsmodell» 4S koster allerede 1,65 millioner og Turbo får du for den nette sum av 2,2 – før ekstrautstyr. 
Det koster å bli Porsche-kar… 

Man kan selvsagt plusse på fra en lang liste med utstyr og fullt spekket får du ingen ny Panamera til under to millioner før det kommer nye versjoner som de kommende ladbare hybridene. 
