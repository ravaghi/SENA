NHL 15
De store manglene kommer til syne utenfor ishockeybanen. 

Ishockeyspillene til giganten Electronic Arts har i flere år vært kroneksemplet på hvor bra sportsspill kan bli. 
En svært god isopplevelse, fysikkmotor og ulike spilltyper, og stadig flere funksjoner og oppdateringer har ført til et mangeårig favorittstemplet fra kritikere – inkludert undertegnede. 

Derfor er det overraskende at NHL 15 har store mangler. 
Fraværet av lagkamper over nett og fremhevingen av den mikrotransaksjonsstyrte Ultimate Team-funksjonen er spesielt grell. 

Kjerneopplevelsen, å spille en hockeykamp og dynamikken spillerne har på isen, er likevel fortsatt et solid fundament. 

Penere enn noensinne 

Og for å ta det siste først; NHL 15 er det peneste ishockeyspillet til dags dato. 

Hoppet til nestegenerasjonskonsollene Playstation 4 og Xbox One har ført til bedre grafikk. 

Nærbilder av spillerne og refleksjon av lyskastere i den blanke isen gjør spillet, sammen med en større variasjon i publikumsreaksjoner på de kjente hockeyarenaene i Nord-Amerika, til en svært god sportsopplevelse. 

Fysikkmotoren gjengir bedre enn noensinne følelsen av å være på isen. 
Små og store kollisjoner mellom spillere på isen – avhengig av hvor hardt du vil takle en motstander – ser ikke bare naturtro ut. 
Taklinger blir oftere dømt korrekt, noe som ofte var en tilbakevendende svakhet i spillseriens tidligere utgaver. 

Men utenfor isen forsvinner det positive inntrykket. 

Samarbeid med den amerikanske tv-kanalen NBC gjør at populære sportsprogramledere nå ikke bare kommenterer kampene, men også deltar i forhåndsinnspilte videosnutter i «NHL 15». 
Klikk over for å se spillet i aksjon. 

Har fjernet flere viktige elementer 

Hele spillmodus er fjernet fra NHL 15, som for eksempel Hockey League som gav muligheten til å spille seks-mot-seks-spillere over nett. 
Lagspill over nett er rett og slett fjernet i sin helhet fra NHL 15. 

I «Be A Pro»-delen, hvor publikum kan skape en ishockeyspiller i sitt eget bilde, er det kun mulig å velge mellom et knippe av de største lagene. 
Overraskende nok er det heller ikke mulig å spole forbi kamper hvor din spiller blir henvist til benken. 
Vil du spille et spill som tvinger deg til å se på at datamaskinen spiller mot seg selv? 
Nei. 
Lignende mangler finnes også i trenerdelen «Be A GM». 

Hockey Ultimate Team, hvor du kan samle kort for å bygge ditt fantasilag, er EA Sports sin spydspiss inn i mikrotransaksjoner. 
Ved å bruke en digital valuta kan du kjøpe nye pakker med kort, slik som i butikken i gamle dager. 
Valutaen tjenes ved å vinne kamper mot tilfeldig valgte spillere. 
Om du ikke gidder å samle dette gjennom kamper er veien kort til den nettbutikken hvor du kan kaste virkelige penger på problemet. 

Måten dette er strukturert på gjør det fort nødvendig å bruke faktiske kroner. 
Og når du heller ikke kan velge å spille mot dine egne venner, men MÅ velge den tilfeldige motstanderen spillet har søkt opp, mister også denne nostalgiske delen av spillet sin sjarm. 

NHL 15 er også ute til Xbox 360 og Playstation 3, hvor mange av de ovennevnte manglene faktisk er inkludert. 
Årsaken er at NHL 15 til Xbox 360 og Playstation 3 i stor grad er en kopi av NHL 14. 

Mens kjerneopplevelsen på Playstation 4 og Xbox One har blitt bedre er det mange deler av NHL 15 som mangler. 
Spillet kan bedømmes utelukkende på hvordan det er å spille ishockey, men med spillseriens lange historie i bakhodet er det et en elefant i rommet som må tas i betraktning: 
Å fjerne funksjoner som tidligere er allmenngjort er ikke greit. 

Del dine synspunkter om «NHL 15» i kommentarfeltet under. 
