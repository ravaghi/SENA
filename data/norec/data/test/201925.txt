Går rett i strupen på Microsoft Surface Book, men treffer ikke helt blink
Den koster like mye som en god Mazda, men har egenskaper den er helt alene om, ifølge produsenten. 
Vi har tatt hybrid-PC-en i nærmere øyesyn. 

Porsche Design er et selskap i Porsche-gruppen, som designer og markedsfører alt fra solbriller og vesker til forbrukerelektronikk i luksusklassen. 

Book One er imidlertid den første bærbare PC-en fra selskapet; en hybrid som de har fått kinesiske Quanta Computer til å produsere for seg. 

Først ute 

Ifølge selskapet er Book One den første 2-i-1-hybriden med skjerm som både kan hektes av og skyves rundt 360 grader slik at den dekker undersiden av maskinen. 

Dette gir enda større fleksibilitet enn maskinen det er mest naturlig å sammenligne den mot, Microsoft Surface Book, som kun har avtagbar skjerm. 

Book One er, som Surface Book, utstyrt med to batterier - ett i tastaturdelen og ett i skjermen. 
Hvis du skal jobbe i nettbrettmodus, kan du dermed dra nytte av begge batterier på Book One - noe som kun er mulig i standard PC-modus på Surface Book. 

Premium 

Begge maskinene plasserer seg i premium-segmentet og er definitivt priset deretter. 
I tabellen under har vi sammenlignet noen sentrale egenskaper på Book One mot den mest sammenlignbare utgaven av Surface Book Performance Base. 

Som du ser, er Surface Book 3.000 kroner dyrere, til tross for at den har forrige generasjon Intel Core i7-prosessor og leveres uten USB-C-porter. 
Den har imidlertid et grafikkort som byr på vesentlig bedre 3D-ytelse - men bortsett fra det kan Book One framstå som et minst like godt - og kanskje bedre kjøp, i hvert fall på papiret. 
Men så var det dette med teori og praksis da ... 

Imponerende sømløst 

I testen av Surface Book skrøt vi av den sømløse koblingen mellom skjermen og tastaturdelen. 
På Book One er den faktisk enda mer sømløs. 
Det er faktisk knapt mulig å oppdage at skjermen kan hektes av, med mindre du vet om det. 

Som på Surface Book løsnes skjermen med en elektronisk styrt mekanisk lås. 
Utløserknappen sitter på høyre side. 

Dessuten er de to leddene mellom tastaturdelen og skjermfestet konstruert slik at det ikke blir noen glippe mellom skjermen og tastaturet når Book One er klappet sammen. 
Det forsterker følelsen av at dette er en maskin som kan være 100 prosent bærbar PC og 100 prosent nettbrett. 

Og skjermen innbyr definitivt til utstrakt bruk. 
Den er svært høyoppløst, passe lyssterk og kan skille mellom ti forskjellige berøringer. 
IPS-panelet sørger for meget god innsikt fra sidene, noe som er fint når du for eksempel må vinkle skjermen for å unngå refleksjoner, eller for å vise skjermen til andre. 

Bruker du det løst, kan du boltre deg med et meget kraftig nettbrett som kan kjøre alt av Windows-programmer, med en vekt på beskjedne 758 gram. 
Det er imponerende! 

Over skjermen sitter to kameraer som sørger for at du kan logge deg på Windows med ansiktet ditt, gjennom Windows Hello-teknikken. 
Så langt er inntrykket for det meste tipp topp. 

Her ble vi litt skuffet 

Det Porsche Design tydeligvis ikke har tenkt på, er forskjellige bruksmodi mellom PC og nettbrett - for eksempel teltmodus, der svært lite av PC-en berører bordet - ideelt til filmer og presentasjoner, og til å vise bakeoppskrifter på et bord fullt av mel. 

Her skjønner rett og slett ikke skjermen at den skal snu seg automatisk, slik nær sagt alle andre PC-er med 360-graders skjermer gjør. 
Den snur seg kun når den er dyttet helt rundt, eller når den er løsnet fra tastaturdelen. 

Vi kan heller ikke slippe leddene helt ennå. 
De er konstruert og virker som tannhjulene i en girkasse. 
Smart nok, men dessverre holder de ikke helt Porsche-standard. 
Det er rett og slett for mye dødgang og slark. 

I tillegg virker skjermen litt for tung for konstruksjonen. 
Bøyer du den langt nok bakover, klarer ikke hengslet å holde igjen, og den siger helt ned i bordplaten. 
I tillegg vipper også tastaturdelen opp når vinkelen blir for bratt. 

Videoklippene under illustrerer hva vi mener: 

Beklager, Porsche Design - dette burde vært kvalitetssikret bedre på et produkt til 27.000 kroner, mener vi. 

Litt mer småplukk her og der 

Tastatur og pekeplate fungerer derimot godt. 
Tastaturet er fast og fint, tastene er responsive og støyer lite under tasting. 

Brukeropplevelsen er i det hele tatt svært lik som på Surface Book, også på det som er mindre bra. 
Baklyset på de grå tastene er for eksempel like ujevnt, og under enkelte lysforhold kan det være vanskelig å se hva som står på dem. 
For dem som kan touch-metoden og kjenner qwerty-tastaturer i blinde, er det ikke noe problem - men for alle andre kan dette være hemmende. 

Den medfølgende pennen fra Wacom skal ifølge spesifikasjonene være enda mer følsom for trykk enn pennen til Surface Book. 
I bruk opplevde vi det ikke slik. 
Vi følte vi måtte trykke hardere, og presisjonen virket ikke like god. 
Det kan muligens være knyttet til en feil ved vårt eksemplar - noe vi dessverre ikke har fått sjekket. 

Hva er den lyden? 

Book One er utstyrt med en liten kjølevifte som spinner opp ved tung belastning, men den opplevde vi aldri som sjenerende. 
Viftekjøling er noe du fortsatt må leve med når du velger en maskin med såpass kraftig prosessor. 

Det som imidlertid kan være litt sjenerende, spesielt i svært stille omgivelser, er at maskinen kan avgi elektroniske pipelyder under tung belastning. 
Dette er lave, høyfrekvente lyder som nok fornemmes bedre av enkelte (yngre?) enn andre - hvis det er helt stille i rommet. 
Også når maskinen står til lading, har vi fornemmet en høyfrekvent monoton pipelyd. 
Den er lav, men akkurat høy nok til at de med hørselen i orden spør seg «hva er den pipelyden?» 

Kjapp til det aller meste 

Intel Core i7-prosessoren er toppmodellen i U-serien, og byr naturligvis på meget god ytelse til de aller fleste oppgaver. 

Ytelsen ligger marginalt over Surface Books forrige generasjons prosessor, (våre målinger viser 5436 mot 5293 poeng i Passmark Performance Test), noe som skulle bety at forskjellen knapt er merkbar i praksis. 

Merk at grafikkytelsen er dårligere enn på Surface Book Performance Base, som har dedikert (spill)grafikkort. 
Det har ikke noe å si for normal bruk, men liker du å spille et spill i ny og ne, vil du raskere oppleve hakking på Book One enn på konkurrenten fra Microsoft. 

Begge har PCIe-basert SSD med svært høy lesehastighet. 
På skrivehastighet parkeres imidlertid Book One skikkelig, jf tall fra Passmark Performance Test og Atto Disk Benchmark (maks 569 MB pr sekund, mot Surface Books 1,1 GB pr sekund). 

Både lese- og skriveytelsen viste seg dessuten av ukjente grunner å være svært variabel på Book One - og den følger ikke det normale mønsteret der store filer nødvendigvis leses og skrives raskere enn mindre. 

Hva så med batteritiden? 
Har du lest testen vår av Surface Book Performance Base, husker du sikkert at den hadde svært god batteritid - vi målte de to batteriene kombinert til 923 minutter ved kontinuerlig strømming av video i 720P. 
Book One måtte gi tapt etter 684 minutter. 
Det er 11 timer og 24 minutter, noe som absolutt er et meget godt tall - men altså godt bak konkurrenten fra Microsoft. 

Porsche Design anslår rundt 14 timer med variert bruk, vi tror tallet ligger nærmere 12-13, men det er fortsatt meget bra. 

Konklusjon 

Porsche Design Book One er foreløpig den mest sømløse sammensmeltingen mellom et nettbrett og bærbar PC vi har sett. 
Materialvalg, skjerm og utstyrsnivå gir absolutt en premiumfølelse, men når vi tar maskinen i bruk finner vi dessverre en del å sette fingeren på. 

Til tross for at den er til dels bedre oppdatert på maskinvare og er enda mer fleksibel i konstruksjonen enn Surface Book, virker det som om sistnevnte har gått et par ekstra runder hos ingeniørene før den havnet på produksjonsbåndet. 

Book One er langt fra noe dårlig produkt, på mange områder er den faktisk meget god. 
Men når du legger 27.000 kroner på bordet for en ny datamaskin, er det lov å være svært kritisk. 
Det er vår mening at du bør kunne forvente litt mer for pengene enn det du får her, jamfør plussene og minusene i boksen under. 

Siden vi gir firere til produkter som gir deg det du bør forvente til den prisen du betaler, ender vi derfor til slutt på en sterk treer. 

Vi understreker at vi først og fremst har vurdert Book Ones egenskaper som bærbar PC, slik vi gjør i alle tester av 2-i-1-produkter. 

Porsche Design Book One 
