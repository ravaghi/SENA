Opptur i Okka by
Restauranten i Grand Hotel i Egersund har byttet navn og konsept. 
Nå framstår den som moderne, ambisiøs og til og med litt vågal. 

Da denne spaltens utsendte besøkte restauranten i ærverdige Grand hotel i Egersund for to år siden, var opplevelsen ingenting å skrive hjem om. 
Anmelderen trillet en toer på terningen, og valgte seg tittelen «Nedtur i Okka by». 
Nesten to år etter er det en glede å konstatere at nedturen viste seg å være reversibel. 
I mars byttet restauranten navn til Eigra, og lanserte samtidig et nytt konsept. 
Det finnes fortsatt en a la carte-meny, men man kan også bestille en femretter eller en treretter. 
Og er man seks personer eller flere, tilbyr kjøkkenet en delemeny hvor man setter sammen retter etter hva som er tilgjengelig den aktuelle dagen. 

Som vi vet ligger det et utmerket ølbryggeri i Egersund, og Eigra byr på rikelig med godt brygg, både fra Berentsen og fra andre bryggerier. 
Vinkartet er også passe stort, med flere varianter tilgjengelig på glass, og prispåslagene i forhold til polpris er moderate. 

Lokalene framstår som lyse, moderne og luftige, og gjestene kan følge med på hva som trylles fram i det åpne kjøkkenet. 
Snart var vår hyggelige servitør på plass med et glass champagne og en surøl fra tidligere nevnte lokalbryggeri. 
Kort tid etter ankom godt brød og smør samt en liten appetittvekker, lokal røykelaks med sprøstekt brød og husets salsa. 
En frisk og fin start på det som skulle vise seg å bli et flott måltid. 

Nesten perfekt, men... 

Vi lot oss friste av femretteren, som innledet med pannestekt skrei. 
Denne ble servert med en nydelig jordskokkrem, smørsaus, syltet sopp og lakserogn. 
En balansert og fin rett, men undertegnedes fisk manglet noen minutter på å være helt gjennomstekt. 
Eigras meny sier ingenting om noen drikkepakke, men vår dyktige servitør satte mer enn gjerne sammen en til oss. 
Til skreien valgte han en chardonnay-drevet vin fra Languedoc, som med sin fine fylde spilte godt på lag med både fisk og tilbehør. 

Videre fikk vi en herlig paella-rett med lokal sjøkreps og blåskjell. 
Skalldyrene hadde litt å gå på for å kunne karakteriseres som sprellferske, men risen var aromatisk og god, og den røkte skalldyrmajonesen satt som et skudd. 
Det gjorde også det friske Saison-ølet fra Berentsen. 
Neste rett var en langtidsbakt lammemørbrad, som hadde fått en liten tur på grillen like før servering. 
Med en god Chianti Classico i glasset ble dette en innertier, men det hadde ikke skadet om man hadde benyttet skikkelig varme tallerkener, slik at maten holdt litt bedre på temperaturen. 

Vågal miks 

Eigra er flinke til å benytte lokale kvalitetsleverandører, og bød på den strålende osten Lille aske fra Bo Jensens Ysteri på Høg-Jæren som neste rett. 
Dette ble servert med noe så originalt som en peanøttis, sprø smørdeig og balsamicosirup. 
En temmelig vågal miks som virket litt merkelig, men også temmelig besnærende. 
Her dukket det opp en herlig trappistøl i glassene, perfekt temperert. 
Etter det rundet en utmerket sjokolade- og Kahlua-mousse servert med ananas og blåbærsorbet av kvelden, med en passende portvin i glassene. 

Eigra åpnet for få uker siden, derfor må vi ta høyde for at ikke alt sviver helt som det skal ennå. 
Et par elementer gjenstår for at de kan vise seg fra sin aller beste side. 
Man bør for eksempel jobbe litt med temperaturer. 
I vårt tilfelle var det som nevnt en litt for lite stekt fisk, tallerkener som med fordel kunne vært varmere og en ost som kunne fått temperert seg litt mer før den ble servert. 
Om man får på plass dette og de andre tingene som nevnes tidligere i teksten, er dette en restaurant som gjør seg fortjent til en femmer på terningen. 
Her får man god mat og drikke uten at det koster skjorta, og kombinasjonene av mat og drikke var i all hovedsak gode. 
Vi måtte ut med 2450 for to ganger fem retter med drikkepakke og aperitiff. 
Det er det ingenting å si på. 
