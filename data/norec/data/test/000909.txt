Grow Up
Et artig og sjarmerende lite spill. 

Jeg spilte aldri Ubisoft Reflections Grow Home da det kom i 2015. 
Derfor er oppfølgeren Grow Up mitt første møte med den lille, rød roboten BUD, men nå er jeg glad for at vi har blitt bekjente. 

For Grow Up er et herlig, lite spill med spennende og kreativ brettdesign. 
En fargesprakende og variert spillverden gjør det artig å utforske, selv om spillets univers ikke er spesielt stort. 

Leken lek med planter 

Eventyret ditt begynner når BUD og romskipet hans MOM krasjlander på en liten planet. 
Skipets deler blir spredt for alle vinder, og du må få satt skipet sammen igjen. 
Dermed legger du for å utforske planeten, og oppdager deler og nye egenskaper på veien. 

For å komme deg rundt må du ta planetens flora til hjelp. 
BUD kan samle frø fra en rekke ulike planter, og så dem rundt omkring. 

Hva med en katapultaktig sopp for å kaste deg over en kløft, en palmelignende stjerneblomst du kan klatre opp, eller kanskje en plante du kan bruke som en slags trampoline? 

Det er morsomt å se hva de ulike plantene kan gjøre, og å finne ut av hvilke planter som passer best å bruke til enhver tid. 
BUD katalogiserer alle plantene du samler inn, slik at du når som helst kan gro den du trenger. 

En klønete helt 

Tyngdekraften på planeten du befinner deg på er relativt lav, og små øyer av stein svever rundt i atmosfæren. 
Dermed er spillopplevelsen i Grow Up også en vertikal affære, og du må komme deg høyt opp for å finne MOMs vrakrester. 

Du må være kreativ for å komme deg til de ulike plattformene, selv om dette etter hvert blir enklere når BUD får nye egenskaper som gjør han enklere å manøvrere. 

For BUD er i utgangspunktet en svært klønete robot som ikke er så lett å styre. 
Han bruker armene sine til å klatre og gripe tak i ting, og du har to knapper til å styre bevegelsene med – en for hver arm. 

I starten falt jeg ofte fra klipper og lignende fordi BUD ikke klarte å gripe tak der jeg ville. 
Dette kunne ha blitt et irritasjonsmoment, men etter hvert som roboten får nye ferdigheter, svever du isteden stort sett gjennom lufta fra sted til sted. 

En fargesprakende spillverden 

I tillegg til spillets hovedmål, å finne og fikse romskipet, så har Grow Up også en rekke utfordringer og samleobjekter du kan gjøre på siden. 
Det gir deg større grunn til å boltre deg på planeten, og det er flott fordi det er selve spillverdenen som er Grow Ups største styrke. 

Den fargerike verdenen yrer av liv, med artige dyr som tripper rundt, sommerfugler som flyr forbi og merkelige planter i alle farger og fasonger. 
Det er rett og slett en herlig verden å utforske. 

Hvis jeg skal sammenligne Grow Up med noe vil det kanskje være de typiske 3D-plattformspillene som kom til Nintendo 64. 
Det er nemlig et snev av nostalgi over spillets pikselerte grafikk, noe som igjen bidrar til å gjøre det enda mer trivelig. 
