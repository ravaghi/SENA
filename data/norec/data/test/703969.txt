Texaner med svart hatt
40 år etter forrige studioalbum er han endelig tilbake. 

Kinky Friedman er en sær skrue. 
Kjent for sanger som "They ain't makin' Jews like Jesus anymore" og "Ride 'em Jewboy" og for å ha takket nei til Bob Dylan om å lage en plate sammen, har han flere romaner enn plater bak seg.71 år gammel er han likevel tilbake i studio, 40 år etter "Lasso from El Paso". 
Den kom ut i 1976, samme år han turnerte med Dylan. 
Nå får vi en fin versjon av Dylans "Girl from The North Country". 

Friedman åpner med "Bloody Mary morning", en duett med Willie Nelson. 
Deretter gjør han Tom Waits' "A Christmas Card from a hooker in Minneapolis" til sin egen. 
"Lady Yesterday" er en vakker Friedman-sang fra 70-tallet, og "Wild man from Borneo" er en vise fra samme tid framført slik som han kan best: en rusten røst, en akustisk gitar og et ensomt munnspill. 

Den tredje Friedman-originalen er den som har gitt navn til platen. 
"The loneliest man I ever met" er skrevet sammen med Will Hoover, en annen som forsvant ut av studioene på 70-tallet. 

Skuespilleren Lee Marvin fikk en overraskende hit med "Wand'rin' star" fra "Paint your wagon" i 1969, og Friedman har den værbitte stemmen som skal til. 
Han byr også på en overraskende streit croonerversjon av "A nightinggale sang in Barkely Square", men er mer hjemme i Warren Zevons "My shits fucked up". 

Ellers plukker han fra store countrynavn som Johnny Cash og Merle Haggard, henholdsvis "Pickin' time" og "Hungry eyes". 
Det hadde vært fantastisk å få en plate med bare nyskrevne sanger fra Kinky Friedman, men i dette tilfelle er det nest beste bra nok. 

Beste spor: 
"A Christmas card from a hooker in Minneapolis", "I'm the loneliest man I ever met", "Lady Yesterday", "Wild man from Borneo". 
