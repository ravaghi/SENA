Landets nye popstjerne heter Sigrid og bor i Bergen
Overbevisende maktdemonstrasjon. 

I den grad det noen av årets nykommere på Bylarm har klart å skape forventninger, må det absolutt være Sigrid. 
Den bergensbaserte 20-åringen fra Ålesund klarte det imponerende kunststykket å fylle Rockefeller til siste plass tidlig en torsdagskveld. 
Overbeviste? 
Det er å ta beskjedent i. 
For det er lenge siden jeg har sett en så fullbefaren popstjerne på scenen i sitt første forsøk. 

Det er heller ikke dagligdags at ferske artister får en panegyrisk presentasjon før konserten av forfatter Jo Nesbø, som mente han hadde sett potensialet til Sigrid på ferie i Ålensundstraktene allerede for fem-seks år siden. 

Foreløpig har Sigrid bare en eneste sang ute på Spotify. 
Den er til gjengjeld avspilt mer enn fire millioner ganger i skrivende stund og har allerede fått mye skryt i både utenlandsk og norsk media. 

Men mens låten «Don’t Kill My Vibe» er en relativt dempet, desperat og intens sak, er scenepersonligheten Sigrid rene festfyrverkeriet. 
Hun hopper og danser. 
Har en fantastisk utstråling og bærer på ingen måte preg av den nervøsiteten og usikkerheten som ellers pleier å kjennetegne debutanter på Bylarms scener. 

Musikalsk er det glad og fengende pop hun presenterer. 
Humørfylte låter som sitter umiddelbart i øret uten at det blir det minste klisjepreget. 
Litt over midtveis roer hun det hele ned med en rolig ballade med diskret pianokomp. 
Noe hun fikser minst like bra som uptempo popmateriale. 

Ikke minst takket være en imponerende stemmeprakt. 
Det bommes aldri på en tone – selv ikke når hun synger med raspende røst på det rolige stoffet. 
I ryggen har hun en solid gjeng bestående av to keyboardister, trommer og kvinnelig korist. 

Her det bare å slå fast at vi har fått en ny popstjerne av internasjonalt format. 
Sigrid har potensial til å virkelig kunne gjøre det stort. 
I morgen spiller hun nok en bylarmkonsert – da på Gamla. 
Med en publikumskapasitet på mindre enn halvparten av Rockefeller, er det bare å slå fast at en må være tidlig ute. 
