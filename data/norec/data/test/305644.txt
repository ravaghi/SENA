Dønn ærlig om monogamiets utfordringer
Atlanta-sangeren 6black leverer et emosjonelt andrealbum med mange høydepunkter. 

ALBUM: 
Der de fleste konsertavlysninger kommer med en upersonlig bortforklaring skrevet av artistens management, leverte 6lack et side langt brev til fansen da han utsatte sitt første Oslo-besøk i februar. 

Et godt eksempel på det tette båndet Atlanta-sangerens deler med sine lyttere, og hans godt over gjennomsnittet tankefulle personlighet. 

Opererende i en kultur dominert av bravado, overdrivelser og håndplukkede sannheter, bærer 26-åringen isteden hjertet godt utenpå skjorta. 
Den samme befriende egenskap han også ønsker å overføre til lytterne sine. 

Promoteringen av «East Atlanta Love Letter» har for eksempel involvert en nettkampanje hvor fansen kan skrive inn ærlige svar på spørsmål som «Hva er egenkjærlighet?» og «Hvordan påvirker sosiale medier forholdene dine?». 
Ikke uventet er det etterlengtede andrealbumet da også dominert av dønn ærlig selvransakelse i et deilig mørkt og melankolsk lydbilde. 

Spesielt står monogamiens utfordringer i fokus, frigjørende beskrevet fra begge kanter. 
Hovedpersonens egoistiske krav som «If you love me better fuck me like you about to lose your place to the girl next door», konfronteres blant annet av hankjønnets manglende lojalitet («If a n***a gonna fuck with me, he gonna fuck with all of me. 
He ain’t gonna fuck with me sometimes»). 

Dette tosidige oppgjøret med trofasthet og hengivenhet gir «East Atlanta Love Letter» en ekstra dimensjon som strekker seg enda lenger enn 6lacks melodiske talent og skivas tilfredsstillende produksjonsrammer av tikkende beats, sjelfulle piano-loops og blytung bass. 

Høydepunktene er mange, med en setliste som spesielt toppes av varierte gjesteinnhopp fra J. Cole, Offset og ikke minst Future, som sørger for en av årets mest minneverdige duetter på skivas fabelaktige og særdeles elskovsklare tittelspor. 
