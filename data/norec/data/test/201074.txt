Denne er for drøy for de fleste
Rallybil forkledd som stasjonsvogn. 

Volvos representant har aldri glist mer enn da han overleverte nøkkelen til denne bølla i fargen Rebel blue. 
Og Volvo-selgere har all grunn til å smile. 

Den nye miljøvennlige avgiftsomleggingen fra høyresiden har resultert i at ALLE kjøper de dyreste modellene hos Volvo om dagen. 

Det er lange ventelister på XC90 T8 med 407 hester og uendelig lange på V90 T8 med samme drivlinje. 
Det vil det også bli om det annonseres at V90 Cross Country også kommer som ladbar. 

Dette lynraske blåbæret har fått den samme toliteren som de to førstnevnte, men slipper å drasse på batteripakka. 
Det gjør den brennkvikk, og utrolig nok har også V60 Polestar blitt nesten 100.000 kroner billigere etter avgiftsomleggingen. 
Er det rart de gliser? 

Bølle 

Volvo V60 Polestar har vært på markedet siden 2014 men har frem til nå hatt en herlig syngende sekssylindret treliter med 350 hester under panseret. 
Den var koblet til en litt lite responsiv 6-trinns automat. 

Den konkurrerer egentlig med Mercedes-AMG C43 og Audi S4 både når det gjelder størrelse og effekt, men mens konkurrentene fortsatt tilbyr silkemyk businesspower fra treliters turbomatede seksere og justerbart understell, lapper V60 deg nå i bakhodet med en rampete toliter med både turbo og kompresser, samt fast demping fra den anerkjente svenske støtdemperprodusenten Öhlins. 

For de som ikke kjenner til Öhlins, så kan man kort fortalt si at støtdemperne deres finnes på de aller fleste racingbiler og motorsykler som vinner løp. 

Støtdemperne er justerbare i stivhet. 
Da må den opp på bukk, men jobben tar bare noen minutter. 
Jeg får vite at vår bil står på mykeste oppsett. 
Klikker man den til stram, er bilen bare brukbar på en bane. 
Allerede på sitt mykeste, er den alt for hardcore for majoriteten av nordmenn. 
Volvo melder at fjærene er 80 prosent hardere og stabilisatorstagene er 15 prosent stivere og har fått hardere foringer enn ordinær T6. 

Det gjør at det blir en bil elsket av entusiastene, og oppsettet gjør den mer nærliggende å sammenligne den med Audi RS3 eller Mercedes-AMG A45. 

Min første tanke etter en tur på snødekte vinterveier var at dette er bilen for de som ønsker seg en Focus RS men trenger stasjonsvogn for familien. 
Polarstjerna ligger nemlig tett opptil Forden i følt kjøreglede. 

Trimmet 

Motoren er den nye toliterspoteten som skal sitte i stort sett alt av Volvoer i tiden som kommer. 
Den finnes allerede i tre effektvarianter i XC90 og V90, der den sterkeste er på 320 hester. 
For å løfte effekten til 367 hester har underselkapet i Volvogruppen, Polestar, gått grundig til verks. 

Den har fått ny turbo, en kompressor, kraftigere råder, kamaksel med større løft, bensinpumpe med større kapasitet, et større innsug, og ikke minst tretommers eksosanlegg hele veien. 
Den føles som en trimmet bil. 
Eksosanlegget har lydklaffer, men lydbildet føles genuint ekte ut, ikke designet, som hos mange andre for tiden. 

8 trinns automat 

Motoren er koblet til en 8-trinns automat som kan kjøres i sport og manuell, enten ved å bruke stikka med opp og nedgiring i feil retning i forhold til opplest og vedtatt retning for hardcore-vogner. 

Du bruker selvsagt paddleshift i stedet. 

Kassa reagerer ikke umiddelbart på girskiftene, man får et halvsekund forsinkelse. 
Det lever man greit med, til vanlig, men skal du herje på for eksempel snødekte veier, merker man at den blir for treig. 

Ut over det er Volvoen er alltid på vakt. 
Den føles ikke spesielt lat når girspaken står i normal og lystrer rimelig kjapt på vink fra høyrelabben. 
Trikset blir å gå litt forsiktig på gassen for å slippe to stressende girskift ned. 
Du kan styre girskiftene ganske greit med gassbeinet i normalinnstillingen. 

Trekker du girspaken til venstre, havner den i Sport og lydbildet blir betraktelig tøffere. 

Da går turtallet også opp, kassa girer kjappere ned og henger mer på girene. 
Ikke mer enn at dette føles ganske riktig. 
Den girer relativt riktig i forhold til hva jeg selv ville gjort, med unntak av rene akselerasjoner. 
Der synes jeg den holder litt vel lenge på girene. 

Mange som meg, vil foretrekke å kjøre den manuelt. 
Maksimalt dreiemoment på 470 
Nm finnes tilgjengelig mellom 3100 og 5100 omdreininger, men den er sterk allerede fra drøye 2000 omdreininger, og ofte gir det en deiligere følelse å kjenne motoren drar gjennom en større del av registeret fremfor to trinn ned og full aks. 

Uansett har man valget. 
Kjører du beinhardt, vil du holde deg høyt oppe. 
Da kommer rallybilen frem. 

Motoren er sprek og bilen kvikk og direkte, på en aggressiv måte. 
Den vil både skremme og stresse mange, mens målgruppa vil elske det. 

Og den er rask. 
Stasjonsvogna skal klare 0-100 på 4,8 sekunder, sedanen en tidel kjappere. 

Sport pluss 

Du har muligheten til en ekstra sportslig modus, men den er vanskelig tilgjengelig. 
Trekker du girspaken til venstre går kassa i vanlig sportmode. 
Da får du tilgang på Launch control og et hemmelig Sport Plus mode. 

For å få tilgang på sistnevnete må bilen stå stille, så skyver du + spaken fra deg og trekker - spaken til deg to ganger. 

Da blinker en oransje S to ganger og du er i mål. 
Da girer den ikke før rødmarkering og vegrer å la bilen gå under 4000 omdreininger. 
Men en berøring på padlene, så er du ute av den igjen. 

Polestart drar på alle fire. 
Vi snakker fortsatt om en tverrstilt geometri med Haldex-trekk bakover. 
Det vil alltid bety en framhjulstrukket natur i svinger, spesielt på bane men også generelt på vinterveier, Men Haldexen kobler tidligere inn enn før og gjør at bilen setter seg på en helt annen måte og fjerner noe av den understyrte følelsen man opplever på glatta. 

På vanlig vei, til og med under akselerasjon, oppfører ledestjerna seg stabilt uten å stikke med fronten. 

Det er først når du dobler Norsk fartsgrense at du føler den tar litt plass i veien, og da kjører vi på 235 mm brede vinterdekk på 8-tommers brede felger. 

Ganske normal 

Volvo har ikke gjort mye ut av det utseendemessig. 
Joda, den har skikkelig feite Brembo-bremser bak 19-tommers vinterhjul (20 er standard på sommeren med sportslige Michelin Pilot Supersport 245/35ZR20 dekk) men bestiller du denne bilen i en annen farge enn rød og blå, er det ikke mange som vil løfte på øyenbrynene før du gir gass. 

Den har riktignok fått en ekstra spoiler i front og diffuser i hekk som visstnok skal gi opptil 20 kilo downforce, men mange vil ikke legge merke til de små endringene. 

Det samme gjelder innvendig. 
Kun blå sømmer i skinninteriøret og en girkule i gjennomsiktig plast skiller Polestar fra ordinær V60. 

Men det gjør ingen ting. 
Sportsstolene er slik bare Volvo kan gjøre det. 
Rattet kan trekkes godt inntil deg. 
Det digitale instrumentpanelet er et eksempel til etterfølgelse, materialvalget med skinn og alcantara gir en koselig intim kupe det kommer svært god lyd fra Harman Kardon-høyttalerne. 

Men det er en ting jeg reagerte på umiddelbart. 
Hvorfor har man valgt et svært bussratt. 
Jeg skulle heller sett et mer kompakt sportsratt, gjerne i alcantara og gjerne et Omp eller Sparco. 
Og midtkonsollen minner oss på at dette er gårsdagens Volvo. 
Etter å ha kjørt de nye storebrødrene, føles midtkonsollen med alle knapper i ei smørje og en liten skjerm, ganske utdatert. 

For nordiske forhold 

Man merker at bilen er konstruert i et land med lange kalde vintre. 
Som for eksempel regelrett rumpegrill i setene, samt varme i ratt og frontrute. 
Bixenon-lampene er av typen gammel intelligens med klaffer som maskerer for møtende og forankjørende. 
Ingenting negativt i det. 
Lysene er blant de beste på markedet. 

Å kalle den oppdaterte Polarstjerna for en perle, blir feil. 
Her får du en kompakt luksuriøs stasjonsvogn som gir deg skikkelig rallyfølelse dersom du bruker den brutalt. 

I Rebel Blue blir den rampete, men kan gli inn i de anonymes rekker i øvrig fargevalg. 
Men prisen på 935 000 kroner vil kanskje bli høy for mange, særlig med tanke på at hele familien må akseptere et ganske hardt understell. 

Prishoppet opp fra T6 R-Design med firehjulstrekk og 306 hester som koster fra 614 000 kan virke veldig stort, for man får også der mye pulver men mer komfort. 
Men da må man samtidig tenke på at stort sett alt utstyr er standard i R. 
