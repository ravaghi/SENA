Epson ET-2550 EcoTank
Skriveren for deg som er redd for at det skal gå tomt for blekk. 

Det er mer enn 15 år siden jeg testet min første blekkskriver for Dinside, og gjennom årenes løp har jeg sannsynligvis testet over hundre. 
Spesielt de første årene var blekkskrivere hete produkter, der forbedringene fra årgang til årgang var store - både på hastighet og kvalitet. 

Billigere, ikke bedre 

Etter hvert dabbet innovasjonstakten av, og i stedet ble det et fokus på å levere produktene så billig som overhodet mulig. 
Samtidig ble prisene på blekk skrudd opp, og ofte har det vært dyrere å bytte blekk enn å kjøpe ny skriver. 
Denne praksisen har vi i Dinside uttalt oss kritiske til mange ganger. 

De siste fem årene har det skjedd svært lite spennende på blekkskrivermarkedet - med unntak av økt internett- og mobilfunksjonalitet. 
Det er imidlertid fortsatt et stort marked for utskrifter - også privat, enten det er snakk om skoleoppgaver, formelle brev, plakater eller bilder du ønsker å henge på veggen. 

Endelig økonomisk i bruk 

Heldigvis finnes det alternative løsninger for deg som har sett deg lei på at det koster mer å bytte blekktanker enn å bytte ut hele skriveren, og en av de aller mest spennende er etter vår mening Epsons EcoTank-system: 

Skriverne som benytter dette systemet koster fra rundt 3.000 kroner i innkjøp, men er til gjengjeld «nesten gratis» å bruke. 
Har du et stort utskriftsbehov, kan det på sikt vise seg å være en langt bedre investering enn å basere seg på en blekkskriver som koster noen hundrelapper i innkjøp. 

Epson ET-2550 EcoTank er en multifunksjonsskriver i denne familien, som er myntet på både små kontorer og på privatpersoner som har et stort utskriftsbehov. 
Her er en kjapp oversikt over de viktigste spesifikasjonene: 

Funksjonaliteten er omtrent som vi forventer i hjemmesegmentet, og det er ikke uvanlig å finne tilsvarende spesifikasjoner (med unntak av utskriftskapasitet) på skrivere som koster rundt tusenlappen. 
Disse vil derimot ofte bare kunne skrive ut noen få hundre sider før blekktankene må byttes, så allerede etter et par runder vil totalkostnadene i mange tilfeller langt på vei være utjevnet. 

Men det er flere aspekter ved en skriver enn forbruk. 

Fyll selv! 

Selve installasjonsprosessen er litt mer omfattende enn hva som er normalt for «standard» blekkskrivere. 
Du må nemlig fylle blekk på tankene selv. 
Fire store flasker følger med, og så gjelder det bare å holde tunga rett i munnen så du tømmer dem i riktig kammer. 
Det kan fort bli litt grising, så bruk engangshansker og ta deg god tid. 

Og hvis du har brukt skriveren så lenge og mye at blekktankene går tomme, kan du trøste deg med at et nytt, komplett sett med fire flasker koster bare 400 kroner. 
Det skulle tilsvare en sidepris på godt under 10 øre! 

Etter at påfyllingen er fullført, starter initieringsprosessen, som tar noe tid. 
I vårt tilfelle tok det rundt 30 minutter fra vi hadde pakket ut skriveren til alt var klart til å første kopi/skann/utskriftsjobb. 

Merk forøvrig at hvis skriveren står ubrukt i lengre tid (mange dager/uker), kan du risikere at den bruker lang tid på første utskrift når du tar den i bruk igjen - faktisk opptil flere minutter, har vi opplevd. 

Ikke blant de kjappeste 

Ser vi bort fra det, er skriveren ganske midt på treet hva angår hastigheter. 
Vi målte hvor raskt den løste noen helt vanlige oppgaver, koblet til en relativt rask PC med Windows 10 via USB 2.0. 
I tabellen under kan du se hvordan den måler seg mot testvinneren fra vår siste samletest, Canon Pixma MG6650 - en skriver som koster rundt tusenlappen: 

Som du ser ligger Epson bak på alle målinger, og spesielt merkbar er forskjellen på fotoutskrifter. 
Canon er også hakket bedre på fotokvalitet, men på Epsons beste fotopapir (vi benyttet Epson Premium Photo Paper Glossy) er ikke forskjellene veldig store - med mindre du studerer detaljene med lupe. 
På tekst og blandet tekst/grafikk på vanlig kopipapir, er kvaliteten upåklagelig. 
Merk forøvrig at Epson mangler automatisk tosidig utskrift, noe Canon-skriveren byr på. 

Planlegger du derimot å digitalisere og kopiere opp gamle papirbilder, må du være klar over at ET-2550 kan ha problemer med å gjengi de fineste detaljer i høylys på papirkopiene - se eksempel under: 

Det er i tillegg én liten detalj vi føler for å kommentere: 
Etter hver utskrift avgir skriveren noen høyfrekvente lyder i noen sekunder, som kan oppleves som sjenerende i et stille miljø. 
Dette er noe vi har hørt fra mange Epson-skrivere gjennom årenes løp, og skyldes ikke noen feil ved vårt testeksemplar. 
Ikke noe stort ankepunkt, men greit å være klar over. 

Konklusjon 

Epson ET-2550 er først og fremst en skriver for deg som har planer om å skrive ut mye. 
Den klarer seg i tillegg greit kvalitetsmessig på alle typer utskrifter, men den kunne godt vært litt raskere. 

Les plussene og minusene i boksen under, og få også med deg de andre skrivertestene før du bestemmer deg. 

Epson EcoTank ET-2550 
