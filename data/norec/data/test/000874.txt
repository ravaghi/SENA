FIFA 16
Fortsatt helt konge. 

Heia Fotball anmelder FIFA 16 

FIFA 16 opprettholder suksessoppskriften og krydrer et allerede fantastisk spill med spillerjubel for taklinger, flere animerte stadioner og endelig – kvinnelige spillere. 

Høsten er høytid for den fotballinteresserte spillentusiast, og FIFA-serien har vært religionen siden tidlig nittitall. 

FIFA 16 er ingen revolusjon, men det er som å venne tilbake til en god venn. 
En venn som har fått seg nye og kule leker siden sist du var på besøk. 
Å jada, dere kjenner følelsen! 

Og selv om sveisen til Wayne Rooney er i overkant fyldig, så er det også veldig artig at spillerutseende og bevegelser stadig blir mer virkelighetstro. 

Det skal også være en smal sak å lære seg Rooneys boksefeiring, det trengs bare litt øving. 
(Se video) 

Gjenskaper virkeligheten 

Da vi testet FIFA 16, spilte vi mye med Borussia Dortmund på Westfalenstadion. 
Det er en fantastisk arena, med en vanvittig god stemning. 

Det er gøy å se at utviklerne har jobbet hardt med å gjøre stadionfølelsen mer autentisk i denne runden. 
Tribunene ser mer levende ut, og Westfalenstadion er aldeles lekker i all sin gule prakt på skjermen. 

De som heier på for eksempel Portsmouth, vil også finne glede i at deres stadion har blitt inkludert i den nye utgaven. 

Det er slike små forbedringer som gjør at en FIFA-entusiast med glede bytter ut FIFA 15 med FIFA 16 – for i det store og hele er de jo egentlig ganske like spill. 

Feirende forsvarsspillere 

Det er selvfølgelig mange nye måter å feire skåringer på i FIFA 16. 
Med de rette knappkomboene kan du feire en lekker gåll med Rooneys nevnte boksefeiring, eller du kan glamourskli mot fotografene som den smellvakre Olivier Giroud. 

En av de kuleste nyvinningene er at også forsvarsspillerne får vise fram sin glede over gode defensive bidrag. 
Da jeg spilte med Manchester United mot Blackburn (jeg knuste dem 5-0) la jeg merke til at Chris Smalling jubla etter en hissig blokkering. 

Like gledelig er det at dommersprayen også har gjort sitt inntog i spillet. 

Jenteinvasjon 

Det er ikke bare dommersprayen som har sin første opptreden i FIFA-serien i år. 
Jentene har også OMSIDER fått innpass. 

Det er knall at FIFA endelig har inkludert kvinnefotballen. 
Men siden FIFA 16 er et spill der mange velger lag med hjertet, så er det litt skuffende at det kun er et bitte lite utvalg landslag (12 stk) som har kommet på kvinnesiden. 

Du har for eksempel ikke muligheten vinne VM med Norge, og det er ingen mulighet til å velge ditt favoritt klubblag – det være seg Avaldsnes, Trondheims-Ørn eller Lyon. 

Forhåpentligvis blir dette bedret til neste år. 
Så da har vi allerede en grunn til å gjøre som vi har gjort tusen ganger før – begynne å glede oss til neste års utgave av verdens beste fotballspill. 

Denne anmeldelsen er basert på xbox one-versjonen av FIFA 16. 
