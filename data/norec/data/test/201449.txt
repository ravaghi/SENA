Den morsomste Golfen
GTI får nå 245 hester, større bremser og aktiv differensial som standard er er blitt en skikkelig kjøremaskin. 

Golf GTI har havnet litt i skyggen av GTE og R. Kanskje ikke så rart. 
Alle de som tidligere kjøpte GTI fordi den var kul, kan nå få nesten alle kriterier oppfylt av hybriden og R har blitt så billig at rekordmange lar seg friste av effekt på rette siden av 300 hester og få med firehjulsdrift på kjøpet bare ved å legge på 100 000 kroner. 

Men er du ute etter en skikkelig gøyal bil, er det fortsatt GTI du skal velge. 
Volkswagens hvite frakker har fortsatt ikke løst koden når det gjelder å levere effekt på en riktig og troverdig måte med GTE. 
Selv om effekten på papiret ikke ligger langt bak, er selve opplevelsen hårreisende dårlig i forhold. 
Det kan du lese mer om her. 

Golf R på sin side er en potent og effektiv doning, men med sortde dekaler og bremsekalippere og sort interiør, ser den langt mer anonym ut enn både GTI og GTE. 
Dessuten blir den veldig sivilisert med firehjulsdriften, så rampefaktoren blir litt borte. 

GTI derimot, byr på den litt gammeldagse forhjulsdrevne kjøregleden, selv om den kanskje ikke er den beste på akkurat det i klassen lenger. 

Renault Sport har noen artige varianter av Clio og Megane som er hyppig å se på Nürburgring og for øyeblikket har Honda Civic Type-R tatt igjen førsteplassen på trona som verdens raskeste serieproduserte forhjulstrekker rundt den samme bane (7:43.8)… 
en tittel de tok fra nettopp Golf GTI Clubsport S som kun ble laget i 400 eksemplar, bare for å kapre nettopp denne tittelen. 
Da snakker vi om en forhjulstrekker med 310 hester. 

Performanse eneste alternativ 

Det er ikke noen Clubsport S vi sitter i nå. 
Derimot er det en GTI Performance med 245 hester. 
Det er den eneste versjonen som blir tatt inn i Norge. 
GTI som nå har fått økt effekt fra 220 til 230 hester, koster bare noen få tusenlapper mindre og blir derfor ikke noe alternativ. 

Toliteren med 245 hester tar ikke helt kontroll over forhjula, men føles skikkelig pigg. 
Alt føles hvertfall myyyye mer riktig enn hard kusking i GTE med bare noen få hester mindre. 

I GTI vet du nøyaktig hvor mye krefter du får til enhver tid og er enkel å kjøre effektivt med. 
Den liker seg aller best fra 3500 til rødmarkeringen på 7000 omdreininger. 
I manuell-versjon vil du da ha et arbeidsområde mellom 70 og 140 kilometer i timen. 
I fjerde mellom 100 og 180. 
Du vil ønske å bruke mellomregisteret. 

Velg manuell 

Vi fikk anledning til å teste GTI både med 6-trinns manuell og den nye 7-trinns DSG-kassa. 
Jeg hadde helt klart og uten tvil gått for manuell girkasse. 
Av flere helt åpenbare grunner. 
Det er den manuelle kassa som gir den deilige GTI-følelsen. 

Man er helt herre over moment og effektuttak og girkassa er så vanvittig lettsjaltet, selv om clutchen er fjærlett for en som har BMW i garasjen. 
Den er akkurat like kjapp til 100 km/t og den gjør bilen 28 kilo lettere. 

Vi lever godt med at Co2 utslippet er noen få gram høyere. 
Fra tidligere generasjoner ser man at det er manuellkassa ettermarkedet vil ha også, for da står man friere til å trimme motoren. 
Ulovlig, ja, men det er nå slik en gang verden er. 

At motoren tåler drastisk trimming er Golf R et bevis på. 
Den bruker den samme motoren og tar ut 310 hester av den. 

Forhjulstrekkeren Club Sport S viser jo at kombinasjonen fungerer i praksis også. 
Tilfeldighetene ville det slik at jeg fikk kjøre en trimmet GTI med 285 hester samtidig som vi hadde forrige Golf R på test for et år siden. 
Da var GTIen var både raskere og mer involverende, men allikevel lettkjørt. 

I utgangspunktet er jeg glad i dobbeltclutchgirkassene til VW og nå har GTI også sjutrinnskasse. 
Men på vår testrute ble jeg aldri helt kompis med den. 

I sport ble den veldig masete og giret ned der jeg heller ville bruke det sterke mellomregisteret. 
Mulig det hadde funket bedre på bane. 
Jeg testet individuelt oppsett der jeg lot girkassa stå i normal for å unngå det hissige turtallet, og det funket bra så lenge man ga gass, men det skulle ikke mange sekundene med oppslipp til, før den la seg ned på et veldig lavt turtall. 

Da trengte den litt tid på å gire seg opp igjen. 
Løsningen ble isteden å kjøre den manuelt med bryterne bak rattet, men jeg synes ikke de virket direkte nok og manglet den naturlige girfølelsen. 
Derfor er manuell kasse min favoritt i denne bilen. 

Gode kjøreegenskaper 

Golf har truffet skikkelig med kjøreegenskaper på alle modeller og det er tydelig at konstruksjonen er et godt utgangspunkt både for høy komfort og få bilen effektivt rundt svinger. 

For mens e-Golf kanskje er blant de mest komfortable bilene man kan kjøre i dag, er GTI en stram liten rakker som gir et ganske annet inntrykk. 

Testbilene hadde alle adaptivt understell og flere kjøreprogrammer. 
Utstyret koster rundt 13 000 koner og gir deg mulighet til å velge mellom programmene Eco, Comfort, Normal og Sport. 
I tillegg kan du selv lage ditt favorittoppsett under individual. 

Hvor mye du kan justere avhenger selvfølgelig av hva slags utstyr du har. 
Har du justerbart understell, adaprive lamper og DSG-kasse får du full pott i så henseende. 
Performance har også den aktive differensialen som standard og den kan også kobles inn og ut i disse kjøremodiene. 
Trolig stjeler den litt effekt, så på Eco og Comfort virker den ikke. 

Spiser svinger 

Diffen er en veldig viktig faktor for kjøreopplevelsen. 
Ikke at den er direkte dårlig uten, men du får en ganske merkbar forbedring i turn inn i sving med systemet aktivert. 

Når du velger sport, er GTI fortsatt ganske komfortabel, men man merker spesielt på motorvei at den går og stepper nervøst på asfalten. 

Det hadde ikke plaget meg nevneverdig, men når man først kan velge, velger man komfort på transportetapper, eller kanskje til og med Eco, hvertfall dersom man har DSG-kassa. 

Da får du nemlig en seilefunkjon som gjør at kassa clutcher ut ved oppslipp for å spare noen dråper der den kan. 
Da går klimaanlegget ned på noe mer sparemodus også. 

Hva er nytt da? 

Performance-modellen som blir tilgjengelig i Norge har en rekke attraktivt utstyr som standard. 
I tillegg til 15 hester ekstra mot foregående Performance, har den større bremser med røde kalippere, frontdifferensial og det digitale instrumentpanelet Active Info Display som standard. 

Der GTE har doble potter på den ene siden, har GTI enkle potter på hver side. 
R har doble potter på hver side. 

Som resten av Golf-programmet har GTI fått nye fangere og ny design på lampene, som nå er LED både på front, bak og skiltlys. 
I midkonsollen er det en 8-tommers infotainment-skjerm som standard og 9,2 som ekstrautstyr. 
Med den store skjermen går man glipp av fysisk volumknott. 

Utstyr 

Golf GTI har en startpris på 440 400 kroner med manuell girkasse. 
Du må plusse på 11 000 for DSG. 
Men du mangler da en del utstyr du vil ha. 

Man ønsker dynamiske frontlykter. 
Da må man kjøpe innovasjonspakke til 8600 kroner og får med seg filskifteassistent, trafikkskiltgjennkjenning og ryggekamera, men pakka krever at du har krysset av for navi som koster 10100 eller 17500 hvis du ønsker den store skjermen. 

Til vår store overraskelse er sidekollisjonsputer for baksetet (og automatiske beltestrammere og beltevarsler bak) ekstrautstyr, men det koster bare 2900 kroner å få det med. 
Adaptivt understell koster 10 000 kroner og muligheten for kjøreprogram koster ytterligere 2000 kroner. 
Du kan velge mellom alcantarassportsstoler i alcantara til 7800 eller skinnseter til 17 000, men egentlig er originalstolene i rutete stoff både best og kulest. 
Uansett klarer du ikke å plusse på mer enn 100 000 i ekstrautsyr om du tar med full pakke. 
Trolig havner prislappen på rundt 500 000 kroner. 
For den prisen får man den artigste Golfen og den er faktisk blitt så stor at den langt på vei kan fungere som hovedbil for en famile på fire. 

KJØREMODUS: 
Du kan velge mellom Eco, comfort, normal, sport og individuell kjøremodus. 
Parameterne som kan styre er de aktive demperne, styringen, DSG-girkassen, diffbremsen, klimaanlegget, de adaptive kjørelysene og motorlyden. 
