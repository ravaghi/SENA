Marthe Wangs musikk trøster
Wangs debutplate er en varm omfavnelse av et album. 

Musikk kan trøste når alt annet føles vondt og tomt, men det krever at sangeren og tekstene ikke bare snakker til deg, men med deg. 
«Ut og se noe annet» er nettopp det. 

Marthe Wang kom raskt på rett spor. 
Etter å ha tatt musikklinjen på Langhaugen VGS ble hun som første jazzstudent tatt opp ved Griegakademiets «Unge Talenter», før hun fullførte jazzstudiet ved Musikkhøgskolen i 2014. 

På debutalbumet blander hun myk og varm jazz med enkle popmelodier, som regel med stort hell. 
«Følg meg» er en oppløftende, liten humørperle med fint driv. 
Sammen med «Ka kan eg gjøre med det?» og «Størst av alt» er dette albumets poprockalibi, hvor Wang og resten av bandet senker skuldrene enda noen hakk og dyrker de enkle gleder. 
Samtidig er også dette de minst interessante låtene på albumet; de såpeglatte melodiene og søvndyssende arrangementene står i sterk kontrast til de øvrige sporene. 

«Ukjent venn»s spretne, skakke melodilinje og sjelfulle, hjertelige «Din sang» er blant albumets definitive høydepunkt. 
Ikke bare byr de på sobre, smarte arrangementer, Wang glitrer med sin klare stemme, store register og fortellerglede. 
Hun synger sine små historier med ektefølt innlevelse og engasjement som smitter over på lytteren. 

«Ut og se noe annet» er en vakker, lun samling historier om ekte mennesker som testes på ulikt vis. 
Wangs kristne tro skinner gjennom flere steder; ikke direkte, men som et tydelig fundament for refleksjon og samtale med lytteren gjennom tekstene. 
Det er en prat som er verdt å ta. 
