«Det flyvende teppet»:Eventyr på sparebluss 

Filmanmeldelse: 
Det er flott at også andre enn Disney, Pixar og Sony lager kommersielle animasjonsfilmer. 
Men hvorfor må de følge akkurat den samme oppskriften? 

Noen vil sikkert huske denne fra Barnefilmfestivalen i Kristiansand i fjor. 

Hodja er gutten fra ørkenen som drømmer om å komme seg ut i den store verden. 
Sjansen får han når den lokale teppehandleren lar ham låne et flyvende teppe. 
Til gjengjeld lover Hodja å finne teppehandlerens barnebarn i storbyen. 

Det meste i denne dataanimerte danske filmen føles familiært inntil det pregløse: 
Hodja er en kjekk og grei helt med en tøysete geit til sidekick, Smaragd er en gatesmart jentunge av Disney-typen, skurken er en rotteaktig utseende type som for sikkerhets skyld bare blir kalt «Rotta». 
Animasjonsmessig utmerker «Det flyvende teppet» seg først og fremst med å være litt stivere og litt mindre detaljert enn vi er blitt bortskjemt med fra mer påkostede produksjoner. 

Nå er det forsåvidt befriende å slippe produktplasseringen, de populærkulturelle referansene og det hysterisk oppskrudde tempoet amerikanske animasjonsfilmer ofte er belemret med. 
Men dessverre er det ingenting her som ikke har vært gjort friskere og morsommere andre steder. 
