Allsang i Spektrum
«Hallelujah-kameratene» er tilbake med et tre timer langt dykk i musikkhistorien. 

Nostalgi har preget kulturlivet de siste årene. 
Når den såkalte «ten year challenge» drev over internett for noen måneder siden, kom også kvartetten som ikke vil bli kalt de nye Gitarkameratene på banen. 

Det er nemlig ti år siden de la gitarene tilbake i kassene, og dermed et perfekt tidspunkt for en ny runde. 
Fredag kveld var de tilbake i Oslo Spektrum, hvor deres to suksessfulle album ble spilt inn forrige tiår. 

Kjærkomment gjensyn 

Det er åpenbart et kjærkomment gjensyn. 
Dette er en ekstrakonsert, satt opp etter billettene til morgendagens seanse ble revet vekk. 
Spektrum er fylt opp med stoler for anledningen, og stolene er fylt av fans i alle aldre. 

Det er noe ekstra folkelig over det hele. 
De fire gitarklimprerne har truffet godt med sitt koselige uttrykk. 

For ordens skyld er det altså snakk om firkløveren Espen Lind, Kurt Nilsen, Alejandro Fuentes og Askil Holm. 
De slo gjennom med sitt cover av Leonard Cohens eviggrønne «Hallelujah», fremført på Skavlan tilbake i 2006. 
En umiddelbar publikumssuksess, som ga dem en Spellemannspris og banet vei for konserter som ble foreviget på bestselgende CD-er. 

En salig blanding av velkjente coverlåter og eget materiale. 
En formel som funket godt. 
Kan den gjentas i 2019? 

Stemningsskapere 

Vel, ja. 
Selvfølgelig kan den det. 
Teppet går opp, og nevnte «Hallelujah» starter til vill jubel. 
Som ethvert boyband med respekt for seg selv, har hver av de fire sin egen musikalske personlighet og stil som de presenterer på hvert sitt vers. 
De har tydeligvis også hver sin fanklubb som prøver å overgå hverandre i hyling når deres idol tar mikrofonen. 

Nok et teppe faller, og avslører et backingband bestående av dyktige musikere. 
De har sogar et par ekstra gitarister («More is more,» som Yngwie Malmsteen ville sagt). 
Det er tid for Don Henleys «The Boys of Summer», som drar opp den nærmest salige stemningen fra åpningen. 

Kvartetten spiller godt av på hverandre, og ser ut til å storkose seg der oppe på scenen. 
Det samme kan sies om publikumet. 
Tom Pettys «Mary Jane's Last Dance» er neste låt ut, og alt er lagt til rette for en hyggelig kveld. 

Konserten fortsetter med ymse låter, mange av dem skrevet av en av de fire på scenen. 
Vi får blant annet høre Holms sang om hjembygda Vemundvik og Fuentes' spanske vers på «Stars». 
Et velsmurt maskineri, hvor låtene kommer kontant og vokalharmoniene som regel treffer perfekt. 

Ikke minst er de flinke til å skape en hyggelig atmosfære, et sted mellom Allsang på Grensen og Bruce Springsteens maratonkonserter. 
For denne fremvisningen varer en god stund. 

Akustisk avbrekk 

Én times spilletid markeres med gitarsoloer og teppefall, rusler Lind og Nilsen ut på en liten scene midt blant de sittende tilskuerne. 
Vi er tilbake i det rolige, akustiske lydlandskapet hvor harmoniene virkelig kommer til sin rett. 
Spesielt Nilsens «Never Easy» gjør seg godt i dette formatet, med enda mer allsang. 

Holm og Fuentes kommer opp i kosekroken, og vi får kassegitarduo i stereo (pluss en femte fyr som sitter og komper). 
Elton Johns «Tiny Dancer» er alltid en sikker vinner. 
Så kommer resten av bandet også opp på den lille plattformen. 
«Cry me a river» av Justin Timberlake står for tur, som seg hør og bør. 
Og selvfølgelig «Scared of heights», med sitt catchy ukulelespill. 

Og så videre. 
Det mangler ikke på gode låter, fremført med patos og hygge. 
Til og med «All the single ladies» dras med. 
Et lite medley med norske klassikere fra Knudsen & Ludvigsen, deLillos osv. får publikum i fyr og flamme. 
Dette er på mange måter den sosialt aksepterte versjonen av han fyren som drar frem kassegitaren på nachspiel. 
Samtidig er dette hovedsakelig akustiske moduset det som kler gjengen best i mine ører. 

Smittende spilleglede 

Etter tre kvarter er de tilbake på hovedscenen. 
Enda flere låter skal spilles. 
Jeg kjenner jeg snart har fått dosen min, men folk flest later til å digge det. 
Låtutvalget er trygt og ofte nostalgisk, ikke ulikt hva du hører på mange radiokanaler som vil trekke et bredest mulig publikum. 
Og det er ingenting galt med det. 

Det er gjenkjennelig, fengende, og artistene later til å gi alt de har. 
Men tidvis kan det fremstå litt karakterløst, tross innlevelsen. 
I det minste for meg (det ser ut til at de fleste andre i salen er uenige). 

Misforstå meg rett – dette er en veldig koselig kveld med velspilt musikk. 
Innspurten gir oss godbiter som «Million miles away» og den rocka avslutningen med Lenny Kravitz' «Always on the run». 
Det kan bli litt mye av det gode, og låtvalget er trygt og forutsigbart, men det er vel også poenget. 
Sjarmen vinner som regel. 

Strengeinstrumentkompisene klarer å melke mye engasjement ut av tilskuerne, og beviser at denne suksessformelen nok vil virke i minst ti år til. 
Spillegleden deres smitter, rett og slett. 
Hylene når de en etter en kommer ut for ekstranummer etter nesten tre timer sier sitt. 

Det hele ender høytidelig med et pianocover av Kiss-klassikeren «Crazy nights». 
Det oppsummerer vel opplegget godt. 
Gamle slagere i en hyggelig setting. 
Det er vanskelig å hate på det. 
