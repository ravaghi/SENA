Vuggesang - tradisjon og mental utrustning
Helene Bøksle løfter nok en gang frem betydningen av å synge for de minste. 
Hun gjør det med bok, bilder og CD. 

«Det er først når man synger til et barn, at man finner igjen den opprinnelige klangen i seg selv. 
Det handler ikke om å synge riktig, eller pent. 
Det handler om å gi nærhet og varme», sier Helene Bøksle i forordet til denne vesle praktboka. 

Den inneholder et knippe av barnesanger og vuggesanger som har betydd og betyr mye for henne, og for hennes barn. 
Det er «Byssan lull «av Evert Taube, «Vinden rider høyt på sky» av Jens Gunderssen, «Den fyrste song» av Per Sivle, «Trollmors vuggevise», «Vargsongen» av Astrid Lindgren, «Gjendines bådnlåt» av Gjendine Slålien og melodi av Grieg, «Kvelden lister seg på tå» av Inger Hagerup – og noen flere. 
Alle innspilt på Helene Bøksles CD med barnesanger i 2014, nå i ny innspilling med en rekke av våre dyktigste musikere på laget. 

Viktig i denne boka er også illustrasjonene. 
Bjørg Thorhallsdottir har forsynt alle sangene med fantasieggende motiver. 
«Vuggesangen har fra tidenes morgen vært det som forbinder, gir trygghet og varme mellom foreldre og barn. 
Etter et langt liv er det ofte vuggesangen man husker igjen, når alt annet er glemt», sier hun videre i forordet. 

Og ja, det stemmer jo. 
Nå har mitt liv vart i 70 år, og noe av det første jeg husker er farmor som tok meg på fang og sang om «Vesle gutten i skogen for, tustet seg vekk ifra far og mor. 
Hele skogen var full av bær. 
Du og du hvor det var mange her, sagde gutten», og så hele historien om den snille bjørnen som rett nok spiste alle blåbærene, men som ble skremt da mor kom og jaget den. 

Mor og far sang for meg, og jeg husker godt dagen da jeg sånn i ti-elleve-års alder sa at nå kan jeg klare meg selv. 
Derfor foreslo jeg nylig for mitt eldste barnebarn på ti at det kanskje var på tide å slutte med godnatt-syngingen. 
Kontant avviste han det slik: 
«Du skal synge for meg til jeg er nitten år». 
Det blir neppe aktuelt. 
Men det sier noe om hva sangtradisjoner betyr for barn. 
Boka og CD’en bør være inspirasjon og veiledning. 
Men viktigst av alt: 
Syng selv. 
