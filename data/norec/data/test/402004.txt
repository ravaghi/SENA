«Britt-Marie var her:»Oppbrudd i folkhemmet 

Vi vet at Fredrik Backmans grinete hverdagshelter kan gjøre seg på film. 
Men Tuva Novotny har ikke bestemt seg for hva slags film hun vil lage. 

Etter den internasjonale kinosuksessen 
En mann ved navn Ove var det bare et spørsmål om tid før flere av forfatter Fredrik Backmans gretne hverdagshelter fulgte etter til lerretet. 
Britt-Marie var her er enda en hyllest til de grå einstøingene som vi omgis av i hverdagen uten å legge merke til dem. 

Dette er ikke de samme forsofne taperne vi kjenner fra Kaurismäki eller Bent Hamers filmer. 
De har banklån, Volvo og spiser middag klokken fem, som om det bak hvert minste avvik fra normalen skjuler seg en avgrunn. 
I likhet med Ove føler de seg tilsidesatt og blir lett forurettet. 

Britt-Marie er imidlertid ikke en type som lar sitt sinne gå utover kommentarfeltene. 
Hun er i det hele tatt en uvanlig skapning ved å ikke ha vært i jobb på 40 år. 
Men det må hun den dagen hun i en alder av 63 bestemmer seg for å bryte ut av ekteskapet. 

Ikke «Heimebane», akkurat 

Heldigvis er det Pernilla August som spiller hovedrollen, som fort kunne blitt en håpløs karikatur. 
Britt-Marie har i alle år vasket ektemannens skjorter, vel vitende om at de luktet av fremmed parfyme. 
Det er først da elskerinnen viser seg at hun tar affære. 

Hun holder seg til rengjørings-metaforer når hun gir oss sitt syn på verden og ektemannens utroskap. 
Da hun flytter til småstedet Borg for å bli fritidsleder, skjer det endelig noe uventet. 
Hun blir fotballtrener for det lokale ungdomslaget – uten å kunne noe om fotball – og må hente frem nye sider ved seg selv. 

Det er her August gjør det hun kan for å sparke liv i den usannsynlige rollefiguren, og viser hvorfor hun er en av Nordens fremste filmskuespillere. 

Sprikende historie 

Problemet er at regissør Novotny ikke får bestemt seg for hva slags film hun vil lage. 
På ene siden handler det om en kraftig forsinket livskrise, der en hjelpeløs kvinne for første gang må utforske livet på egen hånd. 
På andre siden introduseres vi for et fotballag med barn og unge på et småsted som ellers har lite å tilby dem. 

Novotny makter aldri helt å forene kvinneportrettet og familiefilmen, og hun lar Britt-Marie bli sittende fast i midten. 
Hun forsøker å kompensere for mangel på kompleksitet ved å la Britt-Marie skildre sitt liv gjennom en fortellerstemme. 
En traumatisk opplevelse i barndommen blir forklaringen på hvorfor hun aldri kom seg videre. 
Det er ikke bare banal psykologi, men et forutsigbart dramaturgisk virkemiddel. 

Det er mange gode skuespillerprestasjoner her og morsomme enkeltscener, men historien spriker i for mange retninger. 
Jeg for min del fikk aldri følelsen av at noe virkelig skjellsettende sto på spill. 
