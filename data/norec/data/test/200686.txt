Sony Xperia XPerformance 

Sonys toppmodell er vanntett, svært kjapp og ikke så veldig stor. 

Denne sommeren har Sony lansert tre nye modeller i Xperia X-serien, som tar over for Xperia Z-serien de har hatt de siste årene. 

Vi måtte se oss skuffet av Xperia X, hvis maskinvare ikke stod i stil med prislappen. 
På flere måter er den svakere enn sin forgjenger, der sistnevnte også er billigere. 

I dag har turen kommet til den gjeveste av de tre nye modellene; Xperia X 
Performance. 

Dette er årets toppmodell fra Sony, og selv om det ikke er så veldig mye som er endret fra Xperia X, er det følgende som er forskjellig mellom de to: 

Eneste vanntette X-modell 

Mens Z-telefonene har vært vanntette i en årrekke, er det altså bare performance-utgaven av Xperia X som kan skilte med den samme egenskapen. 
Det kan være fordelaktig på fuktige turer, men du kan ikke bade med den. 
Ifølge garantivilkårene skal du nemlig ikke senke den i vann. 
Det er ganske stor forskjell fra den gangen Z3-modellene ble markedsført med bilder av dykkere. 

Som du ser av tabellen bruker Sony her den gjeveste prosessoren fra Qualcomm, Snapdragon 820, altså den samme som sitter i LG G5, HTC 10 og flere andre nye toppmodeller i år. 

Også batteriet er bittelitt større, men telefonen har blitt litt tykkere enn lillebror og fremstår ikke direkte slank sammenlignet med andre toppmodeller. 
Tykkelsen er 8,6 millimeter, men spør du oss, veier grepskomforten opp for det. 

Mindre enn mange andre 

Som på de øvrige X-modellene fra Sony er skjermstørrelsen fem tommer blank, som da betyr at den kan være litt greiere å håndtere for deg som ikke har alt for store hender. 
Skjønt er den både høyere, bredere og tykkere enn Samsung Galaxy S7, som har en marginalt større skjerm, som også er vanntett, støtter minnekort og har større batteri. 

Skjermoppløsningen er full HD (1920x1080), som da gir en punkttetthet på svært skarpe 441 per tomme. 
Skjermen virker ellers god, med god lysstyrke, fine farger og bedre innsynsvinkel enn på tidligere Z-modeller. 

X-modellene har heller ikke en synlig digitizer slik de siste Z-modellene hadde, der du i riktig lys kunne se prikker på skjermen. 
Dette fordi Sony nå har skilt digitizeren fra resten av skjermen igjen, som var et ledd i å lage tidligere modeller tynnere. 

Baksiden på X 
Performance er av børstet aluminium og fremstår stilren og minimalistisk; kun med Xperia-logoen trykket på midten og kameraet øverst til venstre. 
Her er hverken antennebånd, antall megapiksler eller lignende å finne. 

Telefonen har to høyttalere over og under skjermen. 
I bunnen lades telefonen med mikro-usb, men er altså vanntett selv om det ikke ligger noen luke foran, som forsvant fra Z3+ og oppover. 

Alle betjeningsknapper finner du på høyre side sett forfra. 
Fremdeles synes vi at volumknappene har en litt merkelig plassering så langt ned, som spesielt under telefonsamtaler føles feil. 

Fingeravtrykksleseren er plassert midt på høyre side. 
Best for de som holder telefonen i høyre hånd, men ikke fullt så tilgjengelig for de som holder den i venstre. 
Dog skal det sies at det er lettere å låse opp med venstre peke-/langfinger enn det er med de bredere Z5 og Z5 Premium, og vi opplever leseren raskere og mer presis på X-modellene enn på Z5-serien. 

En egen, fysisk kameraknapp brukes for å ta bilder og kan også starte kameraet om du holder den inne litt; også når telefonen er låst. 
Du må imidlertid låse den opp for å bytte kameramodus når du starter kameraet på denne måten, og som med lillebror X har vi møtt problemer ved bruk av denne knappen. 

Etter noen dager forsvant nemlig muligheten til å starte kameraappen med denne knappen – ja, faktisk forsvant kamerasnarveien på låseskjermen også, og hjelpes ikke av en omstart. 
Men knappen virker som den skal når vi tar bilder, så dette er forhåpentligvis noe Sony fikser med en programvareoppdatering i fremtiden. 

Super ytelse 

Ikke bare er maskinvaren sterk på Xperia X 
Performance – Sonys Android-skall er ganske nær originalopplevelsen fra Google, uten så veldig mye ekstra funksjoner og fiksfakserier. 
Dermed føles telefonen også kjapp i daglig bruk, og ikke bare i syntetiske tester. 

Men det er selvsagt en arbeidshest under panseret også, som gjør at telefonen fint vil dra unna de feteste spillene en god stund til. 

På ytelsesmålingene får vi som forventet praktisk talt like tall som LG G5, med unntak av lagringstesten fra PCMark, der telefonen scorer noe svake 2.825 poeng (4.242 for LG G5 og 6.867 for Huawei P9 Plus). 
I praksis betyr det at app-installasjoner og andre ting som går direkte på lagringen tar lenger tid på Xperia X 
Performance. 

Hva gjelder batteriet har vi stort sett ligget på rundt 10-20 prosent ved leggetid etter halvannen times aktiv bruk i løpet av dagen, en times Spotify-strømming (med skjermen av) på vei hjem fra jobb og pushvarsler, Bluetooth og den slags aktivert hele tiden, men vi har også vært nede i tre prosent. 

Det er ikke veldig imponerende i våre øyne. 
Sonys markedsføring om to dagers batteritid synes vi derfor at du bør ta med en klype salt. 
Da skal du bruke den sporadisk og veldig lett, og gjerne bruke Sonys strømsparingsfunksjoner på toppen. 

Ikke det beste kameraet 

Sony kjører også hardt i markedsføringen av sine telefoner at de har det beste kameraet, men det har vi vært nødt til å se oss uenige i de siste par generasjonene. 

Først og fremst handler det om skarpheten på objektivet. 
Sonys objektiv har vidvinkel tilsvarende 24 mm, som i utgangspunktet er imponerende, men det stiller større krav til optikken, som ikke virker å tegne skarpt nok, og i hvert fall ikke mot kantene av bildet. 
Bildene ser i tillegg for mye prosessert ut når man inspiserer dem på nært hold, som nok er nødvendig når grunnlaget ikke er allverden. 

Det er ikke noe du nødvendigvis legger merke til på en mobilskjerm, så det er mulig mange synes vi vekter dette for tungt. 
Men om du blåser det opp i større format, enten det er på en TV eller PC-en, ser man raskt at detaljene ikke er like gode som hos de beste. 
Fint er det dog at prosesseringen har blitt bedre i X-telefonene enn de var for Z5-telefonene da vi testet dem, og bildene ser ikke like «malt» ut som de gjorde tidligere. 

Den gode vidvinkelen gjør også at du får med mer i bildet, som kan være kjekt om du skal ta bilder av folk innendørs (uten mulighet for å stå så langt unna), om du tar bilde av byggverk eller lignende. 

Uansett – under er to 100%-beskjæringer fra Xperia X 
Performance og Samsung Galaxy S7 Edge. 
Vi antar at bildene taler for seg selv: 

I vanskelig lys synes også lysmåleren å bli litt lurt. 
Under har både himmelen blitt overeksponert i tillegg til at det blir et sterkt grønt fargestikk som også drar seg i et felt over møblene. 
Igjen sammenligner vi med S7 Edge, som både eksponerer bedre og har mer naturlige farger, om enn noe rosa: 

Akkurat dette med farger er fremtredende i flere av testbildene, som vi også så på Xperia X. 
Bildene har sterk konstrast og fargemetning, og da blir det veldig tydelig når man bommer litt på fargene, som under, der himmelen blir unaturlig turkis (Sony til høyre): 

Vi synes også Sony har tøyd strikken litt langt med tanke på oppskarpingen, noe du ser godt i eksempelbildet under, der hele omrisset av huset får en hvit skygge rundt seg mot himmelen bak: 

Men som sagt – det er fint mulig å være godt fornøyd når man ser bildet på mobilkskjermen, der bildene også forbedres med Sonys innebygde bildebehandlingsfunksjoner. 
Der ser nemlig de grønnaktige himlene langt mer naturlige ut, og da er det ekstra rart at kameraet ikke bare lager bildene slik i utgangspunktet. 

Merk for øvrig at Xperia X 
Performance har full HD som maksimal videooppløsning; altså ikke 4K, som har blitt vanlig på de aller fleste toppmodeller de siste åra. 

Konklusjon 

Jevnt over har vi vært godt fornøyde med Xperia X 
Performance i løpet av testuken. 
Det er en telefon som er kompakt og god å holde, den yter helt supert og den generelle flyten er også utmerket. 
Vi synes også Sonys edruelige Android-skall, som ikke avviker så mye fra den originale Google-versjonen av Android, er en positiv egenskap. 

Men i forhold til markedsføringen synes vi Sony sikter litt for høyt. 
Det finnes bedre mobilkameraer på markedet, og vi tror ikke veldig mange vil klare å dra to dagers bruk fra batteriet her, slik vi faktisk klarte på Z3-modellene i sin tid. 

Vi har også opplevd noen svakheter i programvaren, som at vi ikke lenger får bruke kameraknappen til å starte kameraet og heller ikke får startet det fra låst skjerm. 

Legg til at både Z5 og Z5 Compact er vesentlig billigere uten de helt store forbedringene opp til X 
Performance, så lander vi på en firer på terningen denne gangen. 

Sony Xperia X 
Performance F8131 
