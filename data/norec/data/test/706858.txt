Kjærleik og angst i finsk Lesbeland
FILM: 
Poetisk - men ikkje medrivande nok - om lesbisk kjærleik, psykisk sjukdom og sjalusi, basert på Sofi Oksanens roman. 

Baby Jane 

Sjanger: Drama. 
Med: 
Lauri Tilkanen, Roosa Söderholm, Maria Ylipää. 
Regi: Katja Gauriloff. 
Nasjonalitet: Finland, 2018. 
1 t. 30 min. Aldersgrense: 15 år. 

To av denne helgas premierefilmar er baserte på kritikarroste romanar. 
Dei har openbare likskapar og forskjellar i korleis dei har omskapt litteratur til film. 
Skulle eg drive filmatisk kjønnsanalyse, ville eg sagt at «Baby Jane» (2005) - skriven av Sofi Oksanen og regissert av Katja Gauriloff - er ein feminin film. 
Mens «Ut og stjæle hester» (2003) - skriven av Per Petterson og regissert av Hans Petter Moland - er maskulin. 

«Baby Jane» handlar om Jonna (Roosa Söderholm), som er 19 år og flyttar til Helsingfors. 
Her kjem ho inn i det skeive miljøet, og møter den tøffaste lesba i byen, Piki (Maria Ylipää). 
Piki er dominant både i forholdet og i senga, mens «Baby Jane» Jonna underkastar seg. 

Men så viser det seg at Piki har sine eigne demonar, at ho slit med panikkangst og psykisk sjukdom. 
Samt ein tidlegare kjærast, Bossa, som er med på å skapa aukande sjalusi og trøbbel i forholdet. 
Det går ikkje så bra. 

Romanen «Baby Jane» var ifølgje Aftenbladets bokmeldar ein dialogsterk «jeg-roman». 
Filmversjonen har ikkje med noko «jeg-stemme», men fortel historia gjennom bilete og dialogar. 
Biletspråket er poetisk, mjukt og sanseleg, men kan også vera fargesterkt og livleg, som i skildringane frå det skeive miljøet i Helsingfors. 
Men her er også lange strekk med få ord, med kamera dvelande på ansikt og augo, kropp eller bylandskap. 

Mitt problem blei at eg ikkje blei emosjonelt riven med, at det tidvis rett og slett blir litt kjedeleg i staden for så dramatisk som det sikkert er meininga at eg burde følt at det var. 
Men her ligg altså noko av dilemmaet i overføringa frå litteratur til film, at mens forteljarstemma i boka skildrar kva som skjer, blir du nøydd til å tolka meir gjennom det du ser på filmen når forteljarstemma er borte. 

Når det meste av handlinga strengt tatt foregår i hovudet på karakterane, kan det tidvis vera krevjande å henga med og sjå den dramatiske motoren. 
Og så skaper det nok litt ekstra avstand når språket er finsk, sjølv om skodespelarane er gode og bileta fine. 

NB: 
Etter at denne meldinga blei publisert, fekk Aftenbladet beskjed om at premieren på filmen er utsett til hausten. 
