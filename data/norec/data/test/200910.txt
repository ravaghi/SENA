Fantastisk i dagslys, men skuffende i mørket
Det begynte så bra, men så slokka vi lyset ... 

I vår sammenligningstest har vi hatt tre TV-er inne til test: 
Samsung Q7, Philips 901F (OLED) og Sony XE93 (LED). 
Det har gitt oss muligheten til å vurdere Sonys LED-modell opp mot det som skal være bedre teknologi, men som havner i samme prisklasse. 

For hvordan klarer egentlig en «vanlig» LED-TV seg mot den hyllede OLED-teknologien og Samsungs egenutviklede QLED? 
Når du må ut med like mye, hva får du egentlig for pengene? 

Sony har på papiret tøffe konkurrenter. 
OLED er kjent for å ha den beste bildekvaliteten på markedet, mens Samsung mener QLED skal gi en bedre opplevelse enn OLED igjen. 

I tillegg spiller ting som brukervennlighet og design inn. 
Men la oss ta det helt fra starten. 

Oppsett og installasjon 

XE93 kommer i en mellomstor eske. 
Kjøper du 55-tommeren kan du mest sannsynlig kjøre den hjem i egen bil, så lenge du kan legge ned seter og ikke har for smal åpning bak. 

Når du har fått den inn i stua er det på tide å montere foten. 
Den kommer i tre deler: 
To ben og et deksel til å montere over dem. 
Ikke noe avansert, og unnagjort på noen minutter. 

Sony har gått for en slags gullfinish på foten. 
Pass på at denne er godkjent av alle i husholdningen før du legger pengene på bordet, det er ikke sikkert den passer så godt sammen med blankpolerte stålvaser, for eksempel. 

Tilkoblinger skjer på den vanlige måten – rett i TV-en. 
XE93 har en bakside som er delt opp i flere rom, med flere deksler. 
Det betyr at tilkoblingene kan skjules godt, men ikke alle dekslene er like enkle å få opp. 

Installasjonsprosessen er enkel og grei, og det er lett å forstå hva man skal gjøre. 
Pass på å ha Google-innloggingen klar, for dette er en Android TV. 

Nok av kraft 

Navigeringen i Android TV fungerer veldig fint, menyene og appene åpner seg raskt og TV-en trenger lite betenkningstid i mellom oppgavene. 
Det virker rett og slett som at systemet får den prosessorkraften det trenger for å kjøres optimalt. 

Det som ikke er like optimalt, og som ikke bare gjelder XE93, men alle Android TV-baserte TV-er, er app-utvalget. 
Det er for så vidt stort, men mange viktige apper mangler. 
Apper som HBO, TV2 Sumo og Spotify er for eksempel fraværende på Android, men tilgjengelige i Samsungs Tizen-system. 

Navigeringen gjør du med en fjernkontroll som ser ut som den har vært med Sony siden slutten av 90-tallet. 
De har riktignok prøvd seg med en skinn-finish på baksiden, men fjernkontrollen er så lett og så – ja, gammeldags – at vi ikke akkurat får noen kvalitetsfølelse som den vi fikk da vi holdt Samsung Q7s fjernkontroll. 

Den har heller ikke noen smarte funksjoner, som Philips' tastatur på baksiden, og da er det «bare» en fjernkontroll. 
Den gjør jobben sin da, det skal den ha. 

Flotte farger og sterkt lys 

Vi har brukt tre 4K-filmer i løpet av testen: Arrival, Deadpool og The Revenant – spilt av via en Xbox One S. 
Og når XE93 får såpass bra kilemateriale å jobbe med er resultatet veldig flott. 

Det er gode detaljer i bildet og fargene er klare og presise, uten at det blir for mye. 
I partier med lyssterke scener blir vi nesten blendet av lyset, samtidig som de mørke partiene i bildet beholder detaljnivået. 

Bildeutjevningen fungerer som den skal, selv om Samsungs Q7 var hakket hvassere. 
Bildebehandlingen er generelt veldig bra, med lite støy og uønskede elementer. 

Å se på XE93 i et vanlig belyst rom er rett og slett en fryd. 
Men så skal vi inn i kveldsmodus, og slokker lysene i rommet. 
Da danner det seg et helt annet bilde. 

Joda, de lyse partiene er fortsatt like lyse, og de mørke partiene i bildet er tilstrekkelig mørkt. 
Problemet er det som skjer rundt bildet. 

Sliter med dimming 

For de svarte stripene over og under bildet er langt ifra svarte når det skjer noe som krever litt lys. 
Det kan være så enkelt som teksting på en film. 
Hver gang en setning dukker opp nederst på skjermen, så lyser et større parti av den svarte stripa opp. 

Et annet eksempel er fra en bålscene i The Revenant. 
Når bålet, plassert i den nedre del av skjermbildet, flytter seg over skjermen, følger lyset etter og ruller over den svarte stripa. 
Dette er vanskelig å forklare, men vi har lastet opp en video som illustrerer problemet (se over). 

Som videoen viser blir problemet også mer synlig når du kommer litt ut på siden. 
Innsynsvinkelen påvirker altså fenomenet. 
Som videoen også viser, er heller ikke Samsungs Q7 skånet for dette problemet, men i mindre grad. 

Etter vår mening er dette et så forstyrrende element at vi ikke kan si at vi er fornøyd med denne TV-en i mørke rom, noe som i praksis setter en stopper for koselige filmkvelder hjemme i stua. 

Vi har for ordens skyld forsøkt å tilpasse både baklys og lokal dimming, men enten blir farger og lys blast, eller så går det på bekostning av sortnivået. 
Og uansett klarer vi ikke bli helt kvitt problemet. 

Lyd som forventet 

På flate skjermer er det ikke all verdens plass til lyd. 
Da vi testet XE93 hadde vi samtidig to TV-er fra Samsung og Philips inne. 
Av de tre hadde Sony dårligst lyd. 

Det vil ikke si at Sony har dårlig lyd til å være flatskjerm – faktisk har den akkurat så middels lyd som vi forventer av en slik TV. 
Men Philips hadde integrert lydplanke, og Samsung har masse plass på baksiden til skjulte høyttalere. 

Sony ble rett og slett offer for konkurrenter med bedre løsninger. 

For lyden på XE93 er helt på det jevne, isolert sett. 
Lyden er litt boksete, bassen slår ikke gjennom og det mangler generelt ganske mye dybde i lydbildet. 

Men dette er på linje med andre modeller. 
Med en prislapp på 25.000 kroner skulle vi gjerne sett at lyden var litt bedre, men som vi har kommentert i de andre testene: 
Har du råd til en såpass dyr TV har du trolig også et anlegg eller en lydplanke å koble sammen med TV-en. 

Konklusjon 

Sony XE93 har et flott bilde og er en eksplosjon av lys. 
Det skulle ikke forundre oss om vi kunne satt den i hagen en solfylt dag og fortsatt fått med oss det meste som skjedde på skjermen. 

Men i mørket er den ikke like bra. 
Den lokale dimmingen fungerer ikke optimalt, og gjør at lys smitter over på de sorte stripene over og under bildet. 
Dette er både distraherende og irriterende. 

Ellers er det meste som forventet. 
Den er enkel å sette opp, har et design som ser fint og nøytralt ut og det er enkelt å bruke menyene. 
Vi savner en del apper som HBO og TV2 Sumo, men det må til en viss grad Android TV ta på sin kappe. 

Lyden er ikke noe å hoppe i taket for, men det er det sjelden på flatskjermer. 
Koble den sammen med et anlegg eller en lydplanke, så er mye redda. 

Det ender med en firer på terningen. 
Alt i alt er dette en TV som ikke imponerer, men heller ikke skuffer i så stor grad at vi vil trekke den ned på treeren. 
Det er en helt grei TV, men i prisklassen den opererer kan du nå få både OLED og QLED. 

Det bør nevnes at det er en oppdatering på vei til XE93. 
I løpet av juni får den Android 7.0 (Nougat) og støtte for HDR-formatet HLG. 
Sony opplyser også at Dolby Vision vil bli lagt til gjennom en senere oppdatering. 

Denne testen av XE93 er del av en sammenligningstest mellom OLED, QLED og LED i samme prisklasse. 

Sony Bravia KD-55XE9305 
