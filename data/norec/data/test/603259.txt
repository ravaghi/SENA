Viktig sexbok - ikke bare for gutter
Respekt for hverandre er gjennomgangstemaet i denne boka som snakker svært tydelig og moralsk om sex i alle fasonger og varianter, med unge gutter som målgruppe. 

Inti Chavez Perez, svensk statsansatt sexopplyser, har begått ei bok som vil glede de mange og ergre de få: 
«Respekt – en sexbok for gutter». 
Det er på høy tid at den kommer på norsk. 
Ikke siden 1969, altså for 50 år siden, da Den lille røde bok for skoleelever ble utgitt på Pax forlag, er det skrevet så bramfritt og likefrem - og moralsk - om sex, ment for å leses av ungdom i puberteten. 

Det er mitt bestemte inntrykk at seksualundervisningen i skoleverket gjennom de siste femti år i stor grad har vært fokusert på å unngå graviditet i for tidlig alder og å unngå kjønnssykdommer. 
Å fortelle unge mennesker at sex faktisk er gøy og fint og moro og noe som beriker livet, har vært neglisjert. 
Mange har ment at dette er en mangel, og her kommer en god hjelp. 

Perez er åpen og fordomsfri og veldig moralsk. 
Det ligger jo i tittelen: 
Respekt. 
Men utgangspunktet er dette: 
Sex blir ofte beskrevet som noe man har for å få barn, «selv om folk vanligvis har sex fordi det er godt». 
Og han er ikke snauere enn at han innrømmer: 
«Jeg syns sex er noe gøy som kan hjelpe meg å ha det bra. 
Sex kan også gjøre at forholdet mitt til et annet menneske blir enda finere og nærere». 

Med dette utgangspunktet kaller han en spade en spade og en pikk en pikk og ei fitte ei fitte. 
Og så gir han råd og veiledning om hva som er bra og hva som er dårlig og røper stor erfaring med innvandrerkultur, æresbegreper knyttet til sex og tabuforestillinger. 
Bokas hovedanliggende er at man skal ha respekt for hverandre. 

Språket er enkelt og likefrem. 
Og ikke minst tar han en rekke oppgjør med holdninger og forestillinger som er avleggs for noen, og som bør bli det for alle. 
«Som gutt er det viktig at du tar avstand fra og bekjemper respektløshet mot jenter». 
Og denne tar kaka: 
«Homofobi er et alvorlig handikap ettersom man ikke kan gå rundt og være fobisk mot en stor del av befolkningen rundt seg. 
Heldigvis kan homofobi kureres» 
