Test: BMW X1 1,8d xDrive
Denne bilen er definitivt norgesvennlig! 

BMW X1 er BMWs motsvar til de billigere SUV-ene. 

For å klare dette, har de brukt plattformen fra flerbruksbilen Active Tourer – og er dermed basert på BMWs første forhjulsdrevne plattform - med mulighet for firehjulsdrift. 

Fordelene er åpenbare. 
En tverrstilt motor tar mindre plass og ikke minst er forhjulsdrevne modeller mye billigere å produsere. 
De som ikke trenger drift på fire, får nå muligheten til å sitte høyt bak BMW-logo til en grei pris. 

Vi har allerede testet bilen på lansering, men da hadde de ikke dette spennende alternativet som gjør den litt billigere. 

X1 rulles ut med en rekke moderne motorer som nylig ble lansert i blant annet Mini . 
Utvalget består av 3-sylindrede 1,5 litere og 4-sylindrede 2-litere i flere varianter, både diesel- og bensinmotorer. 

Velg denne 

Nordmenn er kjent for å kjøpe bil til neste eier, altså farge og utstyrsnivå som man tror er attraktivt når man skal selge bilen. 
I så fall tror vi modellen vi har testet er den som gir mest X1 for pengene. 

Den blir attraktiv for deg - og interessant for nestemann. 
BMW har nemlig fått laget en versjon som passer godt for norske avgifter. 

Den har en nedtrimmet toliters diesel (fra 150 til 136 hester), BMWs herlige 8-trinns girkasse og firehjulstrekksystemet xDrive. 
Firesylindret motor og firehjulsdrift er kombinasjonen vi tror vil være mest attraktiv. 

xDrive-systemet på denne plattformen kan ikke sammenlignes med firehjulsdriften i de større BMWene. 
Dette er i prinsippet en forhjulstrekker som får hjelp av bakhjulene ved behov, takket være en elektronisk styrt clutch. 

Vi testet det ganske godt under lanseringen og systemet gir bra fremkommelighet, selv om balansen og morofaktoren med fokus på bakhjulsdrift på langt nær blir den samme. 

Tøff konkurranse 

X1 skal først og fremst konkurrere mot nykommeren VW Tiguan og det kan bli en svært tøff match. 
Tilsvarende Tiguan har 150 hester og en attraktiv 7-trinns dobbeltclutchgirkasse. 

Dessuten er firehjulsdriften hakket mer inspirerende, den tar mer bagasje, kan lastes tyngre og drar 2,5 tonn, mens BMW-en må nøye seg med 1.800 kilo. 

Med en startpris på 448.900 kroner er BMW-en også tross alt nesten 50.000 kroner dyrere enn Tiguan. 

Men den har flerbruksløsninger som bakseter på skinner som flytter setene 12 cm fremover, og den har mulighet for justering av seteryggen. 
Baksetene kan felles ned i forholdet 40/20/40. 

Byr på luksus 

Du kan få full BMW-luksus innabords, men det betinger at du legger mer penger på bordet. 

Vår testbil hadde ikke bare søkke og snøre, men også fiskestang og agn. 

Det vil si skikkelig head-up display (HUD), full navigasjonspakke med trafikkinformasjon og iDrive med styreflate som muliggjør super-enkel navigering og søking i telefonlistene, sportsseter i skinn med elektrisk justering og minne, dynamiske dempere, LED adaptive kjørelys, panoramaglasstak, gromlyd fra Harman/Kardon, Active Cruisecontrol og mye mer. 

Men det kjører prisen opp i 648.000 kroner. 
Da begynner den kompakte SUV-en å bli skikkelig dyr. 

Flere interiørbilder: 

Nok for de fleste 

Selv om vår testmodell er dresset opp med den noe tøffere M-pakken og har sportsoppsett på girkassen, betyr ikke det at dette er en rakett. 

Men den er grei nok for de aller fleste. 
At BMW har trimmet motoren litt ned for å komme unna noen avgiftskroner, svekker ikke motoren nevneverdig. 
Det er bare turbotrykket som slippes ned akkurat i det du når toppeffekten. 

Det betyr at du får akkurat det samme bunndraget og dreiemomentet som 150-hesteren, men bruker halvsekundet lenger til 100. 
Toppfarten blir av akademisk interesse uansett. 
Den senkes fra 204 til 197 km/t. 

Konklusjon 

Alt i alt er dette altså en fin bil og den rimeligste inngangsbilletten til BMWs SUV-verden med god drivlinje og høy kvalitetsfølelse. 

Likevel har den et litt høyt premium-tillegg for BMW-faktoren i forhold til en kompetent konkurrent som for eksempel nyeste VW Tiguan, særlig når man har gravd godt i ekstrautstyrslisten. 

Vi kommer tilbake til dette i en forestående sammenligningstest. 
