Bistandsarbeid - en utfordrende øvelse
Boken er en personlig beskrivelse av Jappe Erichsens utallige reiser og møter som generalsekretær for Kirkens Nødhjelp. 
En blir berørt av å lese om møter med enkeltmennesker. 

Tidligere generalsekretær i Kirkens Nødhjelp (1978 – 92) 
Jappe Erichsen, tar oss med på en reise gjennom de årene han ledet organisasjonen. 
Han var kjent domprost i Kristiansand fra 1992. 
I første setning legger han premissene for boka; «Dette er min personlige bistandsfortelling» på denne måten rammer han inne bokens innhold. 
Det ble en bratt læringskurve for sjømannspresten fra Hamburg, behovet var å lære mest mulig raskest mulig. 

I «Biter av bistand» forteller han om KNs aktiviteter, men titlene kan også relateres til fagområdet bistand. 
Han kommer inn på flere av disse områdene og referere til Jan Egeland i Flyktninghjelpen; «Nødhjelp er ikke for amatører», god bistand må en ha profesjonalisme. 

Boken er en personlig beskrivelse av Jappe Erichsen sine utallige reiser og møter. 
En blir berørt av å lese om møter med enkeltmennesker nederst på rangstigen, men også med ministre og høytstående politikere som kom opp i vanskelige, moralske dilemmaer. 
På denne måten blir de store konfliktene trukket ned på et menneskelig plan hvor det fortelles om nederlag, men også om fred og håp. 

Jeg opplever at Jappe Erichsen på en sterk måte klarer å engasjere leseren i forhold til bistandsarbeid, et tema som kanskje ikke førsteprioritet for mange. 
For ham er drivkraften å kunne hjelpe de svakeste, noe som er mer aktuelt enn noen gang, og bør være grunntanken i dagens bistand. 
Sammenliknet med aktørene som jobber med feltet i dag, ser en at kompleksiteten og kravene er større enn da Erichsen jobbet i KN. 

Boken på 200 sider tar opp store problemstillinger som en ser gjerne kunne vært drøftet mer utførlig, men med den ramme som er lagt, lar det seg ikke gjøre. 
Med beskrivelse av aktivitet i mange land kan det bli noe fragmentert, men dette har også forfatteren påpekt i titlene. 
Verden i 2019 oppleves nå mindre og er lettere tilgjengelig. 

Jappe Erichsen gir oss gjennom boken en god mulighet til egne refleksjoner over hvordan vi selv kan handle og hjelpe. 
