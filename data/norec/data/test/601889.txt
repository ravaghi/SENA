Enegget popharmoni
Søstrene Garness er mest kjente som julemusikanter, men de har flere og mer spennende sider enn som så. 

Til å begynne med virker det nesten litt pussig at de synger på engelsk. 
Ikke bare er norskspråklige tekster tidens trend, men etter det populære julealbumet «Barnet i krybben» (2009/13) og hyppige samarbeid med Odd Nordstoga, lå det liksom i kortene at også Ingelin Reigstad Norheim og Hildegunn Garnes Reigstad skulle velge morsmålet nå. 
På den annen side: 
Rent musikalsk har «Canyons and Mountaintops» ingenting om ikke internasjonalt tilsnitt. 

De eneggede vokalistene og multiinstrumentalistene fra Frekhaug utenfor Bergen – «født med ni minutters mellomrom» – komponerer som Marit Larsen og harmoniserer som First Aid Kit. 
I singelen «Mountaintop» formidler de en positivitet som oppleves både naturlig og forfriskende. 
Mest pirrende er likevel alle de uforutsigbare vendingene i mellomspill og codaer. 
Hør for eksempel hvordan den ellers så pyntelige voksenpoplåten «Come Down» midtveis begynner å hinte om noe langt mørkere og mer dramatisk eller hvordan «Love You Right» får tone ut som om den var en lengselsfull drøm. 

Igjen tar man seg i å lure på hvordan dette ville ha hørtes ut på norsk. 
