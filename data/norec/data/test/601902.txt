Mer av alt
Drake er ute med det han selv beskriver som en ”playlist” med navn «More Life». 

Hele 22 spor har fått plass i en særdeles eklektisk blanding av låter. 
Det er vanskelig å finne en rød tråd her, men kvaliteten har heldigvis gått betraktelig opp i forhold til forgjengeren «Views». 

Det hele åpner med Chipmunk-soul i ekte Kanye West-stil før det dropper ned i mollstemte og tunge beats. 
Sammen med rapperen Giggs går han inn i UK grime før låten «Passionfruit» følger opp med pop og elementer fra house. 
Vi får en smak av sørafrikansk house på låten «Get It Together» og caribbean dancehall med låten «Blem». 
Vi har ikke kommet halvveis i spillelisten og sjangerlisten har blitt lang. 

Det er flere låter her som godt kunne blitt droppet, men noen er blant Drakes beste. 
Sampha bidrar på den følelsesmessige, altoppslukende og repetitive låten «4422» og Kanye West er å høre på «Glow» som rundes av med Earth Wind and Fire. 

«I was an angry youth when I was writin Views, Saw a side of myself that I just never knew», rapper han under siste låt «Do Not Disturb». 
Heldigvis leverer han adskillig bedre med denne spillelisten, som både byr på ekstreme variasjoner, overraskelser og en mindre selvsentrert Drake. 
