Pål sine sideprosjekter
Pål Waaktaar-Savoys nye har noe til felles med stort sett alle andre a-ha-sideprosjekter: 
Det setter ikke veldig dype spor. 

a-has viktigste låtskriver holder seg innenfor komfortsonen også utenfor a-ha. 
"World of Trouble" består av 10 sanger som alle klokker inn på mellom 3,24 og 4,32 minutter. 
Pål Waaktaar-Savoy håndterer de fleste instrumentene selv mens det unge, ubeskrevne bladet Zoë Aphrodite Gnecco står for vokalen. 
Og det låter som, tja, noe midt mellom a-ha og The Beatles tilsatt et lite drypp Lana Del Rey. 

Flere av låtene er hørverdige – utypisk temposterke "Tearful Girl" og veldig McCartney-ballade-aktige "They to Me and I to Them" er favorittene her i gården – og ingen av dem er egentlig mulige å mislike. 
Men den oser ikke akkurat av nødvendighet, denne mildt melankolske voksenpopen. 
Snarere høres den ut som man forventer fra en voksen, fetert låtsnekker med eget hjemmestudio og mye fritid: ikke akkurat retro og ikke akkurat moderne, ikke akkurat kjedelig og ikke akkurat spennende. 

Også a-ha-albumene har en tendens til å bli temperaturløse i lengden. 
Til gjengjeld pleier de å ha i hvert fall et eller to ordentlige høydepunkter. 
Det mangler dessverre "World of Trouble". 
