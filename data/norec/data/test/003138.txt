Billig sydentur
Lite penger til ferie i sommer? 
Arif spanderer! 

Det har gått to år siden Arif Salum imponerte med sin kritikerroste og kontrastfylte debutplate HighEnd/Asfalt i 2015. 
Rapperen lekte seg med det mørke og alvorlige med tekster som avslørte en tøff barndom i skjønn forening med underholdende, dansbare låter om damer og sex. 

De som har ventet på oppfølgeren har dessverre måttet vente lenge. 
For det var ikke før i april i år at 30-åringen kunne by på påfyll via den solide låta «Allerede», sluppet uten forvarsel på SoundCloud, produsert av Nora Collectives talentfulle Aksel Carlson (Axxe). 
Låta presenterte en deilig, velprodusert og tungt bassdrevet låt i samme landskap som «Sulten», hvilket hintet om en svært lovende tilbakekomst for den karismatiske rapperen. 

«Alene», derimot, etablerer allerede i introen at den ønsker å formidle noe helt annet enn sin forgjenger. 
Vi befinner oss på et betydelig lysere og lettere plan der funky toner og bekymringsfri koring setter i gang før Arifs autotune-crooning, skremmende lik Unge Ferraris, synger «hvorfor er du så alene når du er så jævla digg?». 
Refrenget som følger er komisk der det ordet alene repeteres på remikset vis over tropiske lydelementer som gir referanser til årets sommerlåt «Fy faen» av Hkeem og Temur. 

Hvis det var noen tvil rundt låtas forsøk på å skape sommerstemning og være det ultimate soundtracket til en strandfest på Mallorca, så understrekes det like greit med en linje om å dra til ned til Syden og bo i villaer. 
Det er behagelig, ja, men mangelen på dybde oppleves samtidig så banalt at det blir tomt og innholdsløst. 

Produksjonsmessig minner «Alene» desidert mest om den disco-inspirerte godlåta «Kanke gi opp», men fremstår til sammenligning som en betydeligere svakere og mindre variert versjon. 
Det er forsåvidt ikke noe galt i å lage ukomplisert, urban pop som kan danses til på den sydlige halvkule. 
Samtidig er denne låta så gjennomskuende formet etter en spesifikk kontekst og årstid, på bekostning av kreativitet, at det blir som en sydentur - avslappende, men raskt kjedelig. 

Se Arif i "Ukas oppslagsverk" hos P3 Christine: 
