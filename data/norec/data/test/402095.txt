«Homecoming»:Kvelden da Beyoncé satte en ny standard 

Skal du bare se én konsertfilm, må det bli denne. 

Det ble en begivenhet av de helt sjeldne da Beyoncé Knowles (37) var tidenes første kvinnelige afroamerikanske headliner på gigafestivalen Coachella i California i april i fjor. 

Artikkel etter artikkel er skrevet om hvordan hun gjennom like deler musikk, orkestrering, dans og koreografi skapte en visuell og musikalsk totalpakke som representerte feminisme og afroamerikansk kultur og samhold som ingen før henne. 

Ting ble strømmet live på nett der og da, men først nå kommer konsertfilmen som dokumenterer både prosessen i forkant og de to showene. 
Samlet sett et prosjekt så omfattende og ambisiøst at det nesten ikke er til å tro. 
Med et resultat av legendarisk kaliber. 

Inn som en dronning 

De to siste helgene er årets Coachella arrangert med storstjerner som Childish Gambino, Kanye West, Billie Eilish og Ariana Grande på plakaten. 
Likevel er det Beyoncé fra i fjor man fortsatt snakker og skriver om, fordi konsertfilmen ble sluppet samtidig. 

Det sier sitt om størrelse og viktighetsgrad. 

Konserten starter med lyden av et gigantisk musikkorps og Beyoncé kledd som dronning Nefertiti marsjerende inn mot scenen i trommende takt. 
Der er det bygd en høy pyramide som rommer hundrevis av musikere, sangere og dansere, og som skaper et fellesskap av mennesker som beveger seg inn, ut, opp, ned og rundt. 
Tidvis er det hele strengt koreografert, andre ganger flyter massen av folk mykere rundt i takt med rytmene og musikken. 

Den visuelle effekten er uansett ekstatisk og kraftfull. 

Ta den svarte kulturen til Coachella 

Etter en knallstart med hitlåtene «Crazy in Love» og «Freedom» synger Beyoncé alene «Lift Every Voice and Sing», kjent som afroamerikanernes egen nasjonalsang. 
Ikke tilfeldig, så klart, for med all mulig tydelighet handler Homecoming om å stolt vise gleden, styrken og samholdet i svart kultur. 

Gjennom de to konsertene, og i enda større grad i filmens svart-hvite bakom-materiale, spiller Beyoncé også av lydklipp med historiske personligheter som snakker om viktigheten av å kjenne, bruke og fortelle om denne kulturen. 

Hun snakker også selv om det samme i filmens voiceover, som beskriver hele konseptet Homecoming: 
«Da jeg bestemte meg for å gjøre dette, var det viktig å ikke bare ha med meg en blomsterkrans, men å ta kulturen vår med til Coachella». 
Hennes skole har vært den svarte musikken. 

Hun har stålkontroll på alt 

Innsatsen som Beyoncé og hennes hundrevis av musikere, dansere og øvrig crew legger ned for å lykkes med prosjektet, er av historiske proporsjoner. 
Én ting er jobben hun selv gjør for å komme i form etter sin tøffe tvillingfødsel året før, men over fire måneder med intens øving i en gigantisk hall med alle til stede er mildt sagt litt mer enn den vanlige artist legger ned i forkant av et par show. 

Resultatet er både blendende underholdning og en viktig historieleksjon. 

Som regissør, sirkusdirektør og utøvende frontkvinne har Beyoncé stålkontroll både bak og oppe på scenen. 
Ikke én tone eller et dansesteg virker å gå feil, og hun synger klokkerent fra start til mål. 
Det tar over en time før guarden slippes litt ned med smil og latter, og først når lillesøster Solange danser med på en låt helt mot slutten havner de to i en koreografisk bommert. 

En ny standard er satt 

Det hele kunne fort blitt i overkant styrt og stivt, slik en del slike gigantiske popshow gjerne utarter. 
I stedet er dette en gjennomført fest, og en feiring av en artist og et folk. 

Tidvis havner den omfattende medleyen av hits og det rent musikalske litt i bakgrunnen, det må sies. 
32 låter er mange, selv fra Beyoncés katalog. 
Gjesteopptredene fra Jay-Z og et gjenforent Destiny’s Child blir heller aldri mer enn bare hyggelige, men disse små innvendingene spiller liksom ingen rolle til slutt. 

Allerede etter en tredjedel av konserten annonseres det over lydanlegget at festivalen nå offisielt er omdøpt til Beychella. 
En ny standard er satt. 
Vi som ikke var til stede der og da, kan bare glede oss over at de to historiske kveldene med Queen B ble filmet. 
