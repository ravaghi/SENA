FILM:Vondt og vakkert 

Grenseløst engasjerende, usedvanlig gripende - og med «Tore på Sporet»-problematikk! 
Denne tysk-argentinske lille filmskatten handler om den vanskelige sannheten og stiller store spørsmål: 
Hvem er jeg egentlig? 
Kun tåper sitter uberørt tilbake. 
Den 30-årige tyske konkurransesvømmeren Maria kan ikke ett ord spansk, men får en uforklarlig sterk reaksjon da hun kjenner igjen vuggesangen en argentinsk mor trøster barnet sitt med på flyplassen i Buenos Aires. 

Da hun mister passet, og blir landfast i den argentinske hovedstaden dukker faren opp uanmeldt - og Maria aner at det er andre grunner enn bekymringer for sikkerheten som gjør at han har reist så langt. 
Stillferdig og usentimentalt graves familiehemmelighetene frem. 
Her er overforklarende dialog skrelt bort, regissøren makter å formidle det dramatiske oppbruddet med bilder og musikk - uten å rop og store fakter. 

På sett og vis spiller Buenos Aires hovedrollen i filmen, flyktige møter i den fremmede byen viser oss Marias ambivalens og uro - samtidig som de sårt kaster lys over en tid som for alltid er tapt. 
«Sangen i mitt hjerte» er en knallsterk film om identitet, sannhet og svik. 

ØYSTEIN DAVID JOHANSEN 
