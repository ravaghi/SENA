Leieboerne:«Følg oss hjem, Ole Paus» 

(Kirkelig Kulturverksted) GENRE: 
ROCK 

Fjellstø Ole Paus-hyllest. 

Ole Paus er 60 år gammel. 
Et forsterket Young Neils anført av Lars Lillo-Stenberg har tolket et knippe Paus-sanger fra tidlige 1970-tall. 
Det er blitt til en albumhyllest som står fjellstøtt. 

Under navnet Leieboerne har Lars Lillo-Stenberg, Jørn Christensen, Per Vestaby og Palle Krüger invitert med seg Live Maria Roggen, Geir Lynnismann Sundstøl, Line Lockert og Jørun Bøgeberg. 

Som leieboere i katalogen til Ole Paus har bandet tatt seg friheten å ommøblere en smule på et utvalg sanger med hovedvekt på albumene «Garman» (1972) og «Blues for Pyttsan Jespersens pårørende» (1973). 

Paus-fansen vil sikkert savne mange kjente, kjære og tidvis utskjelte låter, men Leieboerne har valgt ut et materiale som utmerket kler deres rufsete og melodiøse 70-tallsrock av amerikansk tapning. 

Det svinger i så sterk grad at jeg nesten glemte hvem som er opphavsmann underveis. 
Dermed er vel hensikten oppnådd. 
Med «Følg oss hjem, Ole Paus» har noen av hans eldste sanger fått nytt liv. 

Det i seg selv er ingen liten bragd. 

ANBEFALTE KJØP: 
«Farvel til mamma», «En sang igjen» og «Jeg stikker». 

ESPEN A. HANSEN 
