Å slå seg ut av helvete
Blod, gørr og thaiboksing i fengselsdrama. 

FILM: 
Alle skrekkhistorier man har hørt om fengsler i Thailand av typen «Bangkok Hilton» blekner i møtet med filmen «A Prayer Before Dawn». 
Filmen er bygget på den britiske bokseren Billy Moores selvbiografi med samme navn og med undertittelen «A Nightmare in Thailand» som utkom i 2014. 
Et mareritt er i denne sammenheng en underdrivelse. 

Dette er en film man helst vil flykte unna flere ganger underveis, og det skyldes ikke bare en middels til liten interesse for boksekamper, brukne neser og utslåtte tenner. 
Men det er samtidig en film man ikke forlater; den er så intens, fysisk vond, skrekkelig inntil det vakre og så spekket med ensomhet og fremmedgjøring at man knapt klarer å ta øynene fra fantastiske Joe Cole (kjent fra TV-serien «Peaky Blinders») i rollen som Billy Moore. 
Regissør Jean-Stéphane Sauvaire eksperimenter dristig med både lyd og bilde her. 

Tre års fengsel 

Historien er autentisk; Billy Moore var en narkoman, småkriminell bokser da han ble tatt på et sjabert hotell i Bangkok og dømt til tre års fengsel i et av byens mest beryktede. 
Her sover folk på gulvet som sardiner i boks. 
Den hvite, nesten nakne kroppen til Billy, stikker ut blant lappeteppet av brune mannskropper. 
Skjønt lappeteppe? 
De er så gjennomtatoverte fra isse til tær at det framstår mer som et fantastisk broderi. 
Men der stopper estetikken. 

Overfall, massevoldtekter, trusler, drapsforsøk – slik er dynamikken i fengselet. 
Sauvaire har villet tilføye en ekstra dimensjon av autentisitet til klaustrofobien ved å unnlate å oversette medfangenes thai-språk. 
Billy skjønner ikke hva de sier; vi skjønner ikke hva de sier. 
Det kan innvendes at grepet bidrar til en unødig demonisering av asiatene; de har formodentlig noe de vil uttrykke, ikke bare meningsløse skrik og hyl? 

Muay thai-boksing 

Billy overlever fordi hans boksetalenter gjør at han får fengselsmyndighetene tillatelse til å delta i bokseturneringene. 
Det dreier seg om Muay thai, altså thaiboksing som er landets nasjonalsport. 
Store deler av filmen er som en velkoreografert bokseballett, men med såpass mye blod og gørr at dette er definitivt ikke noe for de skyggeredde blant oss. 
