Susanne Sundfør:«Susanne Sundfør» 

(Your Favourite Music/MBO) 

GENRE: 
POP 
Talentet er større enn debutalbumet. 

Dette 20-årige stjerneskuddet holdt to fantastiske konserter på årets by:Larm, og ble skjenket full pott av denne anmelder. 
Når albumet nå viser seg å ikke holde samme standard, er det verdt å påpeke at konsertene kun var 25 minutter lange - og at Sundfør plukket de rette låtene til anledningene. 

Albumet byr riktignok på storslagne øyeblikk, og viser en artist med egenskaper som kan ta henne hvor langt som helst. 
Imidlertid er en låt som «Gravity» mindre spennende i stuen enn foran scenen, dels fordi jentas myndig feminine vokalkraft er vanskelig å rettferdiggjøre helt på plate, dels fordi hennes akademiske tilnærming til popmusikk føles litt belærende i denne settingen. 
Sundfør virker også noe fastlåst i uttrykket. 
Den monumentale folkrocklåten «The Dance» er unntaket som viser at det ikke trenger å være slik. 

Det er et problem her: 
Alvorlige ungjenter med piano er nå så salgbar vare at selskapene forhaster seg med å få debutene deres ut på markedet. 
Det skjedde med Christel Alsos, nå skjer det med Susanne Sundfør. 
Førstnevnte har klart seg godt likevel, og det vil Sundfør også gjøre. 
Hun har en bedre plate, med flere potensielle hits, og er fortsatt den norske artisten man MÅ se live i år. 

ANBEFALTE KJØP: 
«The Dance», «Dear John», «I Resign», «Walls», «Day Of Titans» 

THOMAS TALSETH 

Slippes mandag 19. mars 
