Fergie:«The Dutchess» 

(A&M/Universal) 
Genre: 
Pop 

Hertuginnen innfrir ikke helt 

Muligens en bedre pophertuginne enn Sarah Ferguson ville vært, uten at dét sier så mye. 

Stacy «Fergie» Fergusons solokarriere har ligget i kortene en stund, ettersom hun har blitt mer og mer sentral som vokalist og ikke minst frontfigur i Black Eyed Peas. 
Det er nevnte gruppes primus motor Will.I.Am som styrer de fleste spakene også her, men det er likevel begrensede doser hip hop på «The Dutchess». 

Fergie sikter høyt, og vil gjerne inn i samme selskap som Beyoncé, Christina Aguilera og Gwen Stefani, de viktigste kvinnelige leverandørene av heidundrende, flerfarget blockbusterpop. 
Hun mangler imidlertid de ovennevntes sterke signatur, teft og klasse - det er og blir noe «white trash»-harry og billig over Fergies musikk, også i soloutgave. 

Hun er ingen karismatisk vokalist, og selv om hun kan være irriterende nok i Black Eyed Peas, er dét klart å fortrekke fremfor den ofte anonyme og konturløse grøten hun plasker rundt i her. 
Si hva du vil om «My Humps» - den er i hvert fall umulig å forholde seg likegyldig til, i motsetning til «The Dutchess». 

ANBEFALTE KJØP: 
«Velvet», «London Bridge», «Finally» 
