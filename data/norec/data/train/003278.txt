Knocked Up
Jeg har sjelden hatt det så hyggelig på kino! 

Knocked Up er en nydelig komedie med uimotståelig sjarm som skildrer en livsomveltning med humor og varme! 
Det er egentlig rart det ikke lages flere filmer om å få barn, for det er tross alt det største i livet. 
Og det går åpenbart an å lage utrolig morsomme filmer om det, for Knocked Up er en fest! 

Uventet graviditet 

Alison (Katherine Heigl) og Ben (Seth Rogen) møtes på fest. 
Møtet blir til en one-night stand som blir til en uventet graviditet. 
I utgangspunktet virker det som en katastrofe for begge. 

Alison har en kul og lite graviditetskompatibel tv-jobb og Ben er fattig og ansvarsløs nerd. 
Men så begynner de å forsone seg med tanken på at de skal sette et barn til verden, og må finne ut om de egentlig passer som mor og far sammen eller hver for seg. 

Skarp humor 

Jeg har to unger selv og kjenner meg godt igjen i mye av det som skildres her. 
Ikke når det gjelder måten de ble unnfanget på, men alle spørsmål, tanker og følelser som dukker opp når man skal ha barn. 

Alison og Ben må igjennom det alle vordende foreldre må igjennom. 
Og her skildres det med skarp humor. 
Jeg satt og gliste gjennom nesten hele filmen, for de vittige kommentarene står i kø! 

Regissør Judd Apatow har også skrevet manus, og har mange treffende observasjoner rundt unge menneskers formeringsprosess. 

Ekte mennesker 

Seth Rogen, sett i komedier som Anchorman, The 40 year old virgin og You, me and Dupree, får spille i alle nerders fantasi. 
Han får napp mot alle odds hos usannsynlig vakre Katherine Heigl, kjent fra tv-serien Grey’s Anatomy, der hun spiller Dr. Isobel Stevens. 

Forholdet mellom skjønnheten og udyret sjarmerer veldig. 

Forholdet mellom skjønnheten og udyret sjarmerer veldig. 
Og vi forstår fort at under Bens rufsete ytre og Alisons litt glatte tv-persona, finnes det ekte mennesker som det er enkelt å identifisere seg med. 

Jeg tror ikke jeg har hatt så mye hjertebank for et filmpar siden Jesse og Celine i Before Sunrise og Before Sunset! 

Livet ordner seg 

Knocked Up viser oss også at livet etterpå også byr på utfordringer gjennom Alisons søster Debbie og hennes mann Pete, som ligger noen år og to barn foran. 
Den viser oss foreldre som ikke har noen råd å gi, for de vet like lite som sine barn. 

Og den viser at livet går seg til. 
Det passer egentlig aldri å få barn, men ting ordner seg på et vis uansett. 
Dette er en briljant og hjertegod film! 
Den vil være morsom for alle, men er et spesielt godt lykketreff om du har tenkt å få barn, i ferd med å få det, eller har fått. 

Denne må du se, jeg har faktisk sjelden hatt det så hyggelig på kino! 

Knocked Up anbefales på det aller, aller varmeste! 
