Atter en konge
Kongen av taktiske skytespill har åpenbart ikke lyst til å abdisere riktig ennå. 

«Rainbow Six»-serien fyller i år tiårsjubileum. 
Ti år med taktisk nedplaffing av terrorister, en seig motvekt til skytespill med fokus på øsepøsende action i fullt firsprang. 

I 2006 ble konseptet modifisert relativt betraktelig i «Rainbow Six: Vegas». 
De knivskarpe kantene ble filt noe ned for å tilrettelegge for en mer inkluderende spillopplevelse - noe som kledde konseptet svært godt. 

«Rainbow Six: Vegas 2» viderefører dette. 
Vi snakker nå om et konsept som fremdeles er støpt fast i det å bruke langsom taktikk og nøye planlegging, men som er akkurat så actionpreget og velsmurt rent gameplaymessig at man ikke stanger hodet i skyskraperhøy vanskelighetsnivå hver tiende meter. 

Det handler om å gå varsomt fra område til område mens fiender prøver å stanse deg, gisler skal reddes og bomber skal desarmeres. 
Hvilket stort sett er mer enn spenning nok - «Rainbow Six: Vegas 2» forsøker aldri å overdramatisere, du er en elitesoldat på jobb og den autentiske følelsen er et av spillets største styrker. 

En annen solid styrke er muligheten til å kommandere to medsoldater til å bistå deg. 
Du kan åpne dører, kaste diverse granater og gå i frontlinjen selv, men følelsen av å henge litt tilbake og be dine lakeier om å gjøre grovarbeidet er som regel hakket mer tilfredsstillende. 

På normal vanskelighetsgrad er «Rainbow Six: Vegas 2» i utgangspunktet utfordrende nok for de fleste, men de som er ute etter en ekstra utfordring kan også velge realistisk vanskelighetsgrad. 
Her kreves både svært god planlegging og perfekt utførelse, og når alt kommer til alt er det kanskje i denne tilstanden av intens konsentrasjon og gode ferdigheter spillet virkelig stråler. 

Nytt av året er muligheten til å lage og videreutvikle din egen elitesoldat (med ditt eget ansikt, til og med, dersom du har Playstation Eye eller Xbox Live Vision). 
Du blir hele tiden målt på tre områder, treffsikkerhet, angrep og nærkamp, og låser opp våpen, klær og utstyr basert på spillestilen din. 

Hele spillet er nå også åpnet for splitscreen co-op for to spillere, og i tillegg får du omfattende co-op-muligheter over Internett, en bunke multiplayerbrett og flere forskjellige onlinemodus. 

Historien fenger derimot ikke like mye som sist. 
Handlingen foregår både før og etter begivenhetene i forgjengeren, men utover spenningen som ligger i å skyte terrorister mener jeg «Rainbow Six: 
Vegas 2» har endel å gå på. 

Spillbarheten sitter som en påle, her er spillet fremdeles helt overlegent. 
Såpass overlegent at jeg uten forbehold kan anbefale «Rainbow Six: Vegas 2» til tilhengere av denne typen spill. 

Men jeg savner mer spenning, flere overraskelser og et mer gjennomarbeidet motivasjonsgrunnlag. 
Til tross for flere vellykkede nyheter og bunnsolid håndtverk, virker det som om Ubisoft Montreal har satt på autopiloten og skrudd sammen en spillopplevelse som leverer akkurat det spillere forventer. 

Det blir litt som å kjøre en Lamborghini Murciélago i en bilkø som siger avgårde i 70 kilometer i timen. 

Det er fremdeles en utrolig kul bil og en digg opplevelse, men man får liksom ikke utnyttet bilens potensiale. 

PS: 
I salg fra onsdag 19. mars. 

Kongen av taktiske skytespill vender tilbake med «Tom Clancy's Rainbow Six: Vegas 2». 
