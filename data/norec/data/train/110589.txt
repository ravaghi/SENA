Sugababes:«Catfights And Spotlights» 

(Island/Universal) 

Nok en smakfull sukkerbombe. 

Sugababes fortsetter å trosse jentegruppekonseptets naturlover: 
Selv med kun ett originalmedlem intakt, og med dalende interesse utenfor Storbritannia, byr de også nå på store doser høykvalitetspop - på sin sjette plate. 

Albumet lider litt under mangel på høyenergiske, glinsende dansepoplåter som «Push The Button». 
Dette er også en klar dreining i retning av retrosoulen som har tatt over mye av trioens tidligere kjernepublikum. 
De gjør det med vekslende hell, må sies, men Sugababes' røtter i svart musikk har alltid vært sterke, og en låt som «You On A Good Day» overgår både Duffy og Amy Winehouse hva overbevisende, sexy Motown-pastisjer angår. 

Sangharmoniene og produksjonen er i toppklasse, og det kan ikke sies for ofte - ingen gjør episk triste ballader som «Unbreakable Heart» bedre enn Sugababes. 

ANBEFALTE KJØP: 
«You On A Good Day», «No Can Do», «Unbreakable Heart», «Sound Of Goodbye» 
