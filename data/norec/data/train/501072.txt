Popnestorens revansj
HP Gundersen måtte flytte bort for å finne seg selv. 

Stjerneprodusent og Den andre bergensbølgens far, HP Gundersen, har hoppet fra det ene prosjektet til det andre den siste tiden. 
Og selv om det som regel har vært en rød tråd i arbeidene, kan de ikke akkurat sies å ha vært særlig fokuserte. 

Nå har Gundersen fått en ny vår i Los Angeles sammen med skuespilleren og musikeren Viktoria Winge. 
Det har åpenbart vært godt for kreativiteten; «You’re So Pretty …» er den mest lekne og humørfylte utgivelsen fra denne kanten på lenge. 

Det ville vært en underdrivelse å kalle EvolutionandVik eklektiske. 
Grunnstammen er riktignok relativt enkel garasjerock, men på paletten finnes det farger og nyanser fra vaudeville/Tin Pan Alley-tradisjonen så vel som softrock, surfrock, elektrovals og det meste innen indierocken etter Vampire Weekend. 

«You’re So Pretty …» fungerer mot all fornuft: 
Det burde ikke være mulig å kombinere alle disse ingrediensene uten å lage et salig rot, men det meste er perfekt balansert. 
Bandet går ikke av veien for å tilføre litt motstand når musikken er på sitt mest fengende. 

Winge har en unik stemme. 
Registeret er heller begrenset, og diksjonen er til tider så håpløs at hun noen ganger selv blir et hinder på veien til å forstå hvor EvolutionandVik egentlig er på vei, men hun synger med en overbevisning og en nerve få andre har. 

Winge tror på det hun forteller, og lever ut tekstenes minste detaljer. 
Det er faktisk det viktigste, uansett hvordan man vrir og vender på det. 
«You’re So Pretty ...» tar mye plass, uansett hvordan man tilnærmer seg den. 
Det skal den sannelig få lov til også. 
