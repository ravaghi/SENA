Samsung i300
Endelig har den første musikkmobilen med harddisk blitt sluppet på det norske markedet. 
Men er Samsung i300 den trusselen for MP3-spilleren som vi har mistenkt? 

Lagringskapasitet er noe av det aller viktigste når det gjelder musikkmobiler. 
Vi har hittil måttet nøye oss med noen hundre megabyte med minne i telefonene, noe som gjør at de kun konkurrerer med de aller minste MP3-spillerne på markedet. 

Nå har det derimot endelig kommet en musikkmobil på markedet som har tatt lagringskapasitet på alvor. 
Samsung i300 er nemlig utstyrt med en egen harddisk. 
Hele tre gigabyte har man tilgjengelig, noe som faktisk kan gjøre den til en iPod nano-rival. 

Flott design 

Størrelsen blir imidlertid noe helt annet. 
For der iPod nano er liten og tynn, blir i300 både stor og tykk (48 x 113 x 20 mm). 
Allikevel er vi veldig fornøyd med designet på telefonen. 
Den ser veldig godt ut til å være en såpass stor mobiltelefon. 
I tillegg ligger den utrolig godt i hånden og har bra taster. 

Vi må også si oss meget fornøyd med alle snarveisknappene på denne mobilen. 
Vi snakker blant annet tastelås, flymodus, kamerautløser, diktafon og musikkstyring. 
Sistnevnte er nok imidlertid det beste i så måte. 
For i tillegg til en snarvei til musikkprogrammet er den utstyrt med et scrollhjul som minner om det man kjenner fra iPod-verdenen. 
Dette fungerer helt utmerket og her har Samsung vist resten av bransjen hvordan navigering bør fungere. 

Lyd er viktig 

Selv om lagringskapasiteten er enorm og snarveisknappene gode, er nok lyden det som er aller viktigst for en musikkmobil. 
Her innfrir virkelig Samsung i300. 
Lyden er like god eller bedre enn det vi har sett på andre musikkmobiler på markedet, både via høyttalerne og de medfølgende hodetelefonene. 

Man får også med et adapter som gjør at man kan koble inn alle normale hodetelefoner med vanlig 3,5 mm jack-plugg. 
Dette adapteret er også utstyrt med mikrofon slik at man kan bruke det som håndfrisett. 
Akkurat slik det skal være på musikkmobiler. 

Vi må også skryte av operativsystemet på telefonen. 
Windows Mobile har lenge vært det systemet vi liker best, på grunn av alle mulighetene. 
Allikevel har det som regel vært øremerket store PDA-lignende mobiler. 
Her vises det imidlertid at det også takler musikkmobiler på en god måte. 
Batterikapasiteten på i300 er derimot ikke like imponerende, for hvis man bruker denne mobilen aktivt, med litt musikkspilling her og der blir det fort tomt. 
Men Samsung har faktisk slengt med to batterier og en batterilader, slik at hvis man er litt føre var har man faktisk muligheten til å takle et svakt batteri. 
Briljant trekk fra Samsung. 

Allikevel noen mangler 

Samsung i300 er imidlertid et lite stykke unna å være en perfekt telefon. 
For den har flere mangler som gjør at helhetsinntrykket faller litt. 
I forhold til overføring av musikk er den kun utstyrt med USB 1.1, noe som gjør at overføring av musikk mellom PC og telefon går altfor tregt for vår smak. 
Selve overføringen er enkel, med gode synkroniseringsmuligheter mot Windows Media Player 10, men skal man fylle opp tre gigabyte vil man bli sittende en god stund. 

Når det gjelder dataoverføring over mobilnettet er også dette et heller svakt kapittel. 
Den er verken utstyrt med EDGE eller 3G, derfor kan man glemme eventuelle kommende musikknedlastingstjenester på mobilen. 
Den har heller ikke støtte for trådløst nett, som Nokias kommende musikkmobil med harddisk, N91, vil ha. 

Vi kunne også ønsket oss et litt bedre kamera i Samsung i300. 
For selv om kvaliteten på 1,3 megapikselkameraet er ganske bra, har toppmobiler hos andre produsenter lagt lista langt høyere. 
Både Nokias og Sony Ericssons toppmobiler har 2-megapikselkameraer som er langt bedre enn det i300 er utstyrt med. 

Hvilken anbefaler vi? 

For øyeblikket vil vi nok anbefale Sony Ericsson W900i som den aller beste musikkmobilen på markedet, selv om Samsung i300 kommer ganske nærme. 
Totalt sett er imidlertid W900i en bedre pakke, med både 3G og 2-megapikselkamera innebygd, selv om lagringskapasiteten ikke er like bra. 

Samsung i300 er allikevel en meget god musikkmobil, med enorm lagringskapasitet og meget bra lyd. 
Prisen er imidlertid ganske drøy. 
Man må tross alt ut med over 5 500 kroner (uten subsidier) for en musikkmobil som kun imponerer på musikk. 
Men hvis man er opptatt av at man trenger flere gigabyte er denne mobilen et veldig godt alternativ. 
