Black Hawk Down
Klar for litt intens krigsaction? 
Black Hawk Down viser oss hvordan urban krigføring foregår, og gjør det på en spennende måte. 

I disse krigstider er Delta Force: 
Black Hawk Down nesten dømt til å bli kontroversielt. 
Det er selvsagt tilfeldig at spillet kommer ut akkurat nå, det har tross alt vært under utvikling i flere år, og skulle opprinnelig lanseres i fjor høst. 

LES OGSÅ: 

Black Hawk Down føyer seg inn i en lengre rekke spill som omhandler den amerikanske spesialstyrken Delta Force. 
De tidligere spillene har alltid forsøkt å være realistiske og virkelighetstro, men har også vært plaget av mange problemer med spillbarheten og dårlig grafikk. 
Black Hawk Down forsøker å oppdatere serien til dagens nivå, og lykkes i stor grad. 

Som navnet tilsier, har spillet et slektskap til krigsfilmen Black Hawk Down. 
Det er altså ikke direkte basert på filmens historie, men omhandler den samme konflikten i Somalia i 1993  og utviklerne Novalogic har fått lov til å bruke navnet. 

Trang bykrig 

Når vi snakket med utviklerne av spillet på fjorårets E3-messe, fortalte de oss om den store mengden av research som ble gjort i forkant. 
Det synes. 
Spillet foregår i hovedstaden Mogadishu, på landsbygda og ute i den somaliske ørkenen, og vi kan nesten føle den hete vinden blåse oss i ansiktet. 

Oppdragene i Black Hawk Down begynner ofte om bord på Black Hawk-helikoptre, der du og dine lagkamerater befinner seg, klare til kamp. 
Som sagt foregår mange av oppdragene i bymiljøer, og det fører med seg mange intense øyeblikk med snikskyttere som gjemmer seg på hustak og geriljakrigere som angriper fra alle hjørner. 

Målene går ofte ut på å beskytte FN-patruljer, redde ut gisler eller rett og slett eliminere motstanden. 
Det er viktig å huske at det er alltid mange sivile til stede, og disse skal ikke skades. 
Det samme gjelder dine lagkamerater, som stort sett klarer å beskytte seg selv, men du må likevel passe på at de ikke blir skutt. 

Ikke helt realistisk 

Selv om Black Hawk Down blir markedsført som et realistisk spill, er det ikke helt tilfellet. 
Realismen begrenser seg til at du og dine medsoldater er relativt sårbare, og det trengs ikke mange fulltreffere til før du er død. 
Hvis du er ute etter taktiske elementer og nøyaktig planlegging av oppdrag, bør du heller satse på den nylige Raven Shield  Black Hawk Down fokuserer på action. 

Og action er det nok av. 
Ofte blir du omringet av overveldende mange somaliske soldater, men heldigvis er de ganske lette å eliminere. 
Du blir kontinuerlig oppdatert om oppdragets status, og det innebygde kompasset forteller deg til enhver tid hvilken vei du skal gå. 
Så det eneste som gjenstår er å skyte og unngå å bli skutt 
 heldigvis er den delen av spillet meget underholdende og vellaget. 

Noen av brettene er ikke stort mer enn skyting på skinner, der du sitter på en Humvee og meier ned motstandere med kraftig maskingevær. 
Disse oppdragene er småkjedelige, og det virker som om de er blitt inkludert som en ettertanke. 

Middels intelligens 

Den kunstige intelligensen i spillet er dessverre kanskje det som skuffer mest. 
De somaliske soldatene klarer ikke å yte nevneverdig motstand  stort sett står de bare rundt og venter på å bli skutt. 
Dine kolleger klarer seg som sagt greit nok på egen hånd, men briljerer ikke akkurat med taktiske beslutninger, og av og til oppfører seg direkte idiotisk. 
Du har muligheter til å gi ordre til medsoldatene, men det fungerer så som så, og er lysår unna Raven Shield. 

Vi blir fristet til å trekke paralleller til 2. verdenskrig-spillet Medal of Honor: 
Allied Assault, fordi begge spillene har en god del til felles. 
Også de negative sidene  noen brett i Black Hawk Down er til de grader fylt med skjulte snikskyttere, at du er nødt til å bli drept flere ganger bare for å finne ut hvor fiendene befinner seg og hvordan du skal unngå dem. 
Det er ganske irriterende. 

God flerspiller 

Multiplayerdelen av Black Hawk Down er meget underholdene, og en viktig del av opplevelsen. 
Reglene er de samme som i enkeltspillerdelen 
 ett skudd er nok til å bli drept, og du kan kun bære to våpen samtidig 
 ett tungt og ett lett. 
Det som er ganske særegent med spillet er at alle flerspillerbrettene er enorme, med masse muligheter for sniking. 
I tillegg finnes det både Humveer og helikoptre som sirkler rundt av seg selv, og du kan når som helst hoppe inn og bruke de tunge våpnene om bord. 

Vekk med voxel 

En av de største nyhetene med Black Hawk Down er at Novalogic har kvittet seg med den fryktelige voxel-baserte grafikkmotoren fra de tidligere spillene. 
Delta Force-serien fremstår i helt ny grafisk drakt, og selv om den ikke helt når til Unreal II-standarden, ser det meget bra ut. 
Den somaliske ørkenen ser nesten ekte ut, vannet er realistisk og spillermodellene godkjente. 
Eksplosjoner er også av meget høy kvalitet, legg bare merke til de stilige spesialeffektene mens du bruker nattkikkert. 

Konklusjon 

Hvis vi ser bort fra den ujevne kunstige intelligensen og noen småkjedelige oppdrag, fremstår Black Hawk Down som et spennende og intenst spill. 
Vi skal ikke diskutere hvorvidt det er politisk korrekt å styre amerikanske soldater i ørkenkamp, men det er absolutt underholdende. 

Spillet viser hvordan en konflikt i trange bygater utspiller seg, og lærer oss en liten historielekse i samme slengen. 

Skal du ha knallhard realisme, sats heller på Raven Shield, men er du ute etter et krigspill i moderne omgivelser som byr på mye og god action, anbefaler vi Black Hawk Down. 
