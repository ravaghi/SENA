Ingar Helge Gimle spiller strålende i «Rett Vest»
Det burde lages flere landeveisfilmer i Norge. 
Denne filmen viser hvorfor. 

Henrik Martin Dahlsbakken er et fenomen i seg selv. 
Som produsent, manusforfatter og regissør rister han den ene filmen etter den andre ut av ermet, i ulike sjangre og med broren Oskar som fast fotograf. 
Han er også flink til å befolke filmene med godt voksne skuespillere. 
Ingar Helge Gimle er en gjenganger. 
I «Sensommer» (2016) lot han den gang 82 år gamle Bente Børsum skinne i hovedrollen. 
Selv har han ennå ikke bikket 30. 

Denne gangen har han gitt seg komedien i vold, og selv om bakteppet er ladet av sorg, er resultatet feelgood fra ende til annen. 
Med landeveisfilmen som ramme forteller han en ytterst godlynt historie om helt vanlige mennesker, forholdet mellom dem, og påvirkningene vi – eller de – har på hverandre – hvis vi stiller oss åpne for det. 

Ustabile Kasper (Benjamin Helstad) får sparken som vikarlærer. 
Samtidig prøver hans far, Georg Margrethe (Ingar Helge Gimle), å drikke bort fra savnet av den nylig avdøde konen Irene (Birgitte Victoria Svendsen). 
Her må tas grep. 
Løsningen heter Ona, der NM i quilting – Irenes store hobby – går av stabelen. 
Hun kvalifiserte seg like før hun døde, og med et av teppene hennes under armen entrer Kasper og Georg Margrethe motorsykkelen og setter kursen over fjellet. 

«Rett vest» setter tonen med en nydelig, vemodig åpningssekvens som favner Kapers forhold til moren, samtidig som den etablerer henne som en sterkt tilstedeværende skikkelse, også nå, når hun er fraværende. 

Det er et grep like vakkert som introduksjonen av Georg Margrethe, en mann som – slik navnet indikerer – liker å kle seg i dameklær. 
Et faktum filmen aldri gjør noe oppstuss rundt. 
Georg Margrethe karakteriseres aldri som transperson, hen bare er den hen er, enkelt og greit. 
Når hen tilfeldigvis treffer igjen gamlekjæresten Kari (Anne Krigsvold) etter et motorhavari på fjellet, får hen et kyss på kinnet. 
Det etterlater et perfekt leppestiftmerke, og det er som om dette røde merket, med sin kjærlige dobbelthet, plasseres på publikums kinn, samtidig. 

Om Kasper og Georg Margrethe tar raskeste turen fra Oslo til Ona, skal være usagt. 
Den de tar er i hvert fall spektakulær. 
Gitt så vel naturskjønnhet som lokale særegenheter, burde det kommet minst en norsk landeveisfilm i året. 
Gjennom Oskar Dahlsbakkens kamera kommer både høyfjell, lavland og Atlanterhavsveien til sin rett, uten at man føler at filmskaperne velter seg i nasjonalromantikk. 
På Atlanterhavsveien inntreffer også en hendelse med en lokal politibetjent (Per Schaanning), så absurd at Benjamin Helstad åpenbart sitter og ler, eller prøver ikke å le, helt på ordentlig. 

Strukturelt består filmen stort sett av en serie enkelthendelser, der ikke alle fungerer like godt. 
Et ran på en bensinstasjon virker mer som et lite gjennomtenkt og uforløst påhitt for å få unge Vilde (Iben Akerlie) inn i det vesle reisefølget. 
Hun er ellers et talent jeg gjerne skulle sett mer til i norsk film. 

Som helhet er «Rett Vest» en enkel, upretensiøs film som vinner på Dahlsbakkens tilbakeholdne, men likevel inspirerte håndtering av komikk og absurditeter, evnen hans til å balansere vemod uten å bli sentimental og varmen han planter i mennesker og situasjoner. 

Stjernen her er likevel Ingar Helge Gimle. 
Georg Margrethe kunne fort blitt en sørgelig parodi. 
Men Gimle håndterer skikkelsen med bravur og gir hen en verdighet som av og til tar form av renspikket ynde, av og til av en skakk sørgmodighet. 
Georg Margrethe er ikke nødvendigvis en pappa som er og gjør det pappaer skal være og gjøre, men gjennom filmen vokser hen frem som verdens mest elskverdige menneske, i alle ordets valører. 
At Gimle i dette også ivaretar mennesket Georg Margrethes humoristiske sider, er en bragd. 
