Tribes:Vengeance 

Tribes-serien er tilbake for tredje gang, og nyhetene er mange. 
Nå kan du spille en full singleplayer-kampanje, og online-delen er hektisk som vanlig. 
Les vår anmeldelse! 

Tribes-spillene har kanskje litt underdog-status i forhold til de mer profilerte online-titlene som Battlefield-serien og Unreal Tournament. 
Det kan vi for så vidt skjønne 
- Tribes er hakket mer avansert og komplisert enn disse, og krever litt mer tilvenning. 
Men investerer du litt tid, får du en kjempespennende opplevelse. 

LES OGSÅ: 

For første gang i Tribes-historien har spillet også fått en ordentlig enkeltspillermodus. 
Den har en gjennomført bakgrunnshistorie og mange brett å kjempe seg gjennom, og fungerer på mange måter som en utstrakt opplæring som gjør deg vant med spillets finesser. 

Ikke bare på nett 

Enkeltspillerdelen handler om de forskjellige fraksjonene i Tribes-universet, og forteller en historie om spenningene mellom disse fra forskjellige synspunkter og i forskjellige tidsepoker. 
Vi skal ikke avsløre for mye om hva som foregår, men for Tribes-entusiaster er dette garantert spennende stoff, som forklarer mye om bakgrunnen til konfliktene. 

Enkeltspillerdelen er relativt lang, godt designet og involverende. 
Målene varierer mellom defensive oppdrag, svære arena-kamper, kappkjøring med jeep-aktige biler, infiltrasjoner og sniking. 

Tribes har en rekke muligheter som skiller spillet fra de fleste andre førstepersonstitler. 
Noe av det mest underholdende er jetpackene, som lar deg fly - så lenge energien varer. 
Jetpackmulighetene kan du elegant kombinere med å skli nedover i bakkene, og med litt øvelse kan du gli gjennom de store utendørsbrettene med vanvittig fart og stil. 

Spredt rundt i spillverdenen finner du også våpenstasjoner, som lar deg endre utstyret ditt. 
I Tribes har alle spillere en rustning, og du kan velge mellom tre forskjellige vekt-varianter. 
Den letteste rustningen gir minst beskyttelse, men størst fart, og den tyngste varianten gjør deg treg, men tøff. 
Det finnes også visse våpen som bare kan brukes med én type rustning. 
Du kan også ha med deg ekstrautstyr, som for eksempel et bærbart maskingevær som du kan sette opp på strategiske steder, og som automatisk angriper motstandere. 
Våpenutvalget er spennende, men en del kreative dødsvertøy, selv om utvalget ikke er verdens største. 
Du kan bare ha med tre våpen samtidig, noe som tvinger deg til å foreta visse strategiske valg. 

Best online? 

Tribes er et multiplayerspill i bunn og i grunn, og det er heller ingen overraskelse at flerspillerdelen er svært solid. 
Det er fem hovedmodi å velge mellom, selv om det virker som om de aller fleste serverne fremdeles kjører klasisk CTF. 
Du kan også spille Arena-kamper på nettet, som foregår på et stadion, og lar deg spille vanlig deathmatch og en variant som ligner mye på Battlefield (laget ditt må ta over noder plassert på flere steder, og holde på disse). 
Men det er de svære utendørsbrettene som er klart morsomst og hvor lagspillet kommer virkelig til sin rett. 
Riktgnok er størrelsen på brettene og antallet kjøretøy noe redusert i forhold til de tidligere spillene, men på en måte intensiverer det kampene. 
Det er alt i alt 15 brett i spillet. 

Det er, som nevnt, en del kjøretøy å velge mellom i Tribes: Vengeance. 
To av disse er bakkebasert (en liten buggy og en tung tanks), og to er luftbaserte - et stort luftskip med plass til tre personer, og et lite, enmanns fly. 
Fysikken på de bakkebaserte maskinene er noe ujevn og de er ikke alltid like responsive, men alt i alt fungerer de bra. 

Solid grafikk 

Tribes: 
Vengeance er basert på Unreal-teknologien, med en del oppdateringer som gjør spillet enda penere. 
Grafikken er kanskje ikke helt på Doom III-nivå, men likevel mer enn godkjent, spesielt med tanke på de flotte utendørsområdene. 
Vi har imidlertid problemer med lyden, da talen har tendenser til å hakke eller gå alt for fort. 
Vi opplevde også noen mindre grafikkbugs, så vi regner med at en større patch er nært forestående. 

Antaller spillere på nettet er heller ikke overveldende, og vi slet med å finne befolkede servere. 
Men det er jo ikke spillets feil, og vi håper at flere får øyene opp for Tribes fremover. 

Tribes: 
Vengeance er ikke like tigjengelig som tilsvarende titler, og følgelig vil kanskje ikke spillet tiltale alle. 
Men det faktum at du får en full singleplayerkampanje og et skikkelig godt flerspillermodus bør være anbefaling nok, og Tribes 3 gir virkelig mye for pengene. 
Vi anbefaler det til alle som føler behov for et nytt online-skytespill. 

PS: 
Et stort pluss for at spillet kommer på én DVD i stedet for fire CDer! 
