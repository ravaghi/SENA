The Finn Brothers «Everyone Is Here»
EMI 

Tim og Neil Finn har holdt det gående i rundt regnet 30 år. 
Fortsatt har brødrene til gode å skrive en virkelig dårlig låt. 
Albumet «Everyone Is Here» er i så måte intet unntak, selv om The Finn Brothers selvfølgelig er sjanseløse rent kommersielt i 2004. 

Denne gang har brødrene Finn levert tolv frodige og lekre låter av det halvakustiske slaget, som er så jevne at det nesten er umulig å finne noen som skiller seg ut. 
Den som forventer noe nytt fra Tim og Neil, kan muligens glemme «Everyone Is Here». 
På den annen side vil du neppe få en sjanse til høre bedre klassisk popmusikk enn dette i år. 

Om noen låter absolutt må trekkes frem, vil jeg nevne vakre «Edible Flowers», rufsete «Luckiest Man Alive» og snertne «Homesick». 
Tim og Neil Finn har programmessig og rutinert levert enda en åpenbaring av et album. 

ESPEN A. HANSEN 
