Mark Eitzel:Kjøttet på beina kler ham 

Mark Eitzel ville lage en akustisk plate, men så dukket Bernhard Butler opp. 

Mark Eitzel: 
"Hey Mr Ferryman" (Decor/Border) 

American Music Club har holdt det gående siden 1982, med et ti år langt opphold underveis. 
Dermed er det blitt tid til andre ting, og for sitt tiende soloalbum dro Mark Eitzel til London og jobbet med Bernard Butler, en gang medlem av Suede. 

Utgangspunket var å lage en ren akustisk plate, men det er få rester av dette. 
Butler overtalte ham til å gjøre mer ut av det og puttet inn bandinstrumenter, strykere og koring. 

Resultatet er noe av det bedre Eitzel har foretatt seg. 
Han åpner med "The last ten years", a la hovedpersonen i Nick Hornby-boka "Gutter er gutter": 
I've spent the last ten years trying to waste half an hour. 

Teksten fortsetter på typisk Eitzel-vis med I've never been to hell, but they've got my number. 

Med Butlers assistanse ligner selve sangen noe Prefab Sprout kunne gjort. 
Lydbildet på platen kler både stemmen og tekstene. 

Beste spor: 
"The last ten years", "An answer", "In my role as professional singer and ham", "Let me go". 
