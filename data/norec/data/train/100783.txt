Hodeløs hyttetur
Regi: 
Christopher Smith. 
Genre: 
Skrekk/Komedie. 
England 2006. 
18 år, absolutt grense. 

Voldsom og underholdende oppkok av skrekk og humor. 

Med: Danny Dyer, Laura Harris, Tim McInnery, Toby Stephens, Claudie Blakley 

Handler om: 
En gruppe ansatte hos våpenprodusenten Palisade skal på team building i firmaets luksuriøse hytte i de ungarske skoger. 
Et veltet tre hindrer dem i å kjøre buss helt frem, så de må ta en snarvei til fots. 
I skogen venter noe eller noen med en stor, stor kniv. 

Dom: 
Filmens markedsføring fremstiller den som en skrekkparodi, men selv om det finnes et par gags som stiller i den klart parodiske Scary Movie-klassen, er nok dette snarere en skrekk-komedie. 
Grøss- og actionsekvensene er stort sett gjort på blodig alvor og er tidvis riktig så voldsomme og effektive. 
Den avløsende humor er av en mer varierende kvalitet. 
Når den er knyttet til skrekkgenrens konvensjoner fungerer den i det hele utmerket. 
Det er når det gjøres mer desperate forsøk på skape pinlighumor av samme type som tv-komedien The Office at det hele blir anstrengt og faller pladask. 
Men alt i alt holder denne mål. 
På ingen måte nyskapende, men aldri kjedelig da feilstegene er korte og fort blir avløst av noe annet. 
Regissør og manusforfatter Smith synes å ha en genuin entusiasme for skrekkgenren, noe hans høyst akseptable tunnelbanegrøsser Creep fra 2005 viste. 
Dette er vesentlig for å få en film som Severance til å fungere. 

Atle H. Boysen 
