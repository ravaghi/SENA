Stilig kennel-grøsser
Denne filmen skulle ikke vært spennende, men det er den, så legg fordommene til side og åpne deg for safranen i sausen og sangen fra soppen. 

Filmen er produsert av Wes Craven, og den minner om to norske grøssere – «Fritt vilt» og «Rovdyr». 

Fire collegeungdommer i formeringsskapende fritidstøy kommer til et landsted i ødemarken. 
Ikke ei vanlig Lofoten-rorbu der bare fjerne bekjentskaper stikker innom. 
Et skikkelig herskapshus. 

Dette er en kennel-grøsser for folk som har jogget rundt Stokkavatnet, for etter kortvarig innledningsfyll bites jomfrua av ei bikkje. 
Hun smittes heldigvis ikke av et samfunnskritisk virus av den sorten som får alle i London til å konvertere fra oljekremert fisk til veldig hvitt kjøtt. 
Men hun må ha fått i seg Apetitt B, etter pannekake-inntaket å dømme. 
Den medbragte afro-amerikaneren ryker alltid først. 
Han spanes og spises av Snoop dog. 
Stolpepisserne er smartere enn folk flest, og en fin gjeng unge skuespillere må streve forbilledlig for ikke å gå i hundene. 
Du kommer til å bry deg. 
Det er mye, mye mer spennende enn du tror. 
