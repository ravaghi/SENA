Gjenforening blant eksplosive høner
Tyrkisk roadmovie om urbane søsken på tur til fortida. 

FILM: 
Den tyrkiske filmen «Sommerfugler» handler om familiekonflikter man egentlig aldri blir presentert for, men som skal avsløre seg i all sin absurde enkelhet i filmen siste scener. 
Konklusjonen fortoner seg som en vits, og mange komiske tildragelser skal bringe oss den lange veien dit. 

Den unge tyrkiske regissøren Tolga Karaceliks film en en «roadmovie», på vei til en fjern tyrkisk landsby der høner plutselig eksploderer og der sommerfugler, ifølge legenden, samler seg for å dø. 

Mislykkede 

Dit drar de tre søsknene Cemal, Kenan om Suzan, tilkalt av sin døende far som de ikke har sett på 30 år. 
Cemal er mislykket astronaut i Tyskland, Kenan er mislykket skuespiller i Istanbul og Suzan er mislykket lærer og frustrert frue. 
Det er Cemal som har fått telefonen fra faren og som etter ukers nøling drar til Tyrkia for å samle de motvillige søsknene for å besøke den døende. 

Dialogdrevet 

Filmen har mange dialogdrevne scener der det handler om tre urbane menneskers grettenhet, aggresjon og nerveslitende krangler i bilen som fyker gjennom et landskap preget av primitive veikroer, rakidrikkende mannfolk og fordommer. 
Jo nærmere landsbyen de kommer, jo mer ser søskenflokken ut til å forsone seg med hverandre og med et tempo som er langsommere enn deres vante hverdagsliv. 
Gradvis blir de usympatiske, skrikende personene roligere og mer harmoniske. 

Vel framme i landsbyen, der tiden ser ut til å ha stått stille i mer enn de 30 åra søsknene har vært borte, viser det seg at faren er død og de må arrangere en verdig begravelse. 
Byens talerør er en imam som har mistet troen. 
De eksploderende hønene har spist av lasset med kjemikalier fra en forulykket lastebil og slik løses de utlagte mysteriene gradvis til hverdagslige fenomener. 
Og gradvis blir den dystopiske familien mer sammensveiset mens de er i ferd med å oppfylle farens siste ønske. 

Ingen stor komedie, dette, før helt på slutten, til tross for prisen under årets Sundance-festival. 
