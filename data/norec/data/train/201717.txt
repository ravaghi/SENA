Test:Porsche Cayman GTS 

Når en standard Cayman ikke er nok. 

I 1996 lanserte Porsche den aller første åpne toseteren Boxster, og i 2005 kom generasjon to. 
Da Porsche skulle konstruere sistnevnte fant de på det geniale å samtidig lage en kupé-versjon av den åpne toseteren. 
Dette ble starten på Porsche Cayman. 

I 2012 var vi på lanseringen av tredje generasjon Boxster, en bil som virkelig har satt seg i respekt. 
Da nye Cayman ble lansert på samme lest i fjor, så gjorde ikke denne noe mindre ut av seg. 

Boxster og Cayman stakk derfor av med tittelen World Performance Car of the Year i 2013. 
Vi har sagt at det finnes ikke bedre sportsbil for pengene, og tenker da først og fremst på innstegsmodellen med 211 hk. 

Nå kommer begge bilene i en ny versjon med GTS-logo på bakluken. 
Det signaliserer at du ikke bare har en heftig kjøremaskin, men at den i tillegg har det lille ekstra. 

Mer utstyr 

Når navnet på en bil blir supplert med flere bokstaver, så er det ofte forbundet med høyere tall på prislappen. 

Det stemmer også denne gangen, men du får langt mer enn bare ekstra hestekrefter å rutte med. 

Her blir ikke Sport-chrono et tilvalg, men standard. 
Det samme gjør skinn/alkantara i setene. 
Porsches justerbare understell, PASM, blir også standard. 
Det samme med større hjul og flere karosseridetaljer. 
Du får med andre ord valuta for pengene. 
Det er ikke bare en større andel som forsvinner i statskassa i form av avgifter. 

Se mer av Cayman GTS: 

Det lille ekstra 

Det ekstra utstyret er bare ment som supplement til det lille ekstra Porsche har spritet opp den ellers så lekne 3,4-literen med, som stammer fra Boxster S og Cayman S. 

Dreiemomentet er økt med 10 
Nm på begge utgavene, noe som gir en effekt på 330 hk i nye Boxster GTS, og 340 hk i Cayman GTS. 
Dette er 15 gamper opp fra S-utgavene. 

Med PDK-kassen, som er den mest effektive girløsningen, er dette nok til å sprinte til 100-merket på 4,7 sekunder med Boxster GTS og 4,6 sekunder med Cayman GTS. 
Sistnevnte er like raskt som en 911 Carrera, men så har da heller ikke 911-en mer enn 10 hester mer. 
Porsche tetter med andre ord alle små hull for at du skal kunne velge en modell som er akkurat sånn du vil ha den. 

Krefter i praksis 

Allerede da grunnmodellen av Boxster og Cayman ble lansert, måtte vi bøye oss i støvet. 
Der er det så mye kjøreglede at det på enkelte områder overgår selveste 911. 
Ikke i kjøreegenskaper, men i kjøreglede. 
Mange vil ha større utbytte av å kjenne bilens grenser litt tidligere enn man gjør i nye 911. 

Med Cayman gjør du nettopp det, men bilen er også i stand til å håndtere mer krefter enn den har i standardversjonene. 
Det er nettopp her GTS-modellen kommer inn i bildet. 

De få ekstra hestene likestiller GTS med en standard 911 i ytelse. 
Likevel har de et mer levende chassisoppsett, noe som gir deg tidligere signaler om hva som skjer. 
Det betyr at du rekker å reagere, korrigere, og på den måten få en følelse av at det er du som kjører bilen. 
Ikke motsatt, noe som vil være tilfellet i en 911 for de som ikke har erfaring med raske sportsbiler. 

Se Cayman GTS innvendig: 

Gromlyd 

Porsche har alltid vært forbundet med lyd, og i de senere generasjonene virker det som om de har lagt mye ned arbeid i å få bilene til å høres ut som de villeste villdyrene på veien. 

GTS-modellen har også fått sitt eget lydbilde, og med alle systemer aktivert gir bilen fra seg et lydbilde få er forundt. 

Skulle du lure på om du ligger bak en GTS eller ikke, så trenger du ikke høre deg frem for å finne det ut. 
Det er bare å ta en titt på rørstussene, som på GTS-modellene er i sort utførelse. 

Forskjellene 

Med Boxster og Cayman får du nå tre alternativer. 
Standardutgaven, S-versjonen, eller den nye GTS. 
En Porsche-kunde legger alltid i en god slump penger i utstyr. 
Vi tipper derfor at det fremover vil bli solgt mest av standardversjonen, og de som fra nå av velger å gå opp på en S vil antagelig ta steget helt opp til en GTS. 

Dette fordi det inkluderer en del av utstyret kunden ville valgt uansett. 
Da kan det like gjerne stå GTS på bakluken, og at utstyret er inkludert. 
De få kronene ekstra som blir igjen som tillegg betyr antagelig ingenting når man først er oppe i denne prisklassen. 

Allerede er det solgt GTS-modeller i Norge, og de første kundene får bilene levert i løpet av høsten. 
Prisen? 
Den er fra kr. 1.052.000 for Boxster GTS og 1.092.000 for Cayman GTS. 
