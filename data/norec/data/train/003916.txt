Big Miracle
Drew Barrymore er søt når hun redder hvaler! 

Big Miracle er basert på en sann historie fra 1988 om mennesker som forsøker å frigjøre en innefrosset hvalfamilie ut i åpent hav. 

Filmen er hva den er. 
Et søtt drama som begynte som en liten dyrehistorie på slutten av en nyhetssending, men vokste seg stor. 

Dette er ikke filmen for de store overraskelser. 
Ei heller for de dype karakterskildringene. 
Men det er en ganske underholdende film som går for høy sjarmfaktor med John Krasinski og Drew Barrymore i hovedrollene. 

Omringet av is 

Adam Carlson (John Krasinski) er tv-reporter i Alaska. 
Han finner tre hvaler som er omringet av is, og kommer seg ikke ut i åpent hav. 
De har kun et lite hull i isen som de av og til dukker opp av for å trekke pusten. 

Adams reportasje vekker nasjonal interesse helt opp til det hvite hus, og den lille byen invaderes av pressefolk og gode hjelpere. 

Blant dem er Rachel Kramer (Drew Barrymore), Greenpeace-aktivist og Adams ekskjæreste. 
Sammen forsøker de å redde hvalene før isen fryser til. 

Vekker nasjonal interesse 

Regissør Ken Kwapis gjør en fin jobb med å bruke virkelige opptak fra stedet og kjente nyhetsankere som Dan Rather og Tom Brokaw for å knytte filmen til virkeligheten. 

Jeg liker også skildringen av medias bokstavelig talt iskalde møte med lokale forhold i Alaska. 
Og implikasjonene rundt den pågående kalde krigen mellom øst og vest, som utrolig nok blir en faktor. 

Alt dette fortelles med en fin blanding av store følelser og nødvendig realitetssjekk. 

Mot alle odds 

Big Miracle slår meg som en gammeldags film, men jeg får ingen negative vibrasjoner av dette. 

Historien er bygget rundt et enkelt utgangspunkt, der en gruppe mennesker forsøker og nå et mål mot alle odds. 

Det som gjør dette helt spesielt er at utfordringen omfatter tre store gråhvaler, enorme mystiske vesener som betar meg. 
Her er det garantert digital animasjon ute og går, men jeg kjøper illusjonen fullt og helt. 

Majestetiske kreaturer 

John Krasinski og Drew Barrymore er som vanlig hyggelige, sjarmerende og publikumsvennlige ansikt. 
Det er også morsomt å se Ted Danson som oljemagnat med vekslende sympati, og Dermot Mulroney som oberst. 

Men stjernene i denne filmen er hvalene. 
Når Drew Barrymore dykker under isen for å observere dem, blir jeg vitne til majestetiske kreaturer som jeg forstår engasjementet rundt. 

Filmen om redningsforsøket er kanskje ikke hylende original, men er samtidig tilfredsstillende underholdning. 
