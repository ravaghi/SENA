Reis mot lyset!
Vi befinner oss i en tidlig fase av Menneskehetens historie. 
Familien Croods, mistenkelig lik en moderne amerikansk kjernefamilie, bor i en hule. 
Faren, Grug, mener at alt nytt er farlig, eller en skam eller i verste fall bør unngås. 
Tenåringsdatteren Ipp er en sunn opprører. 
Hun ser ikke vitsen i å bo i en hule hele tiden. 
Hun vil ut, hun vil noe annet, hun vil treffe andre mennesker. 
Og se så om hun ikke møter en tenåringsgutt. 
Han kan til og med gjøre opp ild, noe pappa Grug aldri har hørt om. 

En klokskap summeres opp mot slutten av denne animasjonsfilmen: 
"Dra mot lyset. 
Ikke gjem dere. 
Våg å bryte opp!" 
Dette postulatet er absolutt verdt å legge seg på sinnet. 
Men før en kommer så langt, skal en gjennom mange scener av larm og leven, gny og gru, flukt og slåsskamper, slåsskamper og flukt. 
Pluss nifse vesener og spektakulære landskap. 
Det hele tegnet i beste Walt Disney-stil, som alle filmer fra DreamWorks Animation. 
De norske stemmene er fyndige, med den helt rette saften og kuløren, der det er klart og gledelig å nevne Atle Antonsen som pappa Grug. 

En vil tro, med hele ens indre maskineri, at mange av de helt unge klasser vil ta til seg dette som en ekstra fridag. 
Anmeldelsen er skrevet på grunnlag av 2D-versjonen. 
Filmen finnes også i 3D-utgave. 
