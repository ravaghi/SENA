Plateanmeldelse: Zomby - «With Love»
Grumsete smågodt. 

Av de mystiske og anonyme produsentene av britisk hettegenser-elektronika har Zomby skilt seg ut som den mest nostalgiske. 
Med en hunger for å gjennopplive ravens gullalder har musikken hans vært ladet av nittitallstroper. 

Denne hovedsakelig instrumentale dobbeltplaten bygges opp av de samme bitene som før: sprettende UK garage, illevarslende rave, variasjoner av «Amen»-breaket, noe chiptune og et par R&B-samples. 
Men Zomby går hardere inn i grime-minimalismen, og legger i tillegg til våte trap-trommer. 

Selv om «With Love» består av 33 spor, har briten aldri vært mer ryddig i kaoset. 
Man finner godis for de fleste i denne berg-og-dal-banen av elektroniske følelser, selv om innpakningen kanskje er for spesielt interesserte. 

BESTE LÅT: 
«Glass Ocean» 
