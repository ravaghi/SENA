Apple MacBook Pro 17"
Vi har testet den største av MacBook Pro-modellen. 

Vi har tidligere kritisert de siste MacBook Pro-seriene, fordi visse egenskaper ikke lenger var tilstede, og heller ikke tilgengelig som alternativer. 

Tilbakemeldinger fra våre lesere viser at oppfatningen om hva som kan karakteriseres som "proff" varierer sterkt. 
Det vi har lagt stor vekt på er at maskinen skal kunne brukes sammen med annet utstyr, som er helt sentralt i de områdene hvor Apple tilbyr egen programvare. 

Når Apple leverer proff programvare til produksjon av musikk, video og bilde (Logic, Final Cut, Aperture) så forventer man at de har maskiner som matcher. 
Og da snakker vi om både stasjonære og bærbare. 

Vårt ankepunkt dreide seg i hovedsak om 15-tommeren, som ikke lenger har plass for ExpressCard, og at blank skjerm er standard. 

Skal du ha en proff og portabel Mac som kan brukes til alt er det dermed bare 17-tommeren som fyller oppgavene. 

En storartet maskin 

Vi har hatt 17-tommeren innom til en kjapp test, her er vår dom. 

Maskinen vi mottok var utstyrt med Core i7 620 prosessor på 2,66 GHz, 8 GB DDR3 minne, 500 GB 7200RPM harddisk, NVIDIA GeForce GT 330M 512 MB og en flott, matt skjerm med LED-baklys og oppløsning på 1920 x 1200. 

For dette må du ut med 24 940 kroner hos Apple. 

Maskinen har den samme strøkne aluminiumsfinishen som 15-tommeren vi testet tidligere, den er både behagelig i bruk og det blir med normalt rene hender ingen merker etter håndtering. 
Kantene er litt i skarpeste laget, spesielt på sidene der man stikker fingeren inn for å åpne maskinen. 

Formatet virker ikke lenger så stort, det kan skyldes at vi har vent oss til å håndtere stadig større "bærbare". 
Maskinen er såpass slank i linjene at den virker mindre enn den er. 
Vekten er 2,99 kg (vil variere litt avhengig av diskvalg), en knapp halvkilo mer enn 15-tommeren. 

I bruk 

Maskinen er svært behagelig i bruk, den reagerer lynraskt og er opptil 1,5 ganger raskere enn forrige generasjon på rendring av video. 

Sammenlignet med 15-tommeren med samme prosessor, scorer 17-tommeren noe høyere i GeekBench: 

Forskjellen i konfigurasjon er først og fremst størrelsen på minnet, og dette gir altså et lite utslag. 

Skjermen er blant de beste vi har sett på en bærbar, med strålende farger, ingen reflekser og god horisontal og grei vertikal betraktningsvinkel som gir god fagebalanse. 
Men det er ikke noe IPS-panel, tilter du skjermen for mye mot eller fra deg blir det tydelige endringer. 

At det ikke er noe numerisk tastatur på en så bred maskin synes vi er litt pussig. 
Plassen brukes til høyttalergrill, det ser lekkert ut, men nummertaster hadde vært bedre. 

Selve tastaturet er utmerket med god følelse, og bakgrunnsbelysningen i tastene er jo kjærkommen i mange jobbsituasjoner. 

Pekeplaten er stor og følsom, på denne var også trykkefunksjonen langt bedre enn på noen MacBook Pro-maskin vi har testet tidligere. 
Det er ikke hardt å trykke, og du kjenner tydelig at det skjer noe. 
Dette gir langt bedre kontroll. 

Lyden er ok til en bærbar å være, men ikke mer utover dette. 

Tilkoblinger 

Maskinen har som alle MacBook Pro-modeller alle tilkoblinger på venstre side. 
Her finner vi flere enn på de andre modellene: strøm, GB nett, FW800, 3x USB og ExpressCard 34. 

Nærmest fronten er det en liten knapp som aktiverer batteriindikatoren som med bittesmå grønne lys viser hvor mye kapasitet som er igjen. 

Med støtte for ExpressCard åpner det seg mange muligheter, som tilkobling av eSATA disker, raske kortlesere for CompactFlash, mens FireWire800 kan brukes til andre ting. 

I et lydstudio vil typisk FireWire bli brukt til eksterne konvertere/preamper mens lagring av lydfiler skjer via eSATA-kort i ExpressCard-spalten. 
USB-kontaktene brukes til kontrollenheter etc. 

I videosammenheng brukes ExpressCard til å lese XDCAM EX-minnekort direkte fra kamera, mens lagring skjer med FireWire 800. 

Fotografer som skal overføre mange gigabyte RAW-filer har nytte av CompactFlash-kortleser i ExpressCard-spalten, det sparer masse tid på grunn av overlegen lesehastighet. 

Konklusjon 

MacBook Pro 17" forsvarer navnet sitt, dette er en maskin for proffene. 
Dermed blir heller ikke prisen uforsvarlig, selv om den er høy sammenlignet med store bærbare PC-er til spill og underholdning. 

Du får maskinen til 18 990 hvis du velger litt mindre prosessor, minne, disk og blank skjerm. 

Skal du ha det ypperste finnes det jo også mulighet for å få maskinen levert med 512 GB SSD til en totalsum av 35 565. 

Men det er uansett gratis levering. 
