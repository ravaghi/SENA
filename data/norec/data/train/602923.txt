Den ironiske superhelten er tilbake
"Deadpool 2"? 
Hva tror du? 
Mer vold. 
Mer ironi. 
Mer dypnerding. 

Ikke overraskende begynner "Deadpool 2" der eneren sluttet for to år siden. 
Vår arrete, kreftsyke vittigper av en superhelt (spilt av Ryan Reynolds) er gjenforent med drømmedama Vanessa (Morena Baccarin), men selvsagt er det bare et spørsmål om minutter før tilværelsen nok en gang blir snudd på hodet på smertefullt og traumatiserende vis. 
Og dermed er alt duket for en ny runde med stump vold, aldeles forferdelig språkbruk og helt irrelevante, men ganske gøyale referanser til "Yentl" (joda). 

Overraskende er det heller ikke at det som føltes så forfriskende i 2016 – en superheltfilm som bare nektet å ta seg selv alvorlig og som ikke hadde noen betenkeligheter med å bryte "den fjerde veggen" – føles litt mindre forfriskende i 2018. 
Akkurat dét ligger i oppfølgerens natur. 
Men hvis mer av det samme – flere helter, flere skurker, flere penisvitser pluss overraskende fin bruk av den der Unplugged-versjonen av "Take On Me" – høres OK ut for deg, kommer du neppe til å bli skuffet. 

Eller, ja, kanskje du vil få nok av alle penisvitsene etter en stund. 
Men skuffet er jeg temmelig sikker på at du ikke kommer til å bli. 
