Blant de dyreste varebilene på markedet
Gedigen plass, gedigen følelse. 

Land Rover har virkelig spyttet ut bilmodeller de siste årene. 
Det er blitt såpass mange at de nå ønsker å differensiere tydligere i etter hvert tre hovedgrupper: 
Range Rover, som skal stå for luksusen, Land Rover som skal være folkemodellene og Defender som vil komme som en serie modeller som skal være enda mer hardcore. 

Blant dagens sju modeller, er Discovery den største og mest praktiske, takket være en skikkelig oppblåst hekk. 
Det er også den eneste de har som er tilgjengelig som varebil. 

Dens luksuriøse konkurrenter er blant annet Volvo XC90, Toyota Land Cruiser, Mercedes GLS og G, Chevrolet Tahoe, Cadillac Escalade. 

Det finnes billigere SUV-varebiler også Ssangyong Rexton, Mitsubishi Pajero, Kia Sorento, Jeep Wrangler fås også på grønne skilter. 

Varebil 

Varebilen sto for 76 prosent av salget i 2017. 
Det kreves ikke store inngrep for å få Discovery som varebil. 
Kun et par snitt i taktrekket og et par plasthjørner for å få inn den imaginære varebilboksen, samt forhøyet gulv ved fotbrønnen og gitter mellom varerom og kupe. 

Løsningen bærer preg av regler fremfor funksjon. 
Bagasjeromsgulvet fra femseteren ligger der fortsatt og det nye gulvet der baksetene var, flukter med gulvet under platen. 

Det resulterer i to etasjer med delvis dobbelt gulv. 
En litt dårlig løsning. 
Men er man kreativ, har man muligheter for egne løsninger. 

Som vanlig går regelverket ut over sittestillingen. 
De fleste over 180 skulle ønske at skilleveggen var lenger bak. 
Det blir i trangeste laget. 
Særlig om du ønsker å sitte lavt. 
Ingen fysiske inngrep gjøres bortsett fra taktrekket. 

Alt som skal til for å føre bilen tilbake til original utførelse følger med. 
Bestill bilen med sort taktrekk, så slipper du å irritere deg så mye over endringene i bakkant av taket. 
Det er Fredrikstad-firmaet Lafinto som gjør ombygningen. 

Arbeidsbil 

Enkelte detaljer avslører at Land Rover går litt lenger på praktisk nytte. 
Som for eksempel funksjonen som måler kulevekta på tilhengeren, eller knappen i bagasjerommet eller på menyen på skjermen som aktiverer sjekkfunkjsonen for om alle tilhengerlysene virker. 

Da kjøres en syklus der alle lysene lyser hver for seg uten at du trenger noen i forsetet for å aktivere dem. 

Andre smarte funksjoner vi ikke har sett hos andre er den spesielle syklusen den bakre vindusviskeren kjører når man spyler av vinduet for å unngå sig, og syklusen den kjører under intervall. 

Frontviskeren har også en vinterfunksjon for å unngå at snøen pakkes under bladene og muliggjør løfting av viskerne når bilen står parkert. 

Slik kjører den 

Du får den med alle motorvarianter, det vil si 2.0 bensin på 240 hk, 2.0 diesel på 240 hk. 
3.0 diesel på 258 hk og 3.0 bensin på 340 hk. 
Vi kjører 3.0 D med 258 hester, det naturlige valget. 

Bortsett fra noe brumming ved kaldstart, er den kledelig stillegående og rimelig sterk. 
8-trinns automaten finner effektivt riktig gir, noe som som regel betyr et par trinn ned og 3000 omdreininger ved akselerasjoner. 
Turtelleren stopper på 4200. 

De ganske presise padlene bak rattet brukes aldri, men er kjekke og ha dersom man vil holde igjen på girene. 
Det er naturlig nok ikke mulighet for manuell giring på girvelgeren. 

Med hele 600 
Nm å rutte med, blir ekvipasjen imponerende kvikk, selv om vi kanskje kunne håpe på noe mer elegant effektleveranse. 
Nå kaster den inn mye på en gang. 
Men den går bra. 

Vi kjører topputgaven HSE med blant annet Terrain Response 2 som gir deg hele sju knapper og leke med. 
Selv om du kan velge mellom gress, grus, snø, gjørme, røtter og sand, fikser den egentlig alt helt perfekt på egenhånd når den står i Auto. 

Systemet virker bra og gir den store ekvipasjen god balanse og total tryggehet på vinterføre, mye takket være de automatiske diffene som kobler lynraskt inn og ut. 

Den opptrer nøytralt, men klemmer du på, trekker det mest bak. 
Men man kommer ikke unna vekta. 
Selv om den er flere hundre kilo lettere enn Disco 4, vil den søke ut i svingene om farta er for høy og friksjonen er for lav. 

Det som allikevel er mest overraskende er at den er såpass stumpete å kjøre. 
Det burde vært unødvendig når den går på luftfjæring. 

Innemiljøet 

Land Rover mikser luksus med det røffe. 
Litt kraftige hendler, gummimatter og tung kjørefølelse blandes med lett og elegant girvelger som kommer opp av midtkonsollen, digitale kombiinstrument for klimaanlegget og stor infotainmentskjerm. 

Interiøret er praktisk. 
Du har et svært rom under koppeholderne som kan skyves frem og vekk. 
Og et annet svært rom under en grunn hylle under armlenet. 
I tillegg har du to hanskerom og et «hemmelig» rom bak klimaanlegget. 
Alle digitale medier er enkle i bruk og innstillingsmulighetene er langt mer omfattende enn man er vant til. 
Flere av hovedmenyene føles nesten litt overflødig, men det gir i det minste god oversikt i hovedmenyen. 

Bra pakke 

Land Roveren er den nyeste i segmentet og er topp moderne. 
Den ligger ca. 90 000 kroner lavere enn den svære Mercedes GLS og drøyt 300 000 lavere enn ikonet G-klasse. 

Men arbeidshesten Toyota Land Cruiser i høyeste utstyrnivå, koster fra 624.900 kroner. 
Hele 170 000 kroner lavere. 
Vår testbil koster 869.200 kroner. 

Da er Terrain Response, navi, stabilitersassistenten for tilhenger, elektrisk betjening av bakluke der klaffen for gulvet ikke gikk ned hver gang, luftfjæring, 12-veis elektriske skinnseter, et ryggekamera som er skittent hele vinterperioden, LED framlykter uten utmasking av trafikken og ok lyd fra Meridian standardutstyr. 
I tillegg har den fjernstyrt dieselvarmer 15.200,- panorama soltak 15.200,- 

Vi tror mange strekker seg langt for å få en Discovery, men vi synes prisen er noe stiv i forhold til totalpakka man får. 

Les også: 
