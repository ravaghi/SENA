Nytt album:Odd Nordstoga er hel ved om den er aldri så kløvd 

Fascinerende mangesidig og vellykket ned til hver enkelt sang. 

På sitt nye album søker Odd Nordstoga mot noe ekte, en slags lengsel, noe som er helt, men ender opp med noe som heldigvis viser seg å være kløvd. 

Dette kan høres litt kryptisk og kanskje uforståelig ut. 
Problemet hans er, som han selv sier, at han ikke helt henger i hop. 
Derfor blir dette historien om – i hans ord – et mislykket popalbum kalt Kløvd. 

En ærlig luring 

Nordstogas store gjennombrudd kom i 2004 med albumet Luring og sangen «Kveldssong for deg og meg». 
Ja, den om grisen. 
Siden har han gledet oss med stadig nye sanger, plater, TV-opptredener, konserter og nye prosjekter. 
Smilet og sjarmen har fulgt ham som et slags hederstegn. 
Ofte har hans sanger hatt en umiddelbar folkelig appell. 

Nå samler han trådene. 
Eller er det melankolien som slippes inn. 
Uansett blir det litt av en opptur. 
Kløvd er på et vis hans mest vellykkede album, et riktig flott dobbeltalbum på vinyl. 
Enkelt på CD. 

Som han synger i «Kvalen»: 
«Eg syng ein song imellom/for å prøve å forstå» 

To toneangivende duetter 

Her er mange gode øyeblikksbilder, som «Liljetjern», «Halleluja» og «Kvalen». 
Det er imidlertid to duetter som stikker seg frem, den ene med Erlend Ropstad og den andre med Frida Ånnevik. 
To stemmer som passer perfekt i spann med Nordstogas. 

Sammen utgjør «Kjedeleg iblant» og «Og verda var ny» et av albumets bærende motpoler, eller skal vi si kontraster. 
Gutta synger om kjedsomhetens fangarmer, om å skape seg et annet liv, som vi likevel ikke gjør. 
Vi kjeder oss heller. 
Hos gutta er alt tyngre og mer klagende. 
Vi dras inn i sangens atmosfære. 
Budskapet drives frem av en slags desperasjon som også er en viktig del av livet. 

Med Ånnevik er det undringen ved livet som besynges. 
Det er som å se hver ny dag med nye øyne. 
Glede seg i det lille. 
Sistnevnte er med en enkel, men å så vakker tekst av Stein Versto, tonesatt med en av disse melodiene som faller så naturlig inn i ordenes rytme. 

Arrangementet er perfekt og enkelt traktert og stemmene gir ordene ekstra innhold der hovedstemmen veksler dem imellom. 
Legg til strykerne fra Det Norske Kammerorkester, som fremhever sangens betagende melodi. 

Tøft og mildt 

Det hele avsluttes med den oppklarende visa «Kvile og fred». 
En sang om tapte muligheter. 
Om å finne sin plass. 

Ta deg tid og gå inn i hver sang her. 
Det er tøft og mildt, besnærende og vakkert. 
Sangene flyter lett, leker litt med deg, skaper motstand og gir rom for både ettertanke og gode lytteropplevelser. 

Les intervju med Odd Nordstoga i A-magasinet fredag. 
