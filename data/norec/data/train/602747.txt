Nesten, men ikke helt
«Rett vest» er den nye filmen til den selvlærte filmskaperen Henrik M. Dahlsbakken. 

Rett Vest 

Norge 2017 

Komedie 

Regi: 
Henrik M. Dahlsbakken 

Manus: Henrik M. Dahlsbakken 

Skuespillere: 
Benjamin Helstad, Ingar Helge Gimle, Iben Akerlie, Anne Krigsvoll, Reidar Sørensen, Trine Wiggen, Ine Jansen 

Aldersgrense: 6 år 

Historien er mildt sjarmerende, og handler om Kasper (Benjamin Helstad) som akkurat har mistet sin mor og jobben som vikarlærer i musikk, og faren hans Georg Margrethe (Ingar Helge Gimle). 
De sliter med å takle sorgen og bestemmer seg for å delta på morens vegne i norgesmesterskapet i quilting, som hun kvalifiserte seg til rett før hun døde. 

Filmen byr på noen fine enkeltscener og bra skuespill, men dialogen er kunstig, mange av rollefigurene blir for karikerte og handlingene deres er lite troverdig. 
Og som i Dahlsbakkens forrige film, «Cave», er det litt for mange løse tråder som aldri blir samlet, og en rekke tråder som ikke er festet til nøstet i det hele tatt. 

Manuset er mangelfullt og personskildringene er for tynne, og de få gangene det skjer noe som kunne vært interessant og spennende mellom karakterene, sklir handlingen fort videre og inn en ny floskel eller klisjé. 
Det er synd for det ligger noe fint i bunnen, og filmskaperen har absolutt potensial og talent. 
Men det er fremdeles en vei å gå før han blir en god historieforteller. 
Han burde også fokusere på kvalitet framfor kvantitet. 
Fire filmer på to år, og ytterlige fem filmer som skal lages i 2018/2019 er i overkant mye. 
