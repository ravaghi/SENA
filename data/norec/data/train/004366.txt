That Awkward Moment
Sjarmerende skjørtejeger på damejakt. 

Med filmen 17 Again begynte Zac 
Efron å ta steget vekk fra gullgutt-stempelet hos Disney, og da filmen Bad Neighbours kom tidligere i vår var det ingen tvil om at stempelet var vasket vekk for godt. 

I That Awkward Moment spiller Efron skjørtejegeren Jason, som morer seg med damene så lenge han kan, men passer på å dumpe dem før det blir seriøst. 

Dette er imidlertid en romantisk komedie, så drømmedama dukker selvfølgelig opp, og Jason får problemer når han må velge mellom dama, eller sitt ville singelliv. 

Inngår singelpakt med gutta 

Når Jasons kompis Mikey (Michael B. Jordan) blir forlatt av kona, inngår de en pakt med kameraten Daniel (Miles Teller) om at de skal holde seg single helt til Mikey har funnet seg en ny dame. 

Det skal vise seg å bli vanskeligere enn ungkarsbanden hadde tenkt, når de plutselig forelsker seg på hver sin front. 

Forfatterspiren Ellie, spilt av den sjarmerende Imogen Poots, er dama som begynner å få Jason til lure på om singellivet er overvurdert, men hva gjør han da med veddemålet han inngikk med gutta? 
Og hvordan skal han tørre å ta det store steget inn i et seriøst forhold? 

Sjarmerende Efron 

Fortellingen om rundbrenneren som ble omvendt har vi hørt tusen ganger før, og historien i That Akward Moment byr på få overraskelser. 

Det legges opp til at publikum skal ha empati for Jason, som på tross av sitt utsvevende liv og mangel på respekt for kvinner, egentlig har et godt hjerte. 

Hadde det vært noen andre enn Zac Efron i hovedrollen hadde det nok ikke fungert, men Efrons gutteaktige sjarm får drittsekkrollen til å virke sympatisk. 
Det hjelper også på at han og Imogen Poots har god kjemi som gjør deres kjærlighetshistorie troverdig. 

Det må også nevnes at Miles Teller er som Vince Vaughn i en yngre utgave, men merkelig nok er han faktisk morsom, og jeg føler ingen intens trang til å rive av ham hodet. 

Helt fin på en søndag 

Skal jeg sette That Awkward Moment i bås vil jeg si den er mer en bromance enn en såkalt chick flick, men dette er absolutt en film som passer for både ham og henne. 

Filmen er ikke akkurat noen Oscar-vinner, men denne romantiske komedien passe godt som lett underholdning – gjerne på en smådaff søndag. 
