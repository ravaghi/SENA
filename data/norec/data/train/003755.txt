Amors baller
Mer stang inn enn stang ut! 

Så stort som Norway Cup er, er det egentlig rart at en film fra dette arrangementet ikke har kommet før. 
Men nå er Amors baller her, og den handler om de to viktigste elementene på Ekebergsletta: fotball og kjærlighet. 

Regissør Kristoffer Metcalfe debuterer med en ganske morsom og sjarmerende film. 
Jeg skulle nok ønsket meg en enda sterkere romanse, men filmen gjør mye riktig med sjangerelementene som tas i bruk. 

For å bruke fotballterminologien: det blir mer stang inn enn stang ut! 

Det er fotball som gjelder 

Svenske Lucas (Kåre Hedebrant) flytter til det norske tettstedet Grimsrud, der han forelsker seg i Susanne (Eira K. Stuedahl). 

Hun er keeper på jentelaget og kjæreste med bestemann på guttelaget. 

Lucas er ikke interessert i fotball, men skjønner at det er nettopp fotball som gjelder om han skal ha en sjanse. 
Den kommer kanskje på Norway Cup. 

Jubler for Lucas 

Skal vi være helt ærlige, så bygger hele historien på fri fantasi, nemlig at den spinkle nerden skal kunne kuppe den fineste dama fra den tøffeste fotballhelten. 

Dette skjer selvsagt aldri i den virkelige verden. 
Den tøffeste typen vinner alltid. 

Men nettopp derfor er det så gøy å se noen prøve seg på film. 
Dette er en klassisk ”hva om” situasjon som får oss til å juble for hovedpersonen. 

Godt radarpar 

De morsomste sekvensene i filmen er som regel når Harald Borg Weedon er i bildet. 

Han spiller fotballtrenerens sønn, som er Lucas sin allierte i kampen for kjærligheten. 

Hedebrant og Weedon spiller forskjellige personligheter, både på det indre og ytre plan, men utfyller hverandre godt. 

Ytre kjærlighet 

Kåre Hedebrant er kjent fra den sensasjonelle 
La den rette komme inn, og er et vidunderlig valg som Lucas. 

Med sitt viltre blonde svenske hår, og filmens tematikk i bakhodet, går tankene tilbake til Roy Andersons fantastiske 
En kärlekshistorie, en av tidenes beste filmer om ungdomsforelskelse. 

Den sammenligningen tåler nok Amors Baller ikke, til tross for Hedebrants kvaliteter. 
Romantikken stikker ikke så dypt, men forblir på det ytre plan. 
Der trives den imidlertid godt 
