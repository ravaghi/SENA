Lenge leve Ronnie James Dio
Det lar seg knapt gjøre å finne noen som har et vondt ord å si om Ronnie James Dio, Rainbow-, Black Sabbath— og Dio-legenden som døde av kreft i 2010. 
Alle metalfans elsker ham og alle andre rockfans respekterer ham. 

Kanskje er det derfor de fleste bidragsyterne på dette hyllestalbumet har endt opp med å høres i overkant ærbødige ut. 
Både Anthrax, Corey Taylor og Adrenaline Mob nøyer seg med helt fantasi- og humørløs planking av gamle klassikere. 
Andre vakler langs den ofte hårfine grensen mellom hyllest og parodi: 
Tenacious D faller ned på riktig side - sjekk den blokkfløytesoloen! 
- Killswitch Engage gjør det ikke. 
Og de som er blottet for Dios naturlige autoritet - Halestorm og Scorpions, for eksempel - ender opp med en slags fislete form for smurfemetal. 

Til gjengjeld gjør Glenn Hughes en tolkning av «Catch the Rainbow» som ikke kan kalles annet enn sjelfull, og Metallica en ni minutter lang Rainbow-medley som kan være det mest inspirerte de har gjort på drøyt 20 år. 
Dio selv er representert med en ukarakteristisk naken innspilling fra 1996. 
Som hyllestalbum flest er «This Is Your Life» altså en blandet fornøyelse. 
Men i dette tilfellet går i hvert fall overskuddet til kreftsaken. 
