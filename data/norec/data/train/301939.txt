Nok en filmperle fra Danmark
«I en bedre verden» er trolig Susanne Biers beste film. 

||| 
FILM: 
Anton (Mikael Persbrandt) er lege i en afrikansk flyktningleir (Darfur?), der han syr sammen ofrene for en brutal opprørsleder. 
Hjemme i Danmark har Anton en 12 år gammel sønn, Elias, som mobbes på skolen. 

En annen 12-åring, Christian, har mistet moren (kreft) og flytter hjem til Danmark med faren. 
Christian blir venn med Elias og hjelper ham mot mobberne, ut fra prinsippet om at hevn er det beste forsvar. 

Regissør og manusforfatter Susanne Bier (sammen med Anders Thomas Jensen) bruker ikke lang tid på dra seeren inn i livssituasjonen til de ulike karakterene. 
Anton kommer hjem på ferie fra Afrika og prøver å overtale kona til å avlyse skilsmissen. 

Han må også forholde seg til at sønnen Elias (Markus Rygaard) han funnet seg en beskytter og et hevnende englefjes i Christian (William Jøhnk Nielsen), som ikke er kraftigere enn Elias, men som er smart, uredd og full av sinne. 
Det er for øvrig vanskelig å fullrose de to unge skuespillernes prestasjoner. 

Øye for øye? 
Mobbehistorien er intens i seg selv, men så blandes Anton inn i dramaet gjennom en hendelse som involverer en annen småbarnsfar (Kim Bodnia) og da blir dramaet virkelig fortettet, både fordi situasjonen er svært gjenkjennelig og fordi vi tvinges inn i en filosofisk diskusjon: 
Skal vi slå ut øye for øye eller vende det annet kinn til? 

Trenger vi flere som Anton, som tilsynelatende er en av de kloke pasifistene? 
Jo, da, i hvert fall på det politiske plan. 
Men hva med mobberne i skolegården, skjønner de annet enn et effektivt motangrep? 

Det føles godt å se Christian ta seg av sjefsmobberen før han selv blir et fast mobbeoffer. 
De større problemene oppstår når han tar med seg denne lærdommen videre i livet. 

Happy ending Susanne Bier skrur stadig hardere til i en historie der også Persbrandt, Ulrich Thomson og Trine Dyrholm er på sitt beste, og slipper ikke grepet før helt på slutten, som muligens er lykkeligere enn den burde være, særlig delen som foregår i Afrika. 

Men likevel viser «I en bedre verden» at dansken er blitt en av Skandinavias store samtidsregissører. 
Hennes siste filmer på dansk 
- «Elsker deg for evig», «Brødre» og «Etter bryllupet» - er alle intense drama og den engelskspråklige «Things We Lost in the Fire» lover bra for en internasjonal karriere. 
Likevel velger hun altså å gjøre en dansk film igjen, trolig den beste så langt. 
