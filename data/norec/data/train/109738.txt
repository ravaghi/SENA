Albumanmeldelse:Hellbillies - «Tretten» 

Lykketall. 

Ulempen ved å ha høye standarder, og leve opp til dem i 20 år, er at folk kan begynne å ta deg for gitt. 

«Tretten» er Hellbillies tiende studioalbum. 
Her gjelder det å vokte seg vel for å ikke trekke på skuldrene og tenke: 
«Aha. 
Enda et utmerket Hellbillies-album». 

Om kvaliteten er konstant, er det ikke slik at Hellbillies står stille. 

Gruppen tar stadig skritt bort fra den veldresserte countrylyden på de tidlige platene. 
Forgjengeren «Leite etter lykka» (2010) var direkte rå. 
«Tretten» føles mer nitid, men fortsatt frisk. 

Hellbillies anno i dag er kanskje fortsatt et countryrockband. 
Men de er et countryrockband der rocken som regel trumfer countryen. 

«Det ingen andre ser» og «Pille med bråk» plusser metallisk, psykedelisk ragarock til bandets arsenal av norskamerikanske musikksjangre. 

Radiokanalene får sitt med to klassiske ballader: 
«Kom te meg» og nydelige «Drøyme om deg», sistnevnte pyntet med et vemodig feletema. 
«Leita natt og dag» er en slik melodi som Tom Petty nok gjerne skulle hatt på samvittigheten, men som avdøde Stephen Bruton faktisk skrev. 

«Maset» er en type hissig new wave-rockabilly, «Poker» og «Tiger i bur» de fengende midtempo-sangene. 
Bevegende «Reise i lag med deg» er den umiddelbare klassikeren bandet må belage seg på å spille på alle sine konserter herfra til evigheten. 

Arne Moslåttens tekster er mer generelle enn før, og det er lov å savne den lokale forankringen i Ål, med dertil hørende pussig persongalleri (fyren pleide å være rene Kjell Aukrust). 

Det er også mulig å mene at Hellbillies er et enda bedre «singelband» - ja, et av Norges beste noensinne - enn «albumband». 

Men det er ikke mulig å mene at de ikke skjemmer oss bort. 

BESTE LÅT: 
«Reise i lag med deg» 

* Albumet slippes mandag 5. november 
