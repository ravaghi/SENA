Call of Duty:Modern Warfare 3 

Husmorporno for actionjunkier. 

Er du klar for et actionspill som ikke lar deg ta en pust i bakken? 
Call of Duty: 
Modern Warfare 3 plukker opp fortellingen nøyaktig der forgjengeren sluttet, og avslutter en æra i FPS-spillenes historie. 

Den russiske invasjonen av USA pågår for fullt, og du har oppdraget med å nøste opp i mysteriet. 
Og selvsagt få avsluttet krigen som kan ødelegge hele planeten. 

Dette er husmorporno for actionjunkier! 
Modern Warfare 3 gir deg er en utrolig spennende spillopplevelse, som dessverre er altfor kort. 

Action i høysetet 

Etter knappe fem timer var enkeltspillerdelen over, og jeg satt igjen med en sterk følelse av å ville ha bare litt mer. 

Fra start til slutt er Modern Warfare 3 en stram actionopplevelse, det føles faktisk nesten mer som om du spiller en Hollywood-trailer. 
Alt kjedelig er klipt bort, kun historiens essens har kommet med i det ferdige spillet. 

Det gir ikke mye rom til karakterutvikling eller rolige øyeblikk, noe Battlefield 3 igjen kanskje hadde for mye av. 
Hadde det vært en egen pris for actionspill, ville Modern Warfare 3 stukket av med gullmedalje for intensitet. 

Ved siden av enkeltspillerdelen finnes det en rekke utfordringer, hvor du kan teste hvor god du er blitt. 
Dette fungerer veldig godt som trening for helt nye spillere, og utvider spilletiden til et akseptabelt nivå. 

Høyoktan flerspiller 

Mange vil naturlig nok sammenligne Modern Warfare 3 og Battlefield 3 - spesielt når det kommer til flerspillerdelen. 
Det er kanskje ikke en veldig produktiv ting i gjøre, for spillene henvender seg til vidt forskjellige spillere. 

Mens Battlefield 3 er mer orientert mot lagspill og taktikk, er Modern Warfare 3 en ren actionopplevelse. 

Du trenger ikke øve på brettene, fullføre spesifikke oppdrag for å vinne eller være en typisk lagspiller i Modern Warfare 3. 
Det hjelper selvsagt om du velger å ta det så seriøst, men spillet er designet slik at også vanlige konsollspillere kan få en helmaks opplevelse (for å sitere Egon fra Olsenbanden). 

For eksempel aktiveres 'Death Streak' om du mister livet flere ganger på rad uten å få poeng. 
Funksjonen gir deg mulighet til å stjele motstanderen klassetype eller lar din figur bli ekstra sterk for en liten stund. 
På denne måten kan også nybegynnere få være sjefen på slagmarken, og erfarne spillere blir ikke totaldominerende. 

Personlig heller jeg nok mot Battlefield 3 sin flerspillerdel, men som sagt avhenger det av din spillestil. 

En rekke forskjellige modus er tilgjengelig, og du finner garantert noe for en hver smak - her er to av mine favoritter: 

Kill Confirmed - etter å ha overvunnet en fiende, kan du stjele en 'dogtag' (et militært identifikasjonsanheng som bæres rundt halsen). 
Mister du 'dogtag'-ene får du ikke poeng, men du kan bruke de til å lokke frem motstanderne. 
På denne måten finner du deg en erkefiende hver runde, og tempoet blir skyhøyt. 

Domination - to lag kjemper om å kontrollere tre punkter på hver kart. 
Om ditt lag kontrollerer flere punkter enn motstanderen, får du mer poeng. 
Enkelt og greit. 
I Domination blir du oppfordret til å være en aktiv lagspiller, noe som alltid er morsomt. 

Konsoll vs. PC 

Forskjellene mellom PC-utgaven av Modern Warfare 3 og konsollversjonen er veldig store på noen områder. 
Det siste halve året har de store fremskrittene på konsollgrafikk stoppet opp, og siste spill ut i Call of Duty-serien er intet unntak. 

Jeg har testet spillet på både Xbox 360 og PC, og ble slått over hvor mye bedre grafikken er på en datamaskin. 
Samme problematikk har mange spillere møtt med Battlefield 3. 

For konsollspillere er det ikke mye som skiller dette spillet fra for eksempel Black Ops og Modern Warfare 2, mens for PC-spillere (med kraftig nok maskin) kan opplevelsen være som dag og natt. 

På begge plattformene har likevel spillfigurene fått seg en overhaling, og er mer troverdige i fortellingen. 
Omgivelsene er også spektakulære på begge plattformer, selv om detaljrikdommen er større på PC. 

Hva skjer nå? 

Høstens skarpeste spillkonkurranse er endelig i gang, frem til nå har det kun vært erting før startskuddet mellom Battlefield 3 og Modern Warfare 3. 

Den som "vinner" kampen om spillerne vil definere hvordan FPS-sjangeren utvikler seg videre. 

Nå er det opp til spillere over hele verden å velge, hvilket spill velger du?` 

Legg inn din mening i kommentarfeltet under. 
Har du allerede spilt masse Modern Warfare 3? 
Legg inn din minianmeldelse også! 

P.S.: 
Det har vært mye debatt rundt voldsspill de siste ukene, og Modern Warfare 3 er en av de mest omdiskuterte spillene. 
Spillet har anbefalt aldersgrense 18-år, og bør overhodet ikke spilles av mindreårige. 

Spillet er testet på PC og Xbox 360. 
