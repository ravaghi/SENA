Total Recall
Nok en nyinnspilling vi ikke trenger. 

Som sci-fi-elsker ser jeg mye jeg liker i Len Wisemans nye versjon av Total Recall. 
Den spinner en historie over noen interessante ideer, basert på en novelle av Philip K. Dick. 

Men filmen inneholder også mye vås. 
Den svikter på avlevering av skikkelig action, samtidig som Colin Farrell er en altfor kjedelig mann til hovedrollen. 

Derfor ender denne filmen opp som en liten skuffelse. 
Kanskje har den altfor store skuldre å stå på? 

Kunstige minner 

Douglas Quaid (Colin Farrell) oppsøker Rekall, et firma som kan gi kundene en ferie fra seg selv ved å implantere kunstige minner i dem. 

De kan bli hvem de vil og gjøre hva de vil. 
Quaid velger å bli agent, men noe går galt, og plutselig er flere ute etter å drepe ham, inkludert hans egen kone (Kate Beckinsale). 

Men så kommer en mystisk kvinne (Jessica Biel) til unnsetning, som Quaid har sett før - i sine drømmer. 

Lite oppfinnsomhet 

Etter en litt langtrukken innledning, tråkker regissør Wiseman på gassen, og gjør sitt beste for å holde publikum underholdt. 

Det mangler ikke på actionsekvenser, den ene følger den andre, men uten at jeg blir revet med. 
Det er lite oppfinnsomhet å spore, bortsett fra en finurlig jaktsekvens med flygende biler. 

Dessuten er alle voldsomheter klinisk fri for blodige konsekvenser. 
Det er som å servere kaffe uten koffein. 

Arnold var bedre 

Det er umulig for meg å anmelde Total Recall uten å nevne at den er laget bedre før. 
I 1990 regisserte Paul Verhoeven datidens største filmhelt, Arnold Schwarzenegger, i en skikkelig morsom actionfest. 

Den var full av tørrvittigheter, herlig utdaterte spesialeffekter, masse overdreven tegneserievold og snev av satire over fremtiden. 

Kynisk og kjedelig 

Dette mangler den nye filmen. 
Den har riktignok et par korte, morsomme vink til 1990-filmen, men har ellers ingen ironi, glimt i øyet eller satire. 
Bare en kald, kynisk og kjedelig skildring av fremtiden. 

Og selv om Colin Farrell selvsagt er en bedre skuespiller enn Schwarzenegger, er han ikke i nærheten av å matche hans udiskutable karisma. 

Konklusjonen er... 

Total Recall føyer seg inn i rekken av nyinnspillinger vi ikke trenger. 

Den er lekkert filmet, med gode spesialeffekter og et høylydt lydspor, men jeg greier ikke opparbeide den helt store entusiasmen. 

Selv om dama med tre pupper er med også denne gangen 
