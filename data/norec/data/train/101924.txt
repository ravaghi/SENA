TV-anmeldelse:Monsen litt på villspor 

Etter lang tids fravær er Lars Monsen tilbake på TV med en ny ut på tur-serie på NRK1 i kveld. 
Men «Monsen på villspor» er i noen grad også hva tittelen antyder. 
Dessverre. 

For Monsen er på villspor. 
På villspor i den forstand at han ikke helt treffer målet, nemlig TV-seerne. 
Det funker ikke helt. 
Lars Monsen går og går, men programmet blir likevel stillestående. 

Tar ikke helt av 

Utgangspunktet for denne nye underholdningsserien er at Lars Monsen utfordres på det han kan aller best, nemlig overleve ute i villmarken. 
Men denne gangen har han definitivt ikke full kontroll der han blir fraktet ut i villmarken med helikopter og med bind for øynene. 
Uten å vite hvor han er eller hvor han skal. 

Norgesmester i «video-selfie» 

Men i det første programmet tar det liksom ikke av. 
Joda, Monsen gjør det han er god på. 
Han må vel være norgesmester i «video-selfie» der han løper rundt i ukjent terreng med et kamera i høyrehånd og et kamera på stativ som filmer ham enten forfra eller bakfra. 
Uansett. 
Svømmer han over en elv må han svømme tilbake for å hente kamera etterpå. 
Sånn sett er det ganske imponerende. 

Kiler ikke i maven 

Kanskje er det NRK som overselger og skaper en forventning, Monsen ikke klarer å innfri. 
Opplegget er at han må greie seg med det han har, enten det handler om mat eller utstyr. 
Kanskje blir ikke opplevelsene dramatiske nok - eller det er ikke mulig med Monsens selfie-teknikk å formidle alle opplevelsene. 
Når han sier at «det kiler i magen» så gjør det sikkert det, men TV-bildene får det ikke til å kile i maven min. 
Og jeg er ganske lett-kilt noen ganger. 

Godt og norsk 

Men samtidig er det noe prisverdig over dette opplegget. 
Noe veldig godt og norsk. 
det er ikke bare Monsen som ikke vet hvor han er, heller ikke seerne skal vite det. 
I serien utfordres også seerne til å finne ut hvor Monsen befinner seg. 
På UT.no kan de både før og under sending følge det samme kartet som Monsen har fått utdelt. 

Slett ikke sur 

Men i første episode blir spenningsmomentet litt vel fort borte når programleder Anne Rimmen avslører svaret en god stund før Monsen er i nærheten av målet - eller riktig svar for den saks skyld. 

Vi er på tur - og nei da, Monsen gjør meg ikke sur. 
Jeg henger bare ikke ordentlig med, jeg lar meg ikke imponere slik jeg har gjort så mange ganger før når Lars Monsen har lagt ut på tur. 
