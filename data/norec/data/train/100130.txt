Mathias Eick:«The Door» 

ECM/Grappa Musikkforlag 

Den nye nordiske jazztonen 

Den såkalte «nordiske jazztonen» ble definert av utøvere som Jan Garbarek og Terje Rypdal. 
Den «nye nordiske jazztonen» er i stor grad definert av trompetister, Nils Petter Molvær, Arve Henriksen og nå Mathias Eick. 

De tre lyder svært forskjellig, men har klanglig og melodiøst slektskap. 
Ennå i 20-årene er Mathias Eick for veteran å regne, med erfaring fra Jaga Jazzist, Turboneger og Thomas Dybdahl. 

Debuten på ECM i eget navn er et imponerende musikalsk statement, rendyrket melodisk, men med herlige innslag av groover fyrt opp av Audun Erlien og Audun Kleive på bass og trommer. 
Stian Carstensen gir ytterligere klangfarver med steelgitar på tre låter. 
Likevel er Jon Balke den mest fremtredende ved siden av Eick, med lydhør oppfølging av trompetistens linjer. 

Eicks tone er fyldig og rund, med en litt sår og lengtende avrunding, komposisjonene melankolske og melodiske. 
Det skulle ikke forundre om dette blir en av klassikerne i ECM-katalogen. 

CARL PETTER OPSAHL 
