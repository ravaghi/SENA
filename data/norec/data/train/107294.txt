Advarsel:Sterkt vanedannende! 

«Lumines» ryster «Tetris» i grunnvollene med fete rytmer og sterkt vanedannende spillbarhet. 

Da russeren Alexey Pajitnov skapte «Tetris» i 1985, kan han ikke ha vært klar over hva han gjorde. 
De syv fallende blokkene i forskjellige former står fremdeles for en overlegen eleganse og en spillbarhet ingen har vært i stand til å overgå siden. 

Pajitnov har med andre ord «ødelagt» for en hel sjanger - kanskje for alltid. 
I 20 år har alle spill i samme gate uunngåelig blitt sammenlignet med «Tetris». 
Og «Tetris» er fremdeles kongen. 

Det er nemlig utrolig vanskelig å gjøre noe med spillbarheten «Tetris» etablerte. 
Men «Lumines» makter mot alle odds å gjøre fallende firkanter som plasseres oppå og ved siden av hverandre, til en ny og frisk opplevelse allikevel. 

Vi snakker om det beste lanseringsspillet til PSP, et spill som kombinerer særdeles fengende musikk med en spillbarhet som er utrolig morsom og vanedannende. 
Både alene og i konkurranse mot en venn. 

Noe av hemmeligheten ligger i hvor viktig musikken er for den øvrige spillopplevelsen. 
Musikken og det du gjør på skjermen lever i en slags symbiose, musikken endrer karakter etter handlingene du gjør. 
En kombinasjon skaperen av «Lumines», Tetsuya Mizuguchi, tidligere har gjennomført med stort hell i PS2-klassikeren «Rez». 

De deilige rytmene egger deg videre mens du setter den ene firkanten etter den andre i poenggivende kombinasjoner. 
Helt til du kommer i den samme transelignende tilstanden «Tetris» skapte etter lengre tids spilling. 

Hvis du ser noen på trikken i tiden fremover med begge hendene på sin PSP, vidåpne øyne som stirrer dypt inn i evigheten, og hele kroppen i konstant rytmisk bevegelse mens de kanskje nynner litt, vet du altså hva de holder på med. 

Man skal kanskje ikke spøke med sånt, men «Lumines» er uansett digitalt narkotikum. 
Skal du bare skaffe deg ett PSP-spill... og så videre. 

PS! 
Utviklerne av «Lumines» står også bak det sjanger-like Nintendo DS-spillet «Meteos», som kommer 23. september. 
