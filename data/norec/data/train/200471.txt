TEST:Mer sportslig Opel Astra 

Astra GTC er Opels mest ungdommelige modell. 
Vi har kjørt den med bensinturbo og manuelt gir. 

Opel Astra GTC har nylig kommet til Norge. 
Den finnes allerede som femdørs kombi og stasjonsvogn. 
Men GTC frir til et litt annet publikum med sine sportslige linjer og tøffere utstråling. 
GTC er en slags sportskupé i samme klasse som først og fremst Volkswagen Scirocco, Renault Mégane Coupé og Hyundai Veloster. 
Også Peugeot RCZ kan nevnes. 

I første omgang er det tre bensinvarianter som er lansert på det norske markedet. 
Men en sterkere dieselversjon med 165 hester finnes også, i tillegg til at det er varslet en svakere dieselvariant med 130 hester og en hissig OPC-versjon. 
De tre bensinmotorene som er tilgjengelige i dag består av to versjoner av en 1,4-liters turbomotor med enten 120 eller 140 hestekrefter, samt en 1,6-liter med 180 hester. 
Vi har testet det mellomste alternativet. 

Sportslig 

Designen på nye Astra GTC er kanskje ikke like skarpt og oppsiktsvekkende som på forgjengeren, men den har definitivt fått ekstra særpreg og et mer distinkt uttrykk enn femdørskombien. 
I tillegg til et annerledes karosseri er GTC også senket 15 millimeter, noe som bidrar til det sportslige uttrykket. 

Brukbar plass 

Innvendig er de praktiske egenskapene naturlig nok ikke like godt ivaretatt. 
De to dørene er lange og tunge, og innsteget til baksetet er litt vanskeligere, men slik er det med denne typen biler. 
Gledelig er det da at når man først sitter på plass i baksetet, har man det rimelig godt. 
Plassforholdene er slett ikke verst for biltypen. 
En person på 175 centimeter sitter meget behagelig bak seg selv, og også betydelig lengre personer kan sitte i baksetet uten større problemer, litt avhengig av personen foran. 

Det største problemet for baksetepassasjerene er at sikten ut er dårlig. 
Det gjelder til en viss grad hele bilen, men det er ganske typisk med slike karosseriformer. 

Bagasjerommet er ikke all verdens isolert sett, men det er absolutt godkjent for klassen. 
Godkjent er også kvalitetsfølelsen i interiøret. 
Den er omtrent på nivå med konkurrentene. 
Det er en del knapper i midtkonsollen, men det går rimelig greit å finne ut av de fleste funksjoner. 

Motoren gjør jobben 

Motoren i vår testbil gjør en grei jobb. 
Med 140 hester og 200 newtonmeter har man krefter nok. 
Både makseffekt og spesielt maksmoment er tilgjengelig over et forholdsvis bredt register, noe som gjør det lett å utnytte kreftene. 
Astra GTC er med sine 1.362 kilo omlag 100 kilo tyngre enn konkurrentene. 
Det gjør at motoren får en litt tyngre jobb, og ytelsene er mer på linje med litt svakere motoriserte konkurrenter. 

0-100 går på 9,9 sekunder, og det er jo langt i fra et dårlig tall, spesielt med tanke på at denne motorens styrke ligger i mellomregisteret, og ikke i spurtegenskapene. 
Litt mindre rapp og kvikk enn Volkswagens TSI-motorer oppleves den likevel som. 
Motoren bruker også ganske lang tid på å senke turtallet når du går av gassen for å gire opp, slik at kjappe girskift under akselerasjon ikke alltid er like enkelt å gjøre smidig. 

Anvendelig girkasse 

Men Opel har klart å tune motor og eksosanlegg slik at det gir en litt sportslig lyd, og den seksstegede manuelle girkassen fungerer bra sammen med motoren og gjør at du lett finner et gir som passer, noe som uansett ikke er vanskelig med den momentsterke og fleksible motoren. 
Det er også en fordel for forbruket, som ligger på 0,59 liter, med et CO2-utslipp på 139 gram. 
Start/stopp-automatikk er standard på denne motoren. 

Klart sportsligere 

Kjøremessig merkes det tydelig at Opel har strammet opp GTC sammenlignet med vanlige Astra. 
Sportsunderstell er standard, og sammen med store lavprofildekk (vår testbil stod på 18-tommers vinterhjul, men 19 og 20 tommer er tilgjengelig) gir det en betydelig strammere kjørefølelse. 
Også styringen er endret, og den virker tyngre enn vi har opplevd i vanlige Astra før. 
Faktisk har man også gjort en del endringer i selve hjulopphenget, og akselavstanden er økt med 10 millimeter sammenlignet med vanlige Astra. 

Resultatet er at du føler bedre kontakt med underlaget og bilen føles vesentlig livligere og lettere på foten. 
Bilen er sportslig nok til at du kan ha det morsomt på svingete veier. 
Når det er litt glatt får du signaler om at grepet er i ferd med å bli brukt opp ved at hekken begynner å logre litt. 
Det oppleves ikke dramatisk ettersom ESP-systemet griper inn og retter opp. 
Under mer normale kjøreforhold oppleves Astra rimelig nøytral og ryddig i oppførselen i svingene. 

Stram 

Det stramme oppsettet går naturligvis noe utover komforten. 
Fjæringen er relativt stram, men ikke direkte hard eller ukomfortabel. 
Riktignok er det litt mer lyd fra hjulene enn i en vanlig Astra med mindre hjul, men det oppleves som innenfor normalen i en bil som dette. 
Vi fant oss dessuten meget godt til rette i sportssetene som vår bil var utstyrt med. 

Et adaptivt chassis som kan justeres i forskjellige hardhetsgrader er også tilgjengelig, til en ekstrakostnad på 8.500 kroner. 
Det er nok en grei investering, selv om vi ikke følte noe stort savn etter det i vår testbil. 

Rett motor 

Med 140 hestekrefter starter Astra GTC på 288.000 kroner. 
Velger du 120 hester kan du slå av 10.000, men det er en ganske liten prisforskjell for 20 hester. 
Med 180 hester er du oppe i 350.000 kroner, så 140-hesteren er et godt motorvalg. 

Konkurrenter 

Utstyrsnivået er også rimelig bra, og det kreves ikke mange tusenlappene ekstra før man har en kurant utstyrt bil. 
Sammenlignet med konkurrentene er det ikke så mye å si på prisen. 
Volkswagen Scirocco med 122 hester koster til sammenligning noen få tusenlapper mer. 
Renault Mégane Coupé er imidlertid noe billigere, mens Hyundai Veloster og Peugeot RCZ er dyrere. 
Sistnevnte har da også mer effekt. 

Vellykket 

Det er ikke opplagt hvilken bil man skal velge blant disse. 
For mange er nok Scirocco mest nærliggende, men også Mégane Coupé er verdt å vurdere. 
Vi syns uansett at GTC er en vellykket bil som har klart å gjøre Astra til et alternativ for de som er ute etter kjøreglede. 
Selv om den kanskje ikke utmerker seg voldsomt, er totalpakken helt klart god nok til at den henger med i toppen blant disse folkelige sportskupeene. 
