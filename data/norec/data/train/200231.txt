Bosch GSR 18 V-EC TE
Ny, lett og børsteløs skruautomat. 
Men duger den til tøffe jobber? 

En skruautomat, noen kaller dem gipstrekker, er blant de mest arbeidsbesparende verktøy som finnes. 
Med skruer på bånd og automatisk framtrekk er den mange ganger så effektiv som å skru for hånd. 

En skruautomat er også svært enkel å bruke. 

Den brukes i utgangspunktet som en vanlig drill, men har en egen mekanisme i front og en kløtsj. 
Når du starter maskinen er det bare å dytte den inn der du skal ha skruen, løfte den når skruen er inne, og kløtsjen frigjøres. 
Du stopper ikke, men lar motoren gå, plasserer og dytter den inn der neste skrue skal være, som så skrur seg inn til perfekt dybde. 

Poenget er altså at du lar motoren gå hele tiden. 
Bitsen kobles til når du dytter og løses ut når skruen er inne uten at du gjør noe som helst. 

Når du får teken etter å ha øvd et par minutter, tar hver skrue under et sekund å skru inn. 
For en amatør kan samme jobben gjerne ta ti sekunder per skrue eller mer hvis det skal gjøres manuelt. 

Ikke bare til gipsplater. 

Det finnes relativt lette og enkle skruautomater som bare egner seg til å skru gipsplater med. 
Det finnes imidlertid også kraftigere saker som kan skru panel, terrassebord og andre større oppgaver. 
Da må det håndteres litt større og lengre skruer. 

Til gipsplater på trestendere brukes 3,9 millimeter-skruer i 30 eller 40 millimeter lengde, terrasseskruer er gjerne 4,2 millimeter og 55 millimeter lange. 

GSR 18 V-EC TE - to fluer i en smekk 

Ny batteriteknologi og ny motorløsning gjør at det er mulig å lage en skruautomat som både er lett og kraftig, og med lang brukstid. 
Med lithiumbatterier og børsteløs motor kan konstruksjonen gjøres lettere og mer kompakt uten å svekke ytelsen. 

Vår egen trofaste gamle Senco Duraspin DS275-18 veier 2,85 kilo, og det kjennes når man skrur i tak. 

Men Bosch sin modell, som vi har testet her, veier bare 1,9 kilo og er vesentlig mindre i omfang. 
en er like kraftig, og gjør jobben enklere og med mindre påkjenning for brukeren. 

I bruk 

En skruautomat består av selve skrumaskinen og forsatsen med framtrekk, og er vesentlig lengre enn en vanlig drill. 
Den kan bli noe fortung. 
Men balansen i denne kombinasjonen er utmerket, og grepet er godt. 

Å tre inn et bånd med skruer går veldig lett når man holder i den øverste skruen og trekker båndet inn i materen. 
Skyver man nedenfra butter det lett i undersiden av framtrekket. 
En liten detalj man venner seg til. 

Hele føringen er veldig åpen, derfor er det ikke mange steder hvor borestøv lett samler seg. 
Samtidig er det lett å blåse maskinen ren etter bruk. 

Selve framtrekket er stramt og presist, samtidig som det ikke krever ekstra kraft for å trekke fram neste skrue mens man borer. 

Vi likte svært godt innstillingen for skruelengde. 
Det gjøres ved å presse ned den lille tappen, så skyves framtrekket til riktig posisjon. 
Området er mellom 25 og 55 millimeter som er tydelig indikert på underste kant. 

Justering av dybden gjøres med det røde hjulet, og du ser tydelig hvordan den lille indikatoren flytter seg i åpningen. 

For kontinuerlig arbeide kan du låse triggeren, slik at maskinen kjører helt til du klemmer lett på triggeren for å løse ut og stoppe motoren. 

Maskinen kan også brukes til å skru uten automatisk mating, MA 55 fjernes enkelt ved å bare trekke den av. 

Deretter må hette settes på i stedet og holder for standard bits må brukes. 

Maskinen starter og kjører som en vanlig drill, men skrur først når du presser, og løser ut av seg selv når skruen er helt skrudd inn og hylsen rundt treffer emnet. 

Det er også lys og en plass til små bits nederst på grepet. 

Konklusjon 

Denne kombinasjonen var rett og slett ypperlig. 
Selve maskinen har nok av kraft, skrur med høy hastighet og med skruautomaten MA 55 blir den et supereffektivt og brukervennlig verktøy som sparer enormt med tid og ergrelser. 

Justering for varierende skruelengder er enkelt og krever ikke verktøy. 
Dybdejusteringen er brukervennlig og gir tydelig indikasjon. 

Prisen som Prisjakt lister opp under er for komplett sett med skrumaskin og automatforsats i koffert med lader og 2 stk. 
4.0 Ah batterier. 

Skrumaskinen uten batteri har vi sett til 2372,50 kroner og MA 55 til 935 kroner. 

Som med alle systemløsninger blir det dyrt hvis du kjøper verktøy fra flere produsenter og må ha mange forskjellige ladere og batterier. 

Bosch GSR 18 V-EC TE (2x4,0Ah) 
