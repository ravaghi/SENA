Calexikos
Calexico, Pstereofestivalen 

Aldri har Marinen vært nærmere et country-meksikansk klimaks enn under årets Calexico-konsert. 

De fremstår lett som verdens mest sympatiske band, Calexico, idet de entrer scenen til John Williams' Star Wars-tema "The Imperial March"; en perfekt sensommermiks av trompeter og tilbakelent countryrock rammer inn Pstereo-stemningen på nydelig vis, med en skråsikker Joey Burns som kveldens naturlige orkesterleder. 

Her snakker vi maritim mariachi fra et band flere har hørt om enn på, men også deres mest trofaste fans fikk sine øyeblikk, og da spesielt "Ballad Of Cable Hogue" fra diskografi-høydepunktet Hot Rail og trompetsprutende "Crystal Frontier". 
Dette var nok en kveld for de som liker -exico-delen av bandet mer enn Cal-, for det var mye mer tex-mex enn country her, og dette er naturlig, siden disse låtene i større grad passer liveformatet. 
Enkelte blodfans kan nok murre over mangelen av låter fra 2006-albumet Garden Ruin, men disse fikk en utsøkt versjon av "Letter To Bowie Knife" og en bombastisk, opprocket versjon av Carried To Dust-låten "Two Silver Trees". 
Kveldens største høydepunkt var nok allikevel deres versjon av Love-klassikeren "Alone Again Or"- en av få coverversjoner som kan sies å tangere originalen. 

Glisene lå tungt over publikum når Burns snakker om Jonny Vang og en Nidelven-båttur i båten "Calexico", og ved siden av Harrys Gym og Late Of The Pier er dette et klart høydepunkt når Pstereo-festivalen 2009 skal oppsummeres. 
