Ung harmoni
Årets arrangørhype kan først og fremst én ting. 

Alle som har lest ett eneste intervju med festivalsjefene for Bylarm i år har fått med seg hvor mye demolytterne deres elsket Mhoo, og hvordan samtlige måtte få meg seg dette levende eksempelet på at Bylarm ikke bare booker småsjeggete indierockere fra Oslo og Bergen. 
Mediabombinga funket åpenbart og i kveld hadde det kommet en hel temmelig full samfunnssal med folk for å se fire tenåringer fra Tønsberg spille country. 
Med liten c, vel og merke, for dette er country av den snille sorten, med overfladiske elementer fra maricahimusikk her og der. 
Det låt nesten litt Beirutsk til tider, om ikke annet så i den forstand at det er snakk om tenåringer med (tidvis) trompet og stemmer som høres minst ti år eldre ut enn de er. 

Og når det kommer til Mhoo er det i bunn og grunn stemmene det handler om. 
Ikke er låtene all verden hverken tekstmessig eller ellers, og de er ikke flinke nok gitarister ennå til å få noe ordentlig musikalsk valuta ut av de spanske gitarfaktene sine, men de kan synge, og leverte nok fler trestemte harmonier iløpet av en halvtime enn resten av Bylarm kommer til å levere til sammen. 
At det er her stryken deres ligger vet de selv; de fleste låtene deres er harmoni-leverings-system først og alt annet så. 

Det er lov det. 
I min bok kommer man langt med tre bra vokalister, og når de i tillegg naturlig kan droppe sjarmbomber av typen «dette er en låt vi skrev til en gutt i klassen vår», er det kanskje ikke så rart at de hadde et av de mest takknemlige publikummene festivalen har sett så langt i år. 
Bylarms formålsparagraf opp av dage, dette her. 
