Spillanmeldelse:Moro for de største 

«Club Penguin: 
Elite Penguin Force» er et uskyldig agent-spill som utfordrer og underholder. 

Her sendes barna ut på hemmelige oppdrag, hvor de spiller actionfylte minispill og løser hjernenøtter om hverandre. 
Minispillene kan være alt fra å pilke til å stå på snowboard, og hjernenøttene omfatter for eksempel tyding av hieroglyfer. 

Målet er å samle flest mulig mynter på ferden. 
Disse myntene kan barna bruke for å kjøpe klær, kjøretøy og annet utstyr. 
De kan også overføre myntene trådløst, til de hemmelige pingvinagentenes hjemmeside (www.clubpenguin.com). 
Her kan de blant annet laste ned nye oppdrag. 

Spillet har et godt driv, en herlig sans for humor, og en enkel, fargerik strek. 
Barna kan bryne seg på både underholdende minispill og utfordrende hjernenøtter. 
Det er hverken for sukkersøtt eller actionpreget, og egner seg trolig godt for begge kjønn. 

Barna bør likevel være godt over skolealder, skulle jeg tro, for oppgavene er til tider vriene. 
Det er definitivt moro for oss voksne også. 
Hvem vet - kanskje ender du opp som en hemmelig pingvinagent selv? 
