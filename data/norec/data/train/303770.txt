Kråke uten flokk
Kråkesølv-låtskriver glimter til med minimalistisk folkpop. 

ALBUM: 
Fredrik William Olsen er en av låtskriverkreftene i Kråkesølv, og denne solodebuten bekrefter langt på vei mistanken om at han er «the quiet one» i Bodø-gruppa. 

«Hver gang æ græv» høres da også, forenklet oppsumert, ut som om Kråkesølv har migrert over i et Fleet Foxes/Mumford & Sons-landskap - eller det minner om Kings of Convenience for den saks skyld. 

Olsen har en særegen poetisk tone og trår fram med en tydelig låtskriversignatur. 

I blant skjer det magiske ting i det bevisst tilbakeholdne, underproduserte lydbildet, som det siste minuttet av åpningssporet «1», der noen bevrende pianotoner leder inn i et sakralt vokalt parti. 

Slike streif av ekstraordinær popskjønnhet dukker opp over hele albumet. 

Det blir riktignok en litt monoton helhetsopplevelse, men det er samtidig mange artister som vil misunne hvordan Olsen får så mye ut av den akustiske minimalismen på denne plata. 
