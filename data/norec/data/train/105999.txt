Smarte revestreker
Kostelig stop-motion animasjon med utsøkte detaljer. 

Det får oppmerksomhet når den alltid eksentriske og kreative Wes Anderson tyr til gammeldags stop-motion teknikk for å fortelle Roald Dahls kjente historie om Mikkel Rev. 

Fra før av står Anderson for filmer som «The Life Aquatic With Steve Zissou», «The Royal Tenenbaums» og nå sist «The Darjeeling Limited». 
I «Den fantastiske Mikkel Rev» finner vi igjen den klare signaturen hans, det er sprudlende fantasifullt og tjukt med rare «quirks», i mangel på et godt norsk ord. 
Her er detaljene utsøkte, fra de skreddersydde klærne på de små dukkene og til dyrenes merkelige seiersdans. 

Den største moroa ligger klart i å fryde seg over teknikken. 
Ellers går det over stokk og stein, med kjappe replikker og høy kjekkasfaktor i denne i utgangspunktet enkle, men elskverdige røverhistorien. 
