BenQ-Siemens S68
Noen ganger dukker det opp en mobiltelefon som tar oss med storm, uten at vi helt forstår hvorfor. 
Den første mobilen til BenQ-Siemens, S68, er en av disse. 

For på papiret er ikke BenQ-Siemens S68 noen imponerende mobil. 
Den har heller få teknologiske finesser å skryte av, og er i det store og hele kun bare til å snakke i eller sende meldinger til/fra. 
Allikevel er vi storfornøyde med denne mobilen. 

Lekkert og tynt 

Mye av grunnen til dette har med designet å gjøre, for her snakker vi eksklusivitet. 
Børstet metall og rette linjer fører tankene langt vekk fra det billigsegmentet som denne telefonen tross alt befinner seg i. 
BenQ-Siemens S68 koster bare rundt 1 400 kroner uten abonnement og bør derfor gjøre det godt i konkurransen mot telefonene i dette segmentet, som har et langt større plastikkpreg enn S68 har. 

Størrelsen har merkelig nok også en del å si for denne mobilen. 
For den virker utrolig liten. 
Ser man derimot på høyden og bredden (107 x 44 mm) er den ikke spesielt mindre enn mobiler med helt ordinær størrelse, som for eksempel Sony Ericsson W810i. 
Det er tykkelsen (eller "tynnelsen") som gjør den første BenQ-mobilen såpass liten. 
Kun 13 mm gjør at mobilen føles langt mindre enn den strengt tatt er. 
Vekten på 79 gram er også ypperlig. 

Denne mobilen har gjort at vi nå skjønner hvorfor mobilselskapenes designere satser for fullt på å få ned tykkelsen. 
Med noen få millimeter mer ville nemlig følelsen av BenQ-Siemens S68 vært en helt annen. 

Tastene er også et kapittel for seg selv. 
For i motsetning til de fleste andre mobiler, der tastene er laget av plast, er det her snakk om metall, noe som virker som et hav av forskjell. 
Responsen er knallgod. 
Eneste problemet er at den bråker litt når man trykker på tastene, noe som blir irriterende når man er godt inn i tekstmeldingsmodus. 

Trenger ikke minne 

Nå som designet er et tilbakelagt stadium kommer vi raskt over på de punktene som ikke er like imponerende. 
Skjermen i BenQ-Siemens S68 er for eksempel ikke spesielt bra. 
Med 132 x 176 punkter har det forholdsvis lite å si at den kan vise frem 262 144 farger. 
Oppløsningen er ikke bra nok til at man får noen særlig effekt ut av bilder og annet snacks som skal vises på skjermen. 

Nå har man riktignok ikke noe stort behov for en skjerm med 240 x 320 punkter, som de imponerende mobilskjermene har for tiden. 
For S68 har hverken innebygd kamera eller MP3-spiller. 
I motsetning til flere andre mobiler i dette segmentet har den heller ikke FM-radio for å bøte på mangelen på MP3-spiller. 

Siden den mangler både kamera og MP3-spiller har det heller ikke noe å si at S68 bare er utstyrt med 28 megabyte minne. 
På en litt mer avansert mobil ville dette vært håpløst lite, men her trenger man ikke noe mer. 
Man får plass til alt det man vil av meldinger og små Java-programmer (spill). 
Det sier seg selv at den ikke har støtte for minnekort. 

Endelig er menyene fikset 

Vi må imidlertid gi litt skryt til BenQ eller Siemens for å ha fikset på menyene. 
For det vi har vært vant til fra Siemens tidligere har vært et sørgelig kapittel. 
Nå er imidlertid struktur og grafikk oppdatert til et langt bedre nivå enn tidligere. 
Riktignok håper vi at de kan gå enda et skritt eller to videre (spesielt i forhold til brukervennlighet), men BenQ-Siemens er godt på vei. 

Trebåndsmobilen har heldigvis støtte for Bluetooth, noe som gjør at synkronisering fungerer greit, men der er det også stopp. 
For det er ikke snakk om hverken 3G eller EDGE, noe som betyr at skal man surfe på nettet eller laste ned e-post sliter man med hastigheten. 

Programmene i telefonen holder ikke vanlig Siemens-standard, selv om vi setter pris på RSS-leseren News2Mobile. 
Det er stort sett bare vanlige nyttefunksjoner og spillene er relativt skuffende. 
Vi hadde også problemer med vekkeklokken på vårt eksemplar. 
Den levde sitt eget liv og vi var nødt til å ha en ekstra vekkeklokke for å være sikre på at vi kom oss opp i tide. 

Glimrende inntrykk 

BenQ-Siemens S68 er en god mobiltelefon. 
Den har meget god lyd og er glimrende til å skrive meldinger på (selv om tastene kan skape øresus for de som sitter rundt). 
Prisen gjør også sitt til å at man ser gjennom fingrene på de teknologiske manglene. 

For den første mobiltelefonen til BenQ-Siemens etterlater faktisk et veldig godt inntrykk, ene og alene på grunn av basisfunksjonene og det flotte designet. 
Det finnes flere mobiler som teknisk sett er bedre i denne prisklassen, men denne ikke aller virker like gjennomført. 
Vi er uansett overbevist om at BenQ-Siemens har livets rett og gleder oss til den neste mobilen fra selskapet ramler ned på pulten. 

Tekniske data for BenQ-Siemens S68 
