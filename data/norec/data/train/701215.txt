Svart ridder, lilla klovn
«The dark knight» er en bekmørk og imponerende oppfølger til «Batman begins». 

Vakker og gotisk, med en kompleks historie spekket med umulige valg, moralske dilemmaer og storpolitiske metaforer. 
Også denne gangen med en litt for omstendelig opptakt til de store øyeblikkene, men også med en av tidenes mest fascinerende skurker. 

Filmen starter omtrent der «Batman begins» sluttet. 
Batman, alias playboymilliardæren Bruce Wayne (Christian Bale), fortsetter å ta saken i egne moralsk rettferdige hender mot de kriminelle i Gotham City. 
Likevel er kriminaliteten verre enn noensinne, noe som får både Bruce Wayne og andre til å fundere på hva godt Batmans borgervern egentlig gjør. 
For også når det gjelder helten Batmans inngripen gjelder regelen om at vold avler hevnere avler vold. 
Spørsmålet er hva den nye, idealistiske statsadvokaten Harvey Dent (Aaron Eckhart) kan få utrettet mot byens organiserte kriminalitet. 
Men alle gode intensjoner forpurres da den psykopatiske The Joker (Heath Ledger) kommer på banen. 

The Joker er Batmans rake motsetning: der Batman handler ut fra en overbevisning om moral og rettferdighet, altså en supermakt, er The Joker en skurk som ikke drives av penge— og maktbegjær, men av et anarkistisk ønske om moro gjennom ødeleggelse: en ren terrorist. 

Mye har vært sagt om avdøde Heath Ledgers innsats som superskurken The Joker. 
Hans livs rolle, tidenes mest skremmende skurk, osv. 
Selv om mye av oppmerksomheten rundt Ledgers rolletolkning nok skyldes hans plutselige og tragiske død tidligere i år, er det ikke tvil om at det er hans prestasjon og hans rollefigur som vil bli husket og snakket om fra denne filmen. 
Først og fremst fordi The Joker, i all sin grelle grusomhet, faktisk er den eneste som bringer humor og løssluppenhet inn i dette bekmørke, moralsk forknytte og tidvis litt for selvhøytidelige dramaet. 
Men også på grunn av Ledgers fantastiske tolkning: kroppsspråket. 
Den spillende tungen. 
Ledgers The Joker er en klein og ond skurk med en fascinerende og helt uimotståelig tiltrekningskraft. 
Tidenes bad boy. 

Jack Nicholsons The Joker var en fjolleskurk til sammenlikning. 
