Småmorsom selvbiografi fra Nytorget
BOK: 
Espen Birkedal (32) har laget en fornøyelig tegneserie om å gå på alkoholpåvirkede kunstutstilling-åpninger i Stavanger. 

Espen Birkedal: 
Selvbiografiske Birk - Infiltratøren, 17. april 2015 - 17. mars 2016. 
Tegneseriebok. 
Trompet forlag. 

«Infiltratøren» handler om Espen Birk – også kalt Selvbiografiske Birk. 
Han studerte på Kunstskolen i Rogaland, men det var ti år siden. 
Hvordan skal han komme tilbake som kunstner? 
Løsningen blir å suse rundt på forskjellige kunståpninger, stifte nye bekjentskaper og infiltrerte seg inn i visningsrommet Studio17, på Nytorget i Stavanger. 

Valgene kunstnerspiren Birk må ta er mangfoldige og smått umenneskelige; skal han ta på lue, bøttehatt eller beret av typen Ingmar Bergman? 
Hva er kult og hva er teit? 

Men ellers handler boken mye om hvilken type gratis alkohol en får på vernissasjen – såkalt minglevann. 
Er det veldig skummende øl? 
Er det Lervig eller sprit? 
Hvor Birk skal pisse og gå på doss vies også myyye oppmerksomhet. 

Gjenkjennelig stavangersk 

«Infiltratøren» er smått gjenkjennelig og småmorsomt i skjæringspunktet mellom skjemt og alvor, mellom Studio17 og de få meterne over Nytorget til Martinique. 
Alt virker basert på virkelige personer og ting de sa. 
Tonen er veldig stavangersk: 
«Du har ikkje forandra deg ein drid». 

Birk nevner Onkel Skrue og Rocky som inspirasjonskilder. 
«Infiltratøren» har absolutt mest til felles med Rocky av Martin Kellerman; veldig selvbiografisk, med en hovedperson tidlig i 30-årene som soser rundt lett påvirket av alkohol, småforelsket i diverse jenter. 

Kritikken mot både Rocky og Birk må bli at det ikke skjer stort i rutene. 
Tegningene viser folk som står rett opp og ned og snakker med hverandre. 
Dermed blir det lite variasjon. 
I en episode blir Birk til «KlodBirk», og hans erkefiende til «FredRikerud». 
Det er et kjærkommet innslag av en episode som bare kan fungere i en tegneserie. 

Tegningene er i svart-hvitt. 
De er ganske enkle, ofte uten bakgrunn. 
Men hver person har fått sine særtrekk, slik at de er lette å kjenne igjen fra en episode til en annen. 

Noen ganger har Birk skrevet alt for små bokstaver inn i snakkeboblene. 
Jo, jeg er 50 år, men har relativt nye briller. 
Stort sett går det fint, men noen av disse snakkeboblene måtte jeg virkelig anstrenge meg for å lese. 

Morsomt forord 

Forordet er veldig bra: 
«Et hvert kunstmiljø består hovedsaklig av mennesker som ikke helt har funnet sin plass i samfunnet, som bak sitt stramme ytre higer etter et nytt publikum, mens de gjemmer sine sosiale begrensninger med sitater fra ymse filosofer og referanser til ymse kunstnere folk flest ikke vet hvem er. 
Dette er en viktig fasade å opprettholde slik at vi fortsatt kan forbli disse mystiske vesener vanlige folk kan kjøpe en liten del av – for så å framstå som dype og mystiske selv, ved å henge abstrakte kruseduller på veggen ved siden av sine vinyl-kolleksjoner og nedarvede vitrineskap i teak», skriver Siri Borgé. 
Ante vi det ikke. 

17. april 2016 åpnet Espen Birkedal utstillingen «Infiltratøren» på Studio17. 
Nå nesten to år senere, gir han ut denne tegneserien, basert på utstillingen. 
Infiltrasjonen ble altså vellykket. 
Akkurat som tegneserien. 
