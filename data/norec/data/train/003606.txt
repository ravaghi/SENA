Iron Man 2
Robert Downey Jr. gir jernet! 

Dette har blitt en oppfølger som forsøker å overgå eneren, og lykkes på flere felter. 

Tøft! 

Den er kanskje ikke like morsom. 
Jeg savner litt av den bitende satiren fra den første filmen. 
Men Iron Man 2 har flere kule og halsbrekkende actionscener, der både øyne og ører blir satt på prøve. 

Den har fremdeles Robert Downey Jr i hovedrollen, som i seg selv er kvalitetssikring. 
Og med AC/DC på full guffe på soundtracket kan filmen ikke feile – dette er tøft, morsomt og underholdende! 

Møter på nye utfordringer 

Milliardæren Tony Stark/Iron Man (Robert Downey Jr) er under press fra amerikanske myndigheter, som ønsker teknologien hans. 

Vennskapet med både Oberst James Rhodes (Don Cheadle) og hans personlige sekretær, Pepper Potts (Gwyneth Paltrow), kompliseres. 

Driftige damer og farlige menn 

Han får en ny assistent (Scarlett Johansson), som kanskje er mer enn det. 
Han blir angrepet av hevngjerrige Ivan Vanko (Mickey Rourke), som har oppfunnet samme reaktor som driver Iron Man-drakta. 
Samtidig må Stark finne en ny energikilde, for den nåværende er i ferd med å drepe ham. 

Det foregår altså relativt mye i Iron Man 2, og dette kunne fort ha blitt forvirrende. 
Men Justin Therouxs manus er forbløffende oversiktlig. 

Kjapp action 

Alle figurene har forståelige agendaer og motiver. 
Regissør Jon Favreau har greid å sy alle trådene sammen til en kjapp actionfilm, som likevel tar seg tid til å la figurene prate. 

Hadde for eksempel Michael Bay stått bak filmen, ville vi fått to timer med nærbilder av Iron Man-drakta og eksplosjoner. 
Favreau gir filmens univers og historie tid til å synke inn. 

Misforstå ikke, Iron Man 2 mangler ikke action. 
Det er mer enn nok av fartsfylte sekvenser som imponerer, blant annet fra et billøp i Monaco, en slåsskamp i Tony Starks herregård og en kamp mot roboter i, over og rundt en park. 

Kul og kvalm 

Akkurat som i eneren brukes effektene uten å overdrive. 
De glir troverdig inn i omgivelsene. 

Lydsporet ga meg til tider skikkelig bakoversveis, og det virker bare så riktig, så riktig hver gang AC/DC rocker løs. 
Kombinasjonen av amerikansk jernmann og australsk rock er blodig tøff! 

Jeg digger begge Iron Man-filmene, både på grunn av morsomme historier, fantastiske effekter og kule skuespillere i hovedrollene, først og fremst Robert Downey Jr. 
Også her spiller han drevent, og balanserer mellom å være kul og kvalm. 

Iron Man 2 er altså en vellykket oppfølger, og om du følger med helt på slutten, vil du få tegn til hva som kan komme til å skje videre. 
For det er ingen grunn til å tvile på at det kommer mer! 
