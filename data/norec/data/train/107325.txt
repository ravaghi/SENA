Joseph Arthur «Our Shadows Will Remain»
(Vector Recordings) 

En musikalsk berikelse som flere bør oppdage. 

Dette er Ohio-fødte Arthurs fjerde plate etter at han ble oppdaget av Peter Gabriel for åtte år siden. 
Joseph Arthur slekter mye på sin mentor, ikke minst gjennom sin utstrakte bruk av suggestive loops og programmering (hør bare den fantastiske «Stumble And Pain» med Praha-filharmonikerne!). 
Samtidig er han en klassisk låtskriver med sans for store, dramatiske stemninger, tekstlig mørke og med en helt unik nerve i stemmen («Devil's Broom») som også burde fenge alle tilhengere av Jeff Buckley, Thomas Dybdahl eller Magnet. 
«Our Shadows Will Remain» er en plate du neppe vil gå lei av med det første. 
