Back To The Future Trilogy
Fabelaktige tidsreiser på Blu-ray! 

Det finnes flere filmer om tidsreiser. 
Men ingen med større underholdningsverdi enn Back To The Future-trilogien! 

Dette er en grenseløs fantasifest med fart, spenning og humor. 
Nå er filmene ute på Blu-ray, med alt du måtte ønske deg av ekstrastoff. 
Nesten, i hvertfall. 

Noe mangler, men ikke nok til at utgivelsen unngår den selvfølgelige toppkarakteren! 
Dette er en Blu-ray som sier seks! 

Frem og tilbake i tid 

Trilogien handler om unggutten Marty McFly, den sprø oppfinneren Doc Emmet Brown og en DeLorean sportsbil, ombygd som tidsmaskin. 

Den definitive presentasjonen av trilogien 

Utgangspunktet er 1985, men gjennom tre filmer reiser de frem og tilbake mellom 1885, 1955, 1985 og 2015, mens de forsøker å avverge historiske endringer som kan få katastrofale følger. 

Fantastisk radarpar 

Den første fra 1985 er best, men de to oppfølgerne fra 1989 og 1990 er også rasende god underholdning, først og fremst på grunn av Robert Zemeckis og Bob Gales oppfinnsomme manus. 

Zemeckis har regissert det mesterlig på film, med et fantastisk radarpar foran kamera, nemlig Michael J. Fox og Christopher Lloyd. 

De har en fabelaktig kjemi mellom seg som gjør at de for alltid vil huskes for nettopp disse rollene. 

Et enormt eventyr 

Filmproduksjonen har sine ørsmå skjønnhetspletter, blant annet i aldrings-sminkingen av unge skuespillere. 
Dette vises ekstra godt på Blu-ray. 

Filmene er nemlig svært godt overført i HD-kvalitet, og det avslører slike detaljer som vi kanskje ikke så tidligere. 

Men noen få og små feilskjær oppveies av alt som er bra, og en grandios følelse av å få være med på et enormt eventyr. 

Det underbygges av Alan Silvestris herlige filmmusikk, som må være noe av det beste som er prestert i denne sjangeren. 

Historier fra fremtiden 

Back To The Future Trilogy kommer på Blu-ray med et rikt arsenal ekstrastoff, blant annet kommentarspor, trivia, testfilmer, stillbilder, trailere og musikkvideoer. 

Men den store gulroten er Tales From The Future, en nyprodusert dokumentar som er delt opp i seks kapitler, og spredd over de tre diskene. 

Her er alle med, fra Michael J. Fox og Robert Zemeckis, til Lea Thompson og Steven Spielberg. 
Det er en vellaget og interessant dokumentar, som kaster lys over trilogien med noen tiår med refleksjoner. 

Ble byttet ut 

Jeg kunne imidlertid ønske å høre fra Thomas F. Wilson, som spilte Biff Tannen og Crispin Glover som spilte George McFly. 

En mann mangler av forståelige grunner. 
Eric Stoltz skulle egentlig spille hovedrollen, men ble byttet ut med Michael J. Fox etter fem ukers innspilling, fordi Zemeckis følte han ikke var rett mann til rollen. 

Vi får faktisk se noen få interessante klipp av Stoltz som McFly. 
Han må ofte ha tenkt på hvordan karrieren kunne ha blitt. 

Elsker filmene 

Back To The Future Trilogy er et skattkammer for alle som liker eventyrlig underholdning. 

Denne Blu-ray-utgivelsen kan fort bli den definitive presentasjonen av trilogien. 

Og om du har fått mistanke til at jeg elsker disse filmene, har du helt rett 
