Gammelt mord i ny innpakning
Nyinnspillingen av "Mord på Orientekspressen" er leken, lekker og grunnleggende overflødig. 

KRIM "Mord på Orientekspressen" USA 2017 Originaltittel: 
Murder on the Orient Express Regi: 
Kenneth Branagh Manus: 
Agatha Christie (roman), Michael Green (manuskript) Skuespillere: 
Kenneth Branagh, Johnny Depp, Daisy Ridley, Michelle Pfeiffer, Penélope Cruz, Josh Gad, Willem Dafoe, Judi Dench Musikk: 
Patrick Doyle Aldersgrense: 
12 år 

Spørsmål som melder seg når man skal se Kenneth Branaghs versjon av "Mord på Orientekspressen": 
Hvorfor har han valgt å filmatisere den allerede mest filmatiserte av Agatha Christies fortellinger? 
Er det mulig å forbinde Hercule Poirot med andre enn den trinne skikkelsen til David Suchet? 
Og er det virkelig noen som ikke kjenner løsningen på mysteriet? 

En odde forsamling (Johnny Depp, Michelle Pfeiffer og Penélope Cruz med glamorøse flere) sitter strandet på et tog i en snøstorm. 
Når en av dem blir myrdet, må mesterdetektiv Poirot (Brannagh selv med en abnormitet av en bart og en aksent som er pur Inspector Clouseau) trå til for å pønske ut hvem av de andre som har begått ugjerningen. 

At dette er den mest påkostede versjonen av "Mord på Orientekspressen" til dato, blir tydelig hver gang vi ser toget dampe gjennom de storslåtte kroatiske fjellene. 
Men egentlig er jo dette en selskapslek av en historie. 
Og etter en akkurat passe lettbent og underholdende første halvdel, taper filmen seg når Branagh etter hvert synes å ta den litt vel alvorlig. 

Dessuten vet altså de fleste av oss hvem morderen er. 
