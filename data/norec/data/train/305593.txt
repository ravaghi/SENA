Flue på veggen i fornemt teselskap
Møt de britiske damene med stor D. 

FILM: 
Et teselskap med damer som har passert 80 høres ikke akkurat ut som en festforestilling – med mindre damene heter Dame Judi Dench, Dame Maggie Smith, Dame Eileen Atkins og Dame Joan Plowright. 
Disse britiske skuespillerne er alle damer med stor D; de har nemlig i tur og orden fått ærestittelen «Dame Commander of the Order of the British Empire» av den britiske dronningen. 

Mimrer 

Regissør Roger Michell er flue på veggen når de fire damene møtes for å mimre om gamle dager. 
Resultatet er dokumentaren «Nothing Like a Dame». 
Krydret med klipp fra de fires filmografier blir møtet uhyre interessant for alle som er opptatt av britisk teater. 
For andre også; damene har et stort folkelig repertoar i tillegg. 
Judi Dench som M i Bond-filmer, Maggie Smith i både «Downtown Abbey» og Harry Potter-filmene, Eileen Atkins i «The Crown» osv. 

Ikke pene nok 

Sistnevnte forteller at hun fire ganger ble bedt om å spille Cleopatra i Shakespeares skuespill, men avslo fordi hun ikke syntes hun var pen nok. 
Judi Dench har spilt henne, etter først å ha spurt regissøren om han virkelig ville ha «en dverg i overgangsalderen» i rollen. 
Disse damene har stadig blitt påminnet om at de ikke akkurat ser ut som noen malerier. 

Fuck you, Roger 

Nylig så vi eldre amerikanske skuespillere (Jane Fonda, Diane Keaton, Candice Bergen) samlet i komedien «Book Club». 
Med et svakt manus framsto filmen mest som et påskudd om å vise fram rynkefrie 70-80-åringer. 
Ikke så i «Nothing Like a Dame». 
Her er damene i fri utfoldelse som seg selv. 
Frekke, skarpe, ironiske, men mest av alt morsomme. 
Når regissøren skyter inn et spørsmål om hvordan det er å bli gammel, får han til svar et resolutt «Fuck you, Roger!» 

Olivier 

Alle har de et befriende lite ærbødig forhold til britisk teaters grand old man, Sir Laurence Olivier. 
Joan Plowright var gift med ham. 
Maggie Smith spilte mot ham i «Othello», fikk seg en real kilevink, og forkynner at det var eneste gangen hun så stjerner på The National Theatre. 
Vel, her glitrer de i hvert fall. 
