Amandas revolusjon
Fengslende oppgjør med voksengenerasjonens synder. 

Få norske debutanter har opplevd en like unison hype som Romerike-stjerneskuddet Amanda Delara. 
Med sin første EP-slipp «Rebel» beviser 19-åringen at den store interessen på alle måter er begrunnet av et uvanlig talent. 

«We’re the new generation» synger hun selvsikkert i refrenget på utgivelsens sistespor, og det er da også liten tvil om at vi kommer til å få høre mye fra denne kanten framover. 
Både takket være en særegen teft for kommersielt fengende, og like fult kvalitetssterke låter, samt en svært karakteristisk vokal som gang på gang kaprer lytterens øre. 

Etter å allerede ha servert den vinnende kombinasjonen på førstesinglene «Paper Paper» og «Dirhamz», utvider Delara repertoaret ytterligere gjennom tre nye spor med like sterkt radiopotensiale – hele tiden bunnet ned i et opprør mot voksengenerasjonens synder. 

Det skal vanskelig gjøres å ikke la seg engasjere av akkurat den revolusjonen. 
