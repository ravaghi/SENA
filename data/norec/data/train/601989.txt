Nyskapende og sært
James Blake. 
(Universal) 

Bass, trommer og en sjelfull stemme. 
Britiske James Blake (22) har bakgrunn som dj. 
Det er ikke vanskelig å høre det, for Blake er veldig fokusert på tunge bassdrønn og tydelige rytmer. 
Men det som gjør musikken hans nyskapende og spesiell, er soulmusikken han mikser inn i sitt stilmessig originale uttrykk. 

Mange av låtene er svevende, abstrakte og minimalistiske. 
Dette blir nok for sært for folk flest, og da nytter det lite å være en av årets kritikerfavoritter så langt i år rundt omkring i Europa. 
Med all respekt så blir vibbene og bassrytmene litt irriterende tunge på noen av låtene. 
Det blir til tider for hakkete og lite begripelig. 

Det fine med James Blake er at han skaper noe nytt. 
Han legger sjelen sin i dette. 
Noen av låtene er følsomme og fine med en sakral stemning, av og til med gospel i seg. 

Det som ikke er så bra er at når nyhetens interesse forsvinner inn i fortiden, så vil denne platen bli fort glemt. 
Etter det får vi se om James Blake har noe mer å by på enn dette. 
Han har i alle fall klart å skape buzz rundt sin tunge bass denne gangen. 
