Planet WMRT-414 og WML-3565 MIMO
Trådløst utstyr blir raskere og mer stabilt, vi har testet det siste fra Planet. 

Trådløst nett har blitt allemannseie i Norge. 
Om du bor på Grünerløkka, i Halden eller på Karmøy - ta deg en tur ut med den bærbare og du finner trådløse nett over alt der det bor folk. 

LES OGSÅ: 

Likevel er det noen som har problemer med dekning inne i sin egen bolig, kontor eller verksted. 
Det skyldes bygningsmessige faktorer, materialer og forstyrrelser fra annet utstyr. 
Resultatet er at signalene svekkes og kommunikasjonen bryter sammen. 

MIMO-teknikken bruker flere antenner både hos sender og mottaker, og utnytter mønstre i refleksjonene som oppstår mellom signalene og omgivelsene. 
Dette er en komplisert teknikk, men for oss brukere er den like enkel i bruk som annet trådløst utstyr. 

Forskjellen er at MIMO-utstyr både har lengre rekkevidde og bedre dekning. 

Tilkobling og installasjon 

Planet WMRT-414 har en standard utførelse, det eneste som skiller den ut er de 3 antennene. 

Baksiden har tilkobling for WAN og 4 LAN-porter - som praktisk talt alle andre trådløse rutere. 

Alle tester ble gjort med WML-3565 som er et PCCard med MIMO. 

Installasjonen blir sørget for av en norsk interaktiv installasjonsveiviser, som også kan vises som video. 

Denne er tilrettelagt først og fremst for de som har ADSL eller kabelmodem uten pålogging eller ruterfunksjon. 
De som har PPoE og rutermodem har det ikke like enkelt, men det er en norsk bruksanvisning i PDF på CD'en som forklarer det viktigste. 

Avanserte fuksjoner 

For mer avanserte oppsett må man ty til den engelske bruksanvisningen i PDF-format. 
Her finner vi alle de kjente mulighetene, men heldigvis også oppsett for QoS som kan brukes både til å begrense og garantere båndbredde for tilknyttede brukere og forskjellige protokoller som er i bruk. 

Likevel forskjell 

Selv om grunnteknikken er den samme, viser våre målinger at det er forskjell mellom produkter baert på MIMO fra forskjellige leverandører. 
Dette skyldes både komponentvalg og designet av enhetene. 

I praksis oppleves forskjellene ikke så store som målingene viser, men dette er avhengig av bruksområdene. 
Vi måler kontinuerlig overføring, som er viktig med nedlastning av større datamengder og avspilling av video. 
For surfing og annen lett bruk merkes de målte forskjellene i langt mindre grad. 

Den viktigste forskjellen er at med MIMO-utstyr er du nærmest garantert å få dekning i boligen, selv om den er på flere hundre kvadratmeter og i flere etasjer. 
Unntak vil likevel kunne forekomme, men da er det snakk om tunge tilfeller... 

Godkjent dekning 

Vi testet Planet WMRT-414 og WML-3565 både i vårt test/kontormiljø og hjemme. 

Dekningen fra testrommet ut i kontorlokalene, gjennom en 30 cm tykk betongvegg og en liten døråpning var uproblematisk. 
Både innunder mesaninen av stål 30 meter borte fra åpningen og oppe på mesaninen bak perforerte stålplater fikk vi stabil kontakt. 

Sammenlignet med vår testvinner fra Linksys var dekningen ikke like jevn i ytelse, men falt aldri ut, 

på hjemmebane derimot, var ytelsen helt lik testvinneren, med utmerket dekning fra hemsen oppunder mønet til innerst i kjelleren. 

Rekkevidden ut av huset var ikke like potent som Linksys SRX (rød sirkel), men likevel bedre enn ordinære trådløse rutere som typisk dekker innenfor blå sirkel. 

Konklusjon 

Planet WMRT-414 kombinert med WML-3565 er en god kombinasjon som matchet vår tesvinner på flere områder. 
Det var bare i de ytterste områdene den ikke nådde helt opp. 
Ønsker du å dele ut WLAN-signal langt utenfor egen bolig er dette et tema, ellers ikke. 

Listepriser inkl. mva. er 1 250.- kroner for ruteren WMRT-414, PC-kortet WML-3565 ligger på 625.- kroner og et internt kort WML-8315 for stasjonære PCer er satt til 675.- kroner. 

Priser ute i butikkene vil kunne avvike fra disse. 

Forhandlere får du oppgitt ved å kontakte Telefonselskapet. 
