Dadafon:«Dadafon» 

(Universal) 

Et strålende popband med en av landets sterkeste signaturstemmer. 

Kristin Asbjørnsens elastiske spenn mellom det hest vulkanske og den kattemyke flørteren er i briljant sentrum gjennom Dadafons første plate på et større selskap. 
Skiftet av selskap har også ført til at de fleste av Dadafons etniske krumspring er slipt vekk til fordel for et renere poputtrykk enn tidligere, men ikke mer enn at gruppen beholder sin særpregede og melodiøse form for akustisk pop. 
Den svært så viktige grooven er fremdeles sterkt til stede gjennom hele platen, selv om innslagene av både afrikansk og folk i bunnen av Dadafons sanger ikke høres like godt lenger. 
Men hva gjør det når Dadafon-kollektivet kan komme opp med sanger som «Insufficiency», «Raining» og «Hunted». 
En flott plate fra et flott band - nok en gang! 
