Joe Cocker:«Mad Dogs & Englishmen» 

(A&M/Universal) 

Ikke så mye en turné, som et slags anarkosyndikalistisk rock 'n' soul-eksperiment: 
Joe Cockers (og Leon Russells) «Mad Dogs & Englishmen»-rundreise i USA i 1970 var «Woodstock-generasjonens» siste hurratur før resignasjon og «sterkere stoffer» overtok. 

Filmen - nå nyutgitt på DVD - er en hjemmevideo fra det som bare må være den beste tiden i de medvirkendes liv. 
Noenogførti mennesker, alle blant sin tids ypperste musikere og sangere, samt én hund. 
Kun hovedpersonen, britiske Joe Cocker, synes til tider å føle seg som en fremmed i et fremmed land. 
Det måtte ende med grin. 

Leon Russell - pianist, gitarist og den soniske arkitekten bak det hele - ble, i noen korte år, det tidlige 1970-tallets store «dark horse» i amerikansk rock. 
Cocker ble dypt alkoholisert og ga ikke ut en plate på fire år. 

Men, som denne utvidede doble «de luxe edition»-utgaven av lydsporet bærer vitne om: 
Lyden de lagde mens samholdet holdt, var vidunderlig. 
Gospelfrenetisk soul, ekstatisk rock og, vel, «cosmic american music» - båret frem av Sheffields svar på Ray Charles. 
Det er musikk som ikke kan lages lenger. 
Men du kan høre den her. 

MORTEN STÅLE NILSEN 
