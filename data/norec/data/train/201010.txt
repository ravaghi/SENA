Lumigon T2 HD
Dyr dansk designtelefon. 

Danskene kan design. 
Bang & Olufsen var i mange år et populært merke blant designbevisste, Philip Bodum er kjent for mange og jaggu er det ikke en danske (Jørn Utzon) som er arkitekten bak Operahuset i Sydney også. 

Med T2 HD har det danske selskapet Lumigon tatt dansk design til mobiltelefonen også. 

Rustfritt stål 

Resultatet er en relativt liten (4,3", 1280x720) og tung (148 gram) mobiltelefon med to striper med rustfritt stål på sidene av telefonen. 
Mellom dem er det plaststripe, som på høyre side har volumknapper samt kameraknapp. 

Skjermen er av IPS-typen, med god innsynsvinkel, og er beskyttet av Corning Gorilla Glass som gjør den mer motstandsdyktig mot riper. 

Baksiden er en kombinasjon av glass og plast, og telefonen er avrundet i toppen og bunnen. 
Du kan selv gjøre deg opp en mening om designet ved å se på bildene, siden dette er høyst subjektivt. 

Ikke bilder når stengt 

På toppen av telefonen finnes en ekstra knapp som kan programmeres til det du måtte ønske, basert på om du trykker kort eller lenge. 
Standard er for eksempel at du starter lommelykta om du holder den inne – uansett om skjermen ellers er slukket. 

Via oppsettet kan du for eksempel velge å starte en app i stedet, og det finnes ulike innstillinger i forhold til om du snakker i telefonen eller ikke, der et trykk for eksempel kan sette samtalen på «mute». 

Telefonen har også en egen kameraknapp på siden, som holdes nede for å starte kamera-appen, men merk at denne ikke fungerer om telefonen er låst med kodelås. 
Det klarer andre konkurrenter fint. 

Knappen kan også brukes for å ta bilder – riktignok uten «halvveis ned»-mulighet for å fokusere. 
Dessuten må du holde den nede helt til bildet er tatt, og autofokushastigheten imponerer ingen. 
I våre øyne er nytten derfor minimal. 

Knappene 

Av og på-knappen finnes på toppen av telefonen, og hjem-knappen er en fysisk knapp under skjermen. 
Litt «old-school» er det at Lumigon har valgt å gå for tilbakeknapp og menyknapp i stedet for programbytteknappen, som har blitt standard. 
Bytting av programmer gjør du i stedet ved å holde hjem-knappen inne. 

Her må vi bemerke at knappene ikke føles spesielt komfortable å trykke inn. 

Hjem-knappen er plassert veldig langt ute på kanten av telefonen og må trykkes ganske hardt inn før den responderer, sammenlignet med andre telefoner. 

Innebygd fjernkontroll 

En annen ting ikke veldig mange (men noen) andre telefoner har å by på, er en innebygd IR-sender. 
Med på kjøpet får du en ganske enkel fjernkontrollapp. 

I stedet for en lang liste over produsenter og ulike apparater, har den en full læringsfunksjon slik at du programmerer én og én knapp ved å peke fjernkontrollen mot telefonen og lære den opp. 
Appen har også støtte for flere fjernkontroller, men så vidt vi kan se ikke for makroer (der man emulerer flere fjernkontrolltrykk). 

Her er noen andre funksjoner Lumgion-telefonen har: 

Quicktouch – Rett over hjemknappen finnes et «usynlig» felt. 
Hvis du holder fingeren inne her, spretter det opp en snarveimeny med inntil fem ulike apper du kan starte ved å skyve fingeren til det aktuelle ikonet. 
Det liker vi.Handwave – Lar deg navigere på telefonen uten å berøre den. 
For eksempel for å bla mellom bilder i bildegalleriet, slumre en alarm eller besvare en samtale. 
Lumigon presiserer at dette bruker ekstra batteri, og det fungerer kun på utvalgte apper (ikke nettleseren, for eksempel). 
LED-lys på begge sider – Dermed kan du ta bilder med frontkameraet eller bruke telefonen som sminkespeil også når det er mørkt. 
Til sistnevnte kan du til og med regulere lysintensiteten.Automatisk håndfri – Snakker du i telefonen kan du bare legge den på bordet, så aktiveres håndfrifunksjonen. 
Medfølgende snorer 
- Gjør at du kan ha telefonen hengende rundt håndleddet eller rundt halsen.Hvelv – En egen app som lar deg gjemme unna bilder, SMS, kontakter og lignende fra resten av telefonen. 
Beskyttes først med en PIN-kode, men vi ble aldri spurt om PIN-koden igjen og kunne åpne appen som vi ville. 
Nytteløst, med andre ord.Behavior control – Det siste punktet vi tar med er den såkalte behavior control-funksjonen. 
Tanken er at du kan kjøpe flere dokkingladere (560 kroner stykket!) enn den ene som følger med og derfor sette opp ulike profiler når du setter telefonen i de forskjellige laderne. 

Eksempelvis kan du lage en profil som setter telefonen på lydløs og slår på alarmen når du setter den i soverom-dockingen etter klokka 22, mens du på kontorplassen kanskje vil ha helt andre innstillinger. 
Ingenting man ikke får til med NFC-tags, for så vidt, men likefullt en kjekk funksjon for mange. 
Dumt er det dog at hodetelefonutgangen er plassert i bunnen av telefonen; utilgjengelig dersom du har plugget den i en slik dokking. 

Ren Android i svart/hvitt 

Mens andre produsenter legger på egen programvare på toppen av Android, har Lumigon valgt å gå for en svært ren utgave, kun med ekstra funksjoner som nevnt. 
Ringe- og SMS-apper er standard; det samme gjelder innstillingsmenyen og varselfeltet. 

Her er det lite som er forandret fra den originale Android-opplevelsen, med unntak av launcheren (appen som gir deg en hjem-skjerm). 
Den lar seg konfigurere litt ekstra, blant annet med å vise alle ikoner i sort/hvitt og lage snarveier som inntreffer når du drar fingeren opp eller ned midt på skjermen. 

Standard er også bare to sider på hjemskjermen, men det er bare å dra ikoner over til neste skjermbilde for å «lage» flere skjermer, som kjent fra iPhone. 
Dog finnes ingen klype-snarvei for å få et overblikk over skjermene slik at man kan rokere på rekkefølgen og så videre. 

Lumigon T2 HD kjører for øvrig den foreløpig siste versjonen av Android, v4.4 (Kitkat), men neste versjon (5.0 Lollipop) er rett rundt hjørnet. 
Vi har spurt Lumigon om oppdateringsplanene på den fronten, men her er ingen dato klar ennå. 

Ikke toppspesifisert, men … 

Betaler man 6.000 kroner for en mobiltelefon i dag forventer man å få innmat fra øverste hylle, men det gjelder ikke for Lumigon T2 HD. 
Her sitter det en ganske middelmådig prosessor (1,7GHz, to kjerner), men heldigvis 32GB internminne, siden telefonen ikke har støtte for minnekort. 

Ellers har telefonen 2GB arbeidsminne (RAM), støtte for NFC, FM-mottaker og altså en 1280x720-skjerm på 4,3 tommer. 
Flere detaljer finner du i faktaboksen. 

Hva som står på papiret er én ting. 
Det samme er ytelsestestene, der telefonen scorer ganske middelmådig – i tråd med spesifikasjonene. 

Når det er sagt, opplever vi faktisk telefonen som kjapp og fin i daglig bruk – hjemskjermen flyter godt og telefonen responderer kjapt når man betjener den. 
Det er en av fordelene når produsenten ikke legger på alt for mye dilldall på toppen. 

Surfeopplevelsen er ikke helt på høyde med de raskeste telefonene, selvsagt, men helt kurant. 
Og det er også uproblematisk å spille spill som både Sky Force 2014 og Smash Hit, så er det sagt. 

Batteriet, derimot, er ikke like imponerende. 
Her finner vi et 1700mAh batteri der vi selv med moderat bruk sliter med å få det til å vare helt til leggetid. 

For øvrig er telefonen IP55-sertifisert, som i praksis betyr at den tåler en regnskur, men der den ikke er like tettet som f.eks. Sony Xperia Z3 Compact, som tåler en halvtime under vann. 

Kamera 

Lumigon T2 HD bruker Googles kameraapp som var å finne i tidligere utgaver av Android. 
Den er ganske minimalistisk i utgangspunktet, men der menyvalgene vises i vifteform om du trykker på den aktuelle knappen. 
Dog har den ikke støtte for bildeboble-funksjonen, som blant annet kan brukes til å lage miniplaneter. 

Nevnt er den svake støtten for kameraknappen – du får altså ikke startet kameraet med den hvis du har kodelås på telefonen (selv om det er fullt mulig å sveipe låseskjermen til venstre og starte kameraet uten å låse opp telefonen), og den må også holdes inne helt til bildet er tatt; uten noe mellomtrinn for fokusering. 

På innsiden sitter det imidlertid en bakbelyst Sony-sensor med 13 megapikslers oppløsning, og frontkameraet har 2,4Mp oppløsning med LED-lys, noe svært få telefoner kan skilte med. 

Det gjør det lettere å ta bedre selfies (eller speile seg) når det er mørkt, og du kan selv regulere styrken på LED-lyset i front. 

Likevel blir vi på ingen måte imponert av bildene fra kameraet. 
Lysmåleren har en tendens til å undereksponere bildene, og de er fattige både på kontrast og detaljnivå, med mye synlig støy. 
I tillegg virker autofokusen dårlig, og flere bilder er derfor ute av fokus, som du kan se i noen av eksempelbildene: 

Lyd 

Flere telefoner kommer nå med to høyttalere, og det gjør også den danske Lumigon-telefonen. 
Her har selskapet samarbeidet med Bang & Olufsen, og det er ingen tvil om at lyden ut av disse høyttalerene er blant de bedre på markedet. 

Den interne høyttaleren sørger også for at det er lett å høre hva motparten sier når man snakker i telefonen, og på det punktet har vi ingen innsigelser på T2 HD. 

Med i esken følger også in-ear-ørepropper og ekstra sett med gummipropper slik at du kan finne den som passer best i ørene. 
Selv om de ser mer eksklusive ut enn normalt, har de svært lite bass å by på, i likhet med de fleste andre medfølgende ørepropper. 
Vi savner også volumknapper på ledningen; her finnes kun én knapp. 

Konklusjon 

Danske Lumigon T2 HD er ment å være en premium-telefon med en dertil høy prislapp. 
Og joda, her finner vi både kanter i rustfritt stål, medfølgende ladedokking og visse unike egenskaper, som LED-lys til frontkameraet og en egen knapp med valgfri funksjonalitet. 

Det holder imidlertid ikke i våre øyne til å forsvare den høye prislappen. 
På innsiden sitter relativt middelmådig maskinvare, et dårlig kamera, et batteri med begrenset kapasitet og et par funksjoner som ikke holder mål, for eksempel der kameraknappen i praksis er verdiløs om du låser telefonen din med kode (noe vi håper alle gjør). 

Telefonen har heller ikke støtte for minnekort, og de fysiske knappene er lite behagelige å trykke på. 
Med mindre du faller pladask for designet, ser vi ingen grunn til å anbefale Lumigon T2 HD, for det finnes bedre telefoner til en langt hyggeligere prislapp. 
For eksempel Sony Xperia Z3 Compact, som koster drøye to tusen kroner mindre og har noenlunde samme størrelse, om enn uten rustfritt stål langs kantene. 

Lumigon T2 HD 32GB 
