Ensformig rominvasjon
Det er flyvende tallerkner på ferde i «UFO: Extraterrestrials», men dessverre ender invasjonsforsøket med motorhavari. 

Planeten «Esperanza» er i trøbbel. 
En hel haug forskjellige romvesen har meldt sin ankomst, og de er ikke i godlunde. 

Ansvaret for å knuse moderskipet deres og redde planeten din faller selvfølgelig på deg, uten at spillet tar seg bryet med å forklare hvorfor. 

Strengt tatt er ikke historien særlig utbrodert. 
Introvideoen er innholdsløs og forøvrig noe av det verste jeg har sett på denne siden av årtusenskifte. 
En flykaptein uttaler at kollegaen er drept av UFOer så fullstenig uten innlevelse, at man skulle tro han informerte basen om at han tok lunsjpause. 

Spillet foregår på to nivåer, et oversiktskart over «Esperanza» hvor basebygging og strategiske manøvre gjennomføres, og et taktisk tredjepersonskart hvor soldatene dine skal utforske UFO-vrak og slikt. 

På oversiktskarter kan du planlegge forskning og konstruksjon, organisere soldatene dine, sende ut jagerfly for å angripe UFOer og troppefly for å gjennomsøke dem. 
Det hele fungerer rimelig smertefritt, særlig innovativt eller imponerende er det dog ikke. 

Det er først når du kommer ned på det taktiske kartet at ting begynner å skurre. 
Turbasert kamp kan være utrolig bra dersom det er gjennomført skikkelig, men i «UFO: Extraterrestrials» passer det rett og slett ikke. 

Det senker spilltempoet ned mot sneglefart, og gjør utforsking av nedskutte UFOer til en langdryg, repetiv og ensformig opplevelse. 
Særlig pent å se på er det heller ikke. 

Hadde «UFO: Extraterrestrials» kommet ut for ti år siden, ville grafikken ha blitt betegnet som «helt grei». 
Idag ser det hele kraftig foreldet ut, og overgår knapt nok den man for eksempel finner på vanlige, gratis flash-spill på internett. 

Lyden varierer fra det helt greie til det helt grusome. 
Det er mulig techno-poppen som slår imot deg på spillmenyen er ment å være futuristisk, men hvis musikk av dette kaliberet slår igjennom i fremtiden, skal jeg være den første til å overgi meg betingelsesløst til invaderende romvesener. 

Når sant skal sies så er ikke «UFO: Extraterrestrials» et utelukkende negativt bekjentskap. 
Den kunstige intelligensen til fienden er god, forskningstreet virker gjennomarbeidet og for de av dere som husker gode, gamle «X-COM» vil det by på rikelige mengder nostalgia. 

Er du med andre ord en tålmodig sjel som er godt over middels interessert i flyvende tallerkner og vesnene som befinner seg inni, kan det være du klarer å trekke noe underholdning ut av «UFO: Extraterrestrials». 
For alle oss andre, finnes det mengder av bedre strategispill der ute. 

PS: 
I salg fra fredag 29. juni. 

I strategispillet UFO: 
Extraterrestrials skal du knerte aliens. 
Her er gameplay-video fra spillet. 
