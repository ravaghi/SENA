Mørk, norsk krim
Cato Isaksen er absolutt velkommen på mandagskveldene 

NRK vet hva de gjør: 
I januar, når de kommersielle kanalene sliter med å skaffe inntekter og derfor går på lavbluss, slår den lisensfinansierte TV-kanalen til med programmer som de vet gir mange seere. 
Vintersport er en av ingrediensene, nye serier en annen. 
Og allerede i kveld, på den første mandagen i det nye året, byr NRK1 på ferske dramatiseringer av Unni Lindells bøker om etterforskeren Cato Isaksen. 
Fire bøker er — med hell - blitt dramatisert tidligere. 
Nå er det klart for to nye: 
«Orkestergraven» og «Honningfellen». 

I den første møter vi Siv Ellen Blad (Linn Stokke), fiolinist i Operaorkesteret og skilt mor til tenåringsdatteren Maiken (Rikke Middelhuis Eriksen). 
Siv Ellen blir imidlertid myrdet på vei hjem etter en fantastisk godt utført solistjobb. 
Cato Isaksen og hans team kommer inn i bildet, og etter hvert viser det seg at Siv Ellen også har vært utsatt for et ran i den deltidsjobben hun hadde på et postkontor. 
Er det kanskje en sammenheng mellom ranet og drapet? 

Dette er en tradisjonell Cato Isaksen-historie. 
Reidar Sørensen kjenner etter hvert sin rolle - og han gjør den godt. 
Spesielt Isaksens mørke sider og de stadige samvittighetskonfliktene i forhold til at han forsømmer sin familie, er ypperlig fremstilt. 

Men det blir også sørgelig tydelig i en serie som krever såpass mange roller, at vi kanskje ikke har et stort nok antall skuespillere som behersker TV-drama-jobben her i landet. 
Spriket mellom de gode prestasjonene og det heller middelmådige blir veldig synlig i et slikt format. 

Derfor er det hyggelig å se at for eksempel Jannike Kruse Jåtog har vokst og blitt tryggere i sin rolle som politikvinnen Randi Johansen. 
Linn Stokke ser vi – av naturlige grunner - lite til, men det hun gjør er absolutt av klasse. 
Også Örjan Ramberg gjør for øvrig en veldig bra jobb, som konsertmester Pavel Pletanek - en mann som både er en stor musiker og en ditto kvinnebedårer. 

Det finnes absolutt kjedeligere ting å gjøre enn å se på Cato Isaksen på mandagskveldene. 
Regissør Alexander Eik har klart å skape både spenning og krimstemning. 
Godt håndverk, rett og slett. 

ARILD BERG KARLSEN 
