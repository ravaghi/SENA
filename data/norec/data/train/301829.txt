Snuser på bestselgernivået
Men Aleksander With mangler personlighet, særpreg og x-faktor. 

|||ALBUM: 
Det er ikke et mysterium hvorfor Aleksander With er en av ytterst få Idol-vinnere Sony fremdeles finner det verdt å bruke penger på. 

Hans fyldige stemme og pianospill gjør fint øvelsen som fremdeles selger plater, nemlig de pyntelige, maksimalistiske kraftballadene. 

Verken stemme, produksjon eller refreng er langt unna nivået til bestselgere som Gavin Degraw, Saybia og «Drops of Jupiter», og den fremdeles unge With kan ta gjerne ta dét som en fjær i sin låtskrivings- og artisthatt. 

Men, resultatet ligger heller ikke langt nok unna disse inspirasjonskildene. 

Sjarmerende «If This Is Love» er vel strengt tatt Keanes «Is It Any Wonder», Lene Marlins bidrag «It's About Time» er så Marlinsk og formeltrofast at hun bør passe seg for ikke å høres ut som parodiske Tenacious D. 

Det rocka, friske pustet «Berlin» poleres i hjel, og er et av mange eksempel på at det kjedelige spørsmålet om «personlighet», «særpreg» og «x-faktor» fremdeles er skrikende aktuelt for With. 
