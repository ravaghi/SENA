«Oljefondet»:Fornøyelig om Northug, Hitler-vin og norske oljepenger | 
Anmeldt av Asbjørn Slettemark 

Det blir folkelig og fornøyelig når Harald Zwart og Thomas Gullestad skal forvalte 10.000 milliarder kroner i komedien «Oljefondet». 

Tenk om Lykkelands Arne Rettedal hadde sett hva oljeeventyret førte til 40 år senere? 
Den driftige Stavanger-ordføreren hadde nok satt pipen i halsen av vodkashotting med oligarker, paller med kinesiske sedler og Hitlers vin servert på julebordet. 
Men sannsynligvis også fått seg noen gode latterkuler. 

Dplay-serien Oljefondet viser de daglige rutinene hos Statens pensjonsfond utland sett gjennom Harald Zwarts komedieøyne, og resultatet er tidvis riktig så fornøyelig. 

Hopper bukk over etikk 

Det er virkelig et strålende utgangspunkt for aktuell komedie når sosialdemokratiets verdier løper rundt et hjørne og kræsjer hodestups inn i internasjonal kapitalisme, slik de gjør på løpende bånd i Oljefondet. 

Den fremadstormende Per Grepp overtar investeringskursen til Statens pensjonsfond utland og sender inntjeningen rett i været. 
I åpningsscenen ser vi Grepp og kollegene gjøre klar kaken for å feire at Oljefondet skal nå 10.000 milliarder kroner, bare for å bli snytt for søtsakene da Regjeringen sender noen hundre milliarder i bidrag til NATO. 
Sånn går nu dagan. 

Samtidig har Grepp, som er god på å kutte hjørner og hoppe bukk over etikk, vært vel ivrig i en investering i Disney (én null for mye da han tastet på mobilen, og åtte milliarder ble til 80 milliarder), så han blir tvunget til å jobbe sammen med Etikkrådets Katrine Halland for å holde seg noenlunde til gjeldende regler. 

Det fører til komplikasjoner når Oljefondet skal forhandle med svenske Volvo-eiere, russiske oligarker og oljesjeiker fra Midtøsten. 
Situasjonen spiller opp obligatoriske Northug-vitser, vodkafylleslag og kommentarfeltaktig harselering med halalmat. 
Den åpner for tull med trakassering, lederseminar og karaoke på julebord og skaper jovial komedie av det hele. 

Drittsekken det er lett å like 

Oljefondets stjerne er Thomas Gullestad som Per Grepp. 
Gullestad var god som krigshelt Jan Baalsrud i Den 12. 
Mann, men skinner minst like mye som velkledd, glisende og pengeglad investeringssjef for sosialdemokratiet. 

I en serie som skurrer når den finner på premisser for fjernt fra virkeligheten, er det Per Grepps kostelige rollefigur og Gullestads tilstedeværelse som gjør det hele svelgbart. 
Han spiller drittsekken det er forbløffende lett å like. 
Kathrine Thorborg Johansen er også god som Etikkrådets Katrine Halland, mens Elias Holmen Sørensen er seriens sterkeste birollekort som tallnerden med fire dataskjermer foran seg. 

Kinesiske millioner levert på døren 

Det skorter dog på andre ting. 
Som komedie treffer ikke alltid Oljefondet så godt som den kunne. 
Rollefigurene får gode utgangspunkt, som å møte Volvo-eiere med Northug-masker, men så fisler det ut med et halvveis svensk comeback om Björn Borg før alle går inn i et møte. 

Det samme skjer når Hitlers Lafite-vin – som er gitt i gave etter en stor investering – serveres i hvelvet på julebordet, og det konkluderes kjedelig med at den smaker surt. 
Flott oppspark, svak oppfølging. 

Litt morsommere er det når en palle med kinesiske sedler leveres med bud på døren, og Elias Holmen Sørensen egenhendig må trille noen titalls millioner ned gjennom garasjen til hvelvet. 
Etter hvert ender kontantene opp som snø over fornærmede svensker, og Volvo-episoden knyttes morsomt sammen. 

Folkelig og bitte litt selvironisk 

Oljefondet er uansett et underholdende tilskudd til det norske serieutvalget. 
Mens Lykkeland elegant dramatiserte historien om starten på det norske oljeeventyret, bruker Oljefondet alle forestillingene nordmenn har om egen rikdom til å lage en folkelig og bitte litt selvironisk komedie om pengebingen vi sitter på. 
