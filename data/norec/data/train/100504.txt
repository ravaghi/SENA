The Wombats:«A Guide To Love, Loss & Desperation» 

GENRE: INDIEPOP (14th Floor/Bonnier Amigo) 

De smiler til verden, vi smiler tilbake. 

Denne Liverpool-trioen - med norske Tord Øverland Knudsen på bass - gjør det skarpt med singelen «Let's Dance To Joy Division», som er som skreddersydd til å få jentene på indieklubbene til å gå berserk på dansegulvet. 
Låten er en god pekepinn på albumet som helhet, som utelukkende består av sprudlende dansbar indie med null pretensjoner og konstant glimt i øyet. 

The Wombats' smittende humør er dog noe av et tveegget sverd: 
De er nærmest umulig å mislike, men det lettvektige tegneseriepreget deres gir også en følelse av at de vil forbli en kortvarig glede. 
I kjølvannet av trendsettende folk som Franz Ferdinand og Arctic Monkeys vil band som The Wombats nødvendigvis dukke opp - den mindre genuine varianten. 

Dette sagt: 
Alle kan ikke være Ian Curtis heller, og The Wombats har en rekke melodiske perler som avfyres med en helt uimotståelig energi, på klassisk powertriovis. 
Og med en viss fare for å låte idiotisk patriotisk: 
Knudsens drønnende bass er usedvanlig tøft tilstedeværende. 

ANBEFALTE KJØP: 
«Kill The Director», «Backfire At The Disco», «Little Miss Pipedream», «My First Wedding» 
