Husk å trekke for gardinene
Dette spillet er utviklet av folkene bak Singstar-spillene, og fungerer omtrent på samme måte, bare at du her skal danse i stedet for å synge. 

Det vil si, man kan få ekstra poeng for å gjøre begge deler, men det kan sikkert være en fordel å lære seg trinnene først. 
Du skal vrikke og kløne deg gjennom 40 sanger, og kan velge blant ulike vanskelighetsgrader. 
Du kan konkurrere mot venner både i stua og på nett. 
Anbefalt aldersgrense er satt til 12 år, men min sju år gamle testperson syntes at spillet var midt i blinken. 

For denne anmelderen holdt det lenge å velge den letteste vanskelighetsgraden, men det sier nok mer om dansetalentet mitt enn om spillet. 

God trim er det i hvert fall, og spillet har også en treningsfunksjon. 
Den hevder riktignok at jeg ikke forbrenner mer enn seks kalorier på den ydmykelsen det er å kjempe seg igjennom "Macarena", men legger ellers opp et greit program med stigende intensitet. 

Spillet har også en lett angstfremkallende funksjon som går ut på at du kan dele resultatene dine gjennom sosiale medier på nettet. 
Du blir nemlig filmet mens du holder på med denne galskapen. 
Jeg har koblet ut det trådløse nettverket bare for sikkerhets skyld, men det finnes muligens folk som vil tillate kikkere mens de slår seg løs med "The Power" av Snap og "The right stuff" av New Kids On The Block. 
Dem om det. 

Uansett hvilken kategori du tilhører, er dette imidlertid skikkelig gøy, til tross for at man kan føle seg som litt av et fjols mens man holder på. 
Eller kanskje nettopp derfor. 
