Skate 3
Sport blir gøy med rullebrett. 

Jeg må ærlig innrømme at jeg hater sportsspill. 
Jeg har aldri forstått hvorfor noen gidder å bruke tid på fotball, snowboard, friidrett eller hva det måtte være, når det finnes så mye annet spennende i spillverdenen. 

- Gå ut å spill fotball selv da, for f***, er for eksempel det jeg vanligvis tenker når kjæresten sitter inne på en fin sommerdag og spiller Fifa. 

Skating er også en sport. 
Og skepsisen var derfor stor da jeg testet spillet Skate, for første gang. 
Merkelig nok viste det seg at å kjøre rullebrett er noe jeg kan tolerere i spillformat. 
Det er jo faktisk gøy! 

Nyskapende brettkontroll 

Da det første Skate-spillet kom i 2007 ble det hyllet for sine nyskapende kontrollere. 
De lot deg manøvrere brettet ditt på en helt ny måte og i mye større grad enn vi hadde sett i tidligere skatespill. 

Det holdt ikke lenger å trykke på én knapp for å utføre et triks. 
Dette bidro til å gi oss en mer realistisk brettfølelse. 

Skate 2 kom relativt raskt etter det første spillet og nå er Skate 3 å finne i butikkhyllene. 

Skate 3 har med seg de gode kontrollene fra de tidligere spillene. 
Du bruker de analoge styrespakene til å bevege deg selv og brettet ditt. 

Det er selvfølgelig også en ny by å utforske i Skate 3. 
Port Caverton er et mekka for rullebrettkjørere, uten avsperringer eller slemme sikkerhetsvakter som hindrer deg. 

Se traileren for Skate 3 her: 

Mange aktiviteter 

I Skate 2 var målet å bli en profesjonell rullebrettkjører. 
I Skate 3 er tiden inne for å starte ditt eget lag og skateboardmerke. 
Jobben din er å markedsføre merket ditt. 

Det gjør du gjennom å fange dine heftige triks med rullebrettet på video eller foto, eller gjennom å vinne konkurranser. 
Jo flinkere du er, des flere brett selger du. 

Det er utrolig mye å gjøre i Skate 3. 
Lag dine egne skateparker, og del dem med vennene dine på nett. 
Delta i race, triks deg til topps i konkurranser, eller ha dueller der du prøver å overgå poengsummen til motstanderen. 
Du har også gamle «Hall of Meat», der målet er å knekke flest mulig ben. 

Fokuset i Skate 3 ligger på å mestre utfordringer og å bygge karriere. 
Du kan fortsatt drive med frikjøring og du har større frihet til å utforske omgivelsene enn tidligere. 

Du har imidlertid tilgang til alle utfordringene gjennom menyen. 
Du trenger derfor ikke å rulle rundt på oppdagelsesferd etter nye ting å gjøre. 
For meg førte dette til at jeg rett og slett ikke gadd å bruke tid på å utforske. 

Når jeg ville delta i en konkurranse eller et løp, så klikket jeg meg bare inn på menyen for å komme dit. 
Veldig lettvint og greit, men litt av sjarmen ble samtidig borte. 

Ingen lokal flerspiller 

Flerspilling på nett er et viktig element i Skate 3. 
Foruten at du kan dele alt det stilige du lager av parker, videoer og bilder, så kan du samarbeide med andre spillere på ulike utfordringer. 
Du kan konkurrere på nett og lage ditt eget skateteam sammen med andre spillere. 

Den lagbaserte delen av spillet appellerer til «gameren» i meg. 
Å ha en klan i et spill er alltid gøy, og dette gir Skate 3 det lille ekstra. 

Noe som er synd er imidlertid at den lokale flerspillermodusen er borte fra Skate 3. 
Siden flerspillerdelen på internett er så stor, så er det mulig utviklerne mente at dette var nok. 

Men hva skjedde med å ha spillkvelder med venner? 
Jeg savner muligheten til å spille med kompiser hjemme i min egen stue. 
Det er synd at all samhandling med andre må foregå på nett. 

Sett bort i fra dette er det ikke mye som trekker Skate 3 ned. 
Spillet er proppfullt av aktiviteter, som bare blir bedre i flerspillermodusen på nett. 

Sport blir morsomt med rullebrett. 
Skate 3 er artig og gir deg timesvis med underholdning. 
