Mhoo flytter ørkenen til Tønsberg
Ble ingen boble - rykker opp fra talentfulle til etablerte artister. 

ALBUM: 
Akkurat idet vi har klart å presse den avhengighetsskapende svenske duoen First Aid Kit ut av bevisstheten etter ca et års kjærlighetsforhold og rukket å glemme Somebody's Darling, kommer et album som forener de to ikke veldig ulike uttrykkene. 

Ørkenrock Legger du til litt Katzenjammer, en (litt mindre) dose av det amerikanske ørkenbandet Calexico (særlig «With You» og «Madness») og litt sigøynermusikk («Rasputin»), har du Mhoo. 

Et mer modent Mhoo. 

First Aid Kit 
Det unge country/folk-bandet fra Tønsberg-bandet likner tidvis veldig på særlig First Aid Kit, som de faktisk også har varmet opp for. 
Men det er ikke deres skyld at svenskene kom på banen litt før dem - og at Mhoo også er to jenter/kvinner i front, Oda Dahl og Miriam Kjølen. 

Og det er plass til begge. 

Men seg på laget har de Per Kamfjord (bass/trommer/perkusjon) og fiolinistene Line og Mari Berulfsen. 

Sekser «Mhoo kan formes i de fleste retninger, og de vil trenge noen som kan forvalte talentet og som forstår hvor de kommer fra rent musikalsk - og ikke minst hvordan de bør ledes videre på denne veien», skrev kollega Sven Ove Bakke i sin sekseranmeldelse av Mhoos opptreden under Bylarm i 2010. 

Seigmann Kalle Gustafsson (Soundtrack 
Of Our Lives) ble produsenten som tok dem videre - ett år etter Bylarm-debuten. 

Årets produsent heter Alex Møklebust, lokal helt fra gruppa Seigmen. 
De opererte i et helt annet lydlandskap, men har gjort det eneste rette med Mhoo: 
Latt dem være seg sjøl og dyrke det. 

Liveuttrykk Førstealbumet «Talking In The Streets» (2011) ga nok ikke den uttelling plateselskapet håpet, uansett gis toeren ut på eget selskap. 

Og debuten var ikke perfekt. 
Den føltes litt retningsløs og «flakkende», og hadde mer av et liveuttrykk. 
Oppfølgeralbumet er mer fullendt. 
Låtene - og tekstene - er blitt bedre også. 

Der de på debuten oppleves som gatesangere (med kazoo!), framstår de nå som et mer selvsikkert albumband med en egen identitet - til tross for åpenbare likheter med andre. 

Mer helhetlig Formatet er spikket til og formet til noe mer helhetlig. 
Og, albumet rendyrker sin nyvunne modenhet mer og mer - fram til en leken «Spanish Instrumental» og den vakre avslutninga «Belgium». 

Men høydepunktet er tittellåten og en lett trippende «With You». 

Mhoo har releasekonsert på Total i Tønsberg i kveld, fredag 3. mai, og spiller i platebutikken The Garden i Oslo og Tønsberg i morgen. 
