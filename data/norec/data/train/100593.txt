John Fogerty «Revival»
John Fogerty «Revival» (Fantasy/Universal) 

Ikke helt. 
Men nære nok. 

Nå har den tidligere Creedence Clearwater Revival-sjefen John Fogerty alltid vært frosset fast i fortiden og sitt gamle flanellskjortekledde jeg. 
Denne gangen legger han dog ingen fingre mellom. 
Sammenhengene er mange og eksplisitte: 
Ikke nok med at platen heter «Revival» og kommer på Creedence' gamle plateselskap Fantasy. 
Førstesingelen fra albumet heter jaggu «Creedence Song». 
«Summer Of Love» følger noen kutt senere. 

Han har lagt seg i selen for å gjenskape hine hårde dagers magisk renskårne Creedence-«sound». 
Lite, kompaktlydende band. 
Blues og country, sanger så enkle at det i realiteten er ganske så vrient å få dem til å funke. 
Stemmen, selvfølgelig - fremdeles en av rockens ypperste og råeste. 
Men også, dessverre, et fravær av Creedence' «chooglin'»-kjemi og ordentlig skarpe kanter. 

Litt for pusete, altså - og tiltagende melodisvak i andre halvdel. 
Likevel er dette hans morsomste plate etter comebacket med «Centerfield» i 1985. 
Jeg tipper under alle omstendigheter at denne kommer til å fly ut av CD-hyllene på landets bensinstasjoner de nærmeste månedene. 

ANBEFALTE KJØP: 
«Don't You Wish It Was True», «Gunslinger», «Broken Down Cowboy», «Longshot» 

MORTEN STÅLE NILSEN 
