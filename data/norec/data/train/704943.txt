Sterke låter fra The Shock!
Ikke særlig originalt, men gode låter. 

Så veldig originale er kanskje ikke The Shock! med sin garasjerockinspirerte, melodiøse, indie-infiserte vellyd. 
Men de har godlåtene. 
Og til sjuende og sist er det alltid låtkvaliteten som veier tyngst. 

Med et så godt låtmateriale som The Shock! virker å ha, kan alt skje. 

Numusic-konserten var første gang jeg hørte bandet, og de to første låtene, litt 60-tallsinspirerte og småmuntre poplåter, ga ikke bakoversveis. 
Men så! 
Tyngre, mørkere, vakrere. 
Gåååsehuuud! 
Fra tredje låt og helt til slutt vokste både låtene og min beundring for dem. 
Et berusende lydbilde fullt av lekre små detaljer, for eksempel tekstlinjer som er referanser til kjente låter. 

Men scenevisuelt har The Shock! en del å gå på. 
Viljen til å gi jernet og la energien sprute er absolutt til stede, men på denne konserten strålte den ikke helt ut til bakerste benk. 

For det er noe mekanisk og innadvendt over bandets intense sceneopptreden. 
Vi hører et fantastisk velspillende og samspilt band, men ser fem musikere som stort sett er opptatt med sitt på sin egen lille øy. 

The Shock! består av John Håland (bass), Sigbjørn Håland (gitar) Erik Salvesen (vokal og gitar), Rune Eliassen (trommer) og David Strøm (analog synth). 

Bandet var Zoom-finalist i 2007. 
