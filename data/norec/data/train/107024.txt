Billie Holiday:«The Complete Verve Studio Master Takes» 

(Verve/Universal) 

(6 CD-boks) 

Som en forsinket julegave kommer denne boksen med Billie Holidays studioinnspillinger for plateselskapet Verve. 

Opptakene ble gjort mellom 1952 og 1959 og representerer hennes siste periode, med et gjennomgående neddempet og ettertenksomt uttrykk. 
Akkompagnert av tidens fremste utøvere, som pianistene Oscar Peterson og Jimmy Rowles, saksofonistene Benny Carter og Benny Webster samt trompetistene Joe Newman og Harry «Sweets» Edison har musikken et ledig preg, med enkle arrangementsmessige detaljer og dialogisk rapport mellom sanger og instrumentalsolister. 

Blant perlene er kuttene med Oscar Peterson fra begynnelsen av perioden, samt de senere opptakene med Ben Webster, «Sweets» Edison og Jimmy Rowles. 
Holiday er her selve innbegrepet av «cool», tilbakelent og med all verdens tid former hun linjer og veier ord. 
Innspillingene med klarinettisten Tony Scott er blant de minst overbevisende, mens den omdiskuterte sesjonen med strykere, hennes siste studioinnspilling, gjør sterkt inntrykk. 
Selve boksen er upraktisk og minner om en boks flyplasskonfekt, mens Holiday-eksperten Robert O'Meally har forsynt den billedrike CD-boken med en sober tekst som fremhever kunstneren Billie Holiday fremfor myten. 
Denne boksen, med sine mange sterke lytteropplevelser, gir rikelig anledning til nettopp det. 

CARL PETTER OPSAHL 
