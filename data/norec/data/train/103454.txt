Dyr kjøreskole
Det å klage på dyre kjøretimer er noe alle med førerkort har vært gjennom. 
Nå flyttes fenomenet til spillverdenen med «Gran Turismo 4: Prologue». 

Den 300 kroner dyre «demoen» tilbyr nemlig opplæring i alle faser av det å kjøre godt og fort, fra riktig svinging til korrekt bremsing og aksellerering. 

«Gran Turismo 4: Prologue» har 46 kjøreskoletimer, 64 forskjellige biler (hvorav 54 av dem må låses opp) og fem forskjellige baner. 
For hver time du står på, vinner du en ny bil du kan bruke i arkade-moduset, hvor du får lov til å kose deg på egen hånd i konkurranse mot datastyrte førere. 

Og la det være sagt med en gang: 
Fysikken, grafikken og kjørefølelsen er upåklagelig. 
Som en forsmak til høstens «Gran Turismo 4», er denne prologen mer enn nok til å for alvor gi vann i munnen. 

Dessuten er opplæringen du får svært god, har du problemer med realistiske bilspill vil du skjønne betydelig mer etter å ha pløyd deg gjennom dette spillet. 

Samtidig får du bare en brøkdel av hva fullversjonen vil legge på bordet. 
Det er en omfattende demo, javisst, men også en dyr demo som for de aller fleste vil sørge for at du til sammen må punge ut med rundt 900 kroner for «Gran Turismo 4»-opplevelsene i år. 

Eller for å si det på en annen måte: 
Denne opplæringen kunne du like så godt ha fått i fullversjonen. 
«GT4: 
Prologue» er først og fremst for de som ikke klarer å vente noen måneder til. 

For min egen del klarer jeg fint å legge fra meg denne demoen nå som kjøreskolen er fullført. 
«Gran Turismo»-serien er noe man skal kose seg med i månedsvis, det går i å gradvis bygge opp en respektabel garasje og bankkonto. 
Kjøre runde etter runde på lange, vellagede baner mens man sakte men sikkert lærer seg hvordan man skal kjæle med bilen for å få den til å gjøre det best mulig. 

«Gran Turismo 4: Prologue» er en sommerflørt. 
En ganske hyggelig sommerflørt, det er jo et flott bilspill vi ser konturene av her. 

Men den ekte, varige kjærligheten kommer først til høsten. 
