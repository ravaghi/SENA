Plex for Android
Streamer hele mediebiblioteket ditt rett til mobiltelefonen. 

For de som samler på film, bilder og musikk, er Plex en av godbitene når det gjelder programvare. 
Mediesenterløsningen er tilgjengelig både for PC og Mac og er basert på Xbox Media Center, som i sin tid ble laget for modifiserte utgaver av den første Xbox-konsollen. 
TV-produsenten LG leverer også sine nye TV-er med Plex innebygd. 

Vi skrev om Plex den gangen det kun var tilgjengelig for Mac: 
Plex - et briljant mediesenter 

Senere fikk det også en tilhørende iPhone/iPad-app som gjorde at du kunne streame innhold direkte til iOS-enheten, eller bruke enheten som fjernkontroll. 

Nå er også Android-versjonen på plass, og det betyr at også Android-eiere kan streame musikk, bilder og video direkte fra hjemmemaskinen. 

Enkelt oppsett 

Vi har testet løsningen, og oppsettet foregår svært enkelt. 
Alt du trenger er å sørge for at Plex Media Server (en del av Plex-programvaren) kjører på PC-en hjemme. 
Deretter kjøper og laster du ned applikasjonen fra Android Market og starter den. 

I løpet av sekunder er biblioteket oppdaget (forutsatt at enhetene er på samme trådløse nettverk), og dernest kan du bla i alle tilgjengelige filer. 
På Mac blir dessuten iPhoto og iTunes-biblioteket også tilgjengelig, derunder også hendelser og spillelister. 

Konverteres på direkten 

Videoer konverteres av Plex-applikasjonen på direkten slik at den vises på Android-enheten uavhengig av formatstøtte. 
Det tar noen få sekunder å starte en film, men deretter spiller den greit uten hakking. 

Kvaliteten avgjøres av hastigheten på det trådløse nettverket, og det er også mulig å nå medieserveren uten å være i samme trådløse nettverk. 
Du kan velge bitrate selv eller la Plex selv avgjøre kvaliteten, og det er mulig å bruke ulike innstillinger basert på hvorvidt enhetene er i samme trådløse nett, over 3G eller om du er koblet til et trådløst nett et annet sted i verden. 

Kan også brukes som fjernkontroll 

Som med iOS-versjonen kan du også bruke Plex for Android som fjernkontroll til mediesenteret. 
Da kan du bruke piltaster for å bla i menyene, samt styre avspillingen. 
Det er imidlertid ikke mulig å spole til et vilkårlig sted midt i filmen, slik du kan dersom du ser filmen på telefonskjermen. 

Innledningsvis hadde vi også trøbbel med å få opp Plex-utvidelsene, men etter nærmere undersøkelser viste det seg at de heller ikke virket på desktop-versjonen (selv om de var oppdatert til siste versjon), og at vi var nødt til å starte om og nullstille hver enkelt utvidelse. 
Dette var ikke så veldig elegant, og fortsatt ser det ut til at vi ikke får tilgang til alle. 

I tillegg savnes muligheten for undertekster når du spiller av videoklipp på telefonen – det er tilgjengelig på iOS-versjonen. 

Konklusjon 

Hvis du kjører Plex som mediesenter på PC-en din, kan du spille av musikk, video og bilder direkte på Android-telefonen eller -nettbrettet ved å kjøpe dette programmet. 
I tillegg kan du bruke telefonen som fjernkontroll til mediesenteret; dog uten visse funksjoner, som muligheten til å spole i filmen eller aktivere undertekster. 
Sistnevnte er heller ikke tilgjengelig når du ser film på telefonen. 

Det ser også ut til at støtten for plug-ins er noe varierende, og vi ser derfor frem til første oppdatering. 

Plex for Android (Android Market, kr 27) 36MB, kan flyttes til SD-kort 
