Tom Waits:«Orphans: Brawlers, Bawlers & Bastards» 

(Anti- / Bonnier Amigo) 

Litt av en utfordring selv for Waits-fans - tre plater, tre timer og nesten seksti låter... 

Med et slikt utvalg sier det nesten seg selv at ikke alt kan være av samme høye kvalitet, hvilket det heller ikke er. 
Samtidig gir denne omfattende samlingen av Tom Waits' musikalske hittebarn et nær perfekt tverrsnitt av mannens originalitet - fra den neonblinkende pianoromantikeren tidlig i karrieren til den human beat-box'ende genre-sprengeren av i dag. 
Innimellom er det også satt av plass til rent obskure spoken word-eksperimenter 
- Tom Waits er ikke særing for ingenting! 

Av de tre platene er «Brawlers» den klart beste. 
Her møter vi den styggvakre, hvesende rockeren Waits, slik vi har lært å elske han i siste halvdel av karrieren. 
Denne platen inneholder forresten Tom Waits' mest politiske øyeblikk hittil i karrieren, selvmordsbomber-sangen «Road To Peace». 

På «Bawlers» viker rennesteinsbluesen til fordel for ballade-, country- og valsemannen Waits, mens den eksperimenterende «Bastards» strengt tatt er obligatorisk kun for blodfansen. 
Likevel er det ikke tvil om at «Orphans...» inneholder noe for absolutt alle! 

Anbefalte kjøp: 
«Lucinda», «Road To Peace», «You Can Never Hold Back Spring», «Puttin' On The Dog», «Fish In The Jailhouse» og «Long Way Home». 
