Bomber og granater!
Subtilt er ikke et ord som bør forbindes med Rammstein. 
Men du verden så effektive de er fra scenen. 

Enkle og effektive. 
Knallharde, kontante, industrielle, humoristiske og ironiske. 
Og ikke minst med en overtydelighet i effektbruken som savner sitt sidestykke i dagens metal. 
En gjeng tyskere som marsjerer inn på scenen i Oslo med det norske flagget høyt hevet, kan fort være et bilde som vekker ubehagelige historiske minner, men dette dreier seg heldigvis om underholdning i nåtid. 

Og underholdning blir det til gagns, ikke minst smeller det i fyrverkeri stort sett hele tiden, bare avløst av voldsomme flammer fra nær umulige vinkler. 
I «Du hast» fyker to raketter langs taket ut mot salen, antenner to nye tilbake til scenen som igjen eksploderer i gnistregn. 

Og Rammstein-ropet i «Wollt ihr das Bett in Flammen sehen?» etterfølges av taktfaste pyrokuler i presis samtakt med skarptromma - sannelig godt at frontfigur og vokalist Till Lindemann er utdannet pyrotekniker, slik at han kan kontrollere det voldsomme flammeshowet! 

Helt mot slutten blir for øvrig overtydeligheten, inkludert bruken av pyro, nær bisarr. 
Nest siste låt ut er «Engel», der flammene freser skrått fra hver sin englevinge på Lindemann. 
Deretter avsluttes det hele med «Pussy», komplett med peniskanon som spruter skum over publikum. 
To rake motsetninger helt til slutt, men også et symbol på vulgariteten som Rammstein alltid har spilt på. 
De er tross alt født i tidligere Øst-Tyskland og trenger sikkert utløp for alt som var forbudt i deres første leveår. 

For øvrig må nok Rammstein selv belage seg på å være mer kreative enn tidligere i hvordan sceneshowet på de neste turnèene skal være, ettersom deres faste scenesjef gjennom en årrekke, Gert Hof, dessverre døde av kreft i januar. 
For det er nettopp totalpakken som gjør Rammstein bra fra scenen. 
Musikalsk er de enkle, nærmest banale, i riff og melodier, men som sagt - effektive. 
Og sammen med lys og fyrverkeri blir det til tider stor underholdning, selv om de ikke gir publikums ører pusterom før etter en halvtime, med «Mutter». 

Før ekstranumrene tar de også en tur ut blant publikum for en - hva skal vi si? 
- lett sadomasochistisk seanse på en plattform midt i salen. 
«Bück dich!» forblir forglemmelig, men mobildisplayene lyser opp salen på «Ohne dich». 
Likevel - strippet for lys og pyro - blir disse minuttene vekk fra scenen en liten dynamisk nedtur i det ellers storslåtte showet. 

Men skal vi klage når vi står i to timer og nikker taktfast til et iskaldt utseende band med like kalde rytmer, med en brumlevokalist som synger på tysk og fort blir altfor mye fra platespilleren? 

Tror ikke det - bare lagre lærdommen om at Rammstein nytes best utenfor stua hjemme. 

Konsert: 
Rammstein Sted: Vallhall, Oslo Publikum: 
Ca 11 000 Aktuell plate: 
Made In Germany 1995 - 2011 (terning 5) 
