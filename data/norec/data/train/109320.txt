Plateanmeldelse:Solveig Slettahjell - «Arven» 

Sakral overdose. 

ALBUM: 
SALMER Solveig Slettahjell «Arven» (SoSlo/Universal) 
Et samspill mellom Solveig Slettahjells varme stemme og Tord Gustavsens fintfølende pianofingre kan knapt gå galt. 
Og gjør det heller ikke. 
Likevel, hele 79 (!) minutter andaktsstemning er i overkant. 

Dette er salmer som Slettahjell har hatt rundt seg hele livet. 
Respekten er da også tydelig tilstedeværende i hennes omgang med kirkerommets ettertenksomme klanger, selv om tolkningene av og til tar vellykkede små stier ut i folkemusikken. 

Den samme respekten gjør imidlertid at dynamikken i fremførelsen tidvis blir fraværende - salmene glir for ofte likelydende inn i hverandre - noe som kunne ha vært løst med litt tyngre labb på tangentene og større trykk i stemmebåndene her og der. 

Men i tilmålte doser er dette slående vakkert. 

BESTE LÅT: 
«Jesus, det eneste» 
