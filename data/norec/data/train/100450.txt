Soulja Boy:«Souljaboytellem.com» 

GENRE: 
HIP HOP (Interscope/Universal) 

Lyden av en genre som får som fortjent. 

17 år gamle DeAndre Cortez Way, alias Soulja Boy, har ligget syv uker på topp i USA med singelen «Crank That». 
Og mens kidsa går lykkelig amok, har de mer seriøse hip hop-mediene slaktet dette albumet sønder og sammen. 

Soulja Boy er en ektefødt bastard av alt som har gått galt med hip hop de siste årene. 
Det seige tempoet, det tomme selvskrytet, de pompøse tilbøyelighetene. 
Forskjellen er at det er gjort med en 17-årings skjødesløse naivitet og frekkhet; det høres ut som om alt er laget på gutterommet, med internettlyd og ringetoneriff over alt. 
Og, gud bedre, det er helt latterlig bråkete og ustyrtelig festlig å høre på. 
Briljant stupid; mye morsommere enn de siste platene til eldre sørstatsgutter som T.I. og Chamillionaire. 

Skal det først være degenerert hip hop, skal det så visst være Soulja Boy. 

ANBEFALTE KJØP: 
«Crank That», «Snap And Roll», «Pass It To Arab», «Soulja Girl», «Report Card» 
