Hjelp, jeg har blitt klonet!
«Cloning Clyde» puster nytt liv inn i Xbox Live Arcade. 
Velkjent gameplay i ny drakt. 

Den opprinnelige tanken bak Xbox Live Arcade på Xbox 360 var å lage et distribusjonssystem for nye og gamle spill via Internett. 
For en liten sum penger skal man kunne kjøpe og laste ned gamle og nye spill, som regel spill som er litt enklere og mer tilgjengelig for folk flest, enn de fleste fullpristitlene. 

«Cloning Clyde» er et nyutviklet plattformspill som kun selges via Xbox Live Arcade. 
Konseptet bak spillet er enkelt: du kontrollerer Clyde, en halvfeit stakkar som har blitt klonet i hundrevis av eksemplarer. 
Gjennom mange brett må du finne alle klonene dine og redde dem. 

Spillmessig er dette et tradisjonelt plattformspill med stor vekt på å dra i spaker og løse enkle oppgaver. 
Clyde kan muteres med dyr som gir ham nye egenskaper som å fly eller svømme, og mange oppgaver krever at du bruker flere kloner samtidig for å holde nede knapper og vektskåler. 

Balansen mellom plattformaction og hodebry er veldig bra, men det grafiske uttrykket i spillet er veldig amatørmessig, og enkelte brett kan gjenta gamle triks og knep for ofte. 

Men for 80 kroner (800 Microsoft Points) er dette egentlig flisespikkeri. 
«Cloning Clyde» byr på solid og underholdende tidsfordriv på sene sommerkvelder. 
Lettspilt og lettglemt. 
