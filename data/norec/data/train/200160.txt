TEST:Honda Accord på godt og vondt 

Mange biler i dag byr på ganske jevnt gode egenskaper over hele fjøla. 
Honda Accord er mer ujevn. 

Dagens Accord kom i 2008, og en oppdatert utgave av denne ble lansert litt tidligere i år. 
Vi har kjørt stasjonsvogn-utgaven med en dieselmotor på 150 hester kombinert med automatgir. 
Det finnes også en dieselversjon med 180 hester, samt en bensinutgave på 156 hester. 
En litt kraftigere bensinversjon er også tilgjengelig på bestilling, men står ikke i prislistene. 

Priser 

Det er naturligvis den svakeste dieselversjonen som er mest aktuell i Norge, men heller ikke den er billig. 
Startprisen for denne som stasjonsvogn er 411.000 kroner. 
Med automatgir snakker vi 441.000. 
Bensinversjonen er litt rimeligere, men dette er ikke bilen for deg som vil ha en rimeligst mulig familiebil. 

Oppdateringen som kom i år handlet i hovedsak om mindre justeringer i fronten og hekken, samt et litt endret oppsett på demperne og noe bedre støyisolering i kupeen. 

Les prøvekjøring av nye Civic her. 

Den største svakheten 

Problemet er at Accords største svakhet fortsatt er der. 
Den er nemlig vesentlig trangere enn de romsligste bilene i klassen, både i baksetet og i bagasjerommet. 
Dette til tross for at den med sine 475 centimeter ikke er noen liten bil. 
Bagasjerommet måler 406 liter, nesten 200 liter mindre enn Volkswagen Passat. 
Og dersom du legger ned seteryggene, er gjennomlastingsluken overraskende smal. 

Dette er med andre ord ikke valget for deg som er ute etter en stasjonsvogn med best mulig lastekapasitet, eller som ønsker god plass i baksetet til storvokste personer. 

Trivelig førermiljø 

Men foran oppleves bilen langt bedre. 
De litt massive formene fra den utvendige designen går til dels igjen innvendig, og det gir en intim følelse fra førerplassen. 
Kjørestilling handler mye om individuelle forskjeller og smak, men vi fant oss i alle fall meget godt til rette. 
Setet kan senkes godt ned, det er bra med støtte for alle kroppsdeler og rattet kan trekkes nært nok. 
Dermed fikk vi litt cockpit-følelse, og både komforten og funksjonaliteten er godt ivaretatt. 
Kvalitetsfølelsen i førermiljøet er i tillegg god. 

Imponerer på komfort 

Og det er fra førerplassen at denne bilen oppleves best. 
For både komforten og kjøreegenskapene holder et bra nivå. 
Spesielt komforten er meget god, takket være et mykt og smidig fjæringsoppsett og lite vind- og veistøy. 
Man får litt storbilfølelse og vi merket lite til at vår bil stod på 18-tommers hjul, som ofte gir litt mindre komfort. 

Også kjøreegenskapene fremstår som fine. 
Styreresponsen er relativt kvikk og balansen ganske bra, uten store tendenser til verken under- eller overstyring ved relativt hardt press. 
Accord holder med andre ord linjen gjennom svingene ganske godt. 
Styrefølelsen er helt Ok. 

Ikke optimal girkasse 

Automatkassen kan styres fra rattet, men selv med "manuell" giring, lar ikke girkassen deg holde skikkelig på et gir. 
I det hele tatt oppleves girkassen som litt lite direkte og litt for "soft" etter vår smak. 
Det gir en klart mindre rapp følelse enn spesielt de moderne dobbelkløtsjkassene, men også en del andre konvensjonelle automatkasser. 

Muligens har det noe med å gjøre at Accord "bare" har fem gir. 
Mange har i dag 1-3 gir ekstra, og det gir mulighet til å programmere kassen litt annerledes, slik at man får en mer direkte følelse. 
Men komforten er i det minste god. 

Sterk motor 

Selve motoren er helt OK. 
Med 150 hester og 350 newtonmeter er den naturligvis sterk, selv om automatkassen altså demper inntrykket noe. 
Gangkulturen er helt grei, men den oppleves ikke fullt så kvikk og smidig som eksempelvis 2,0-literen til Volkswagen. 
0-100 kilometer i timen går på 10,5 sekunder. 

Velg manuelt gir 

Forbruket ligger på 0,64 liter, og CO2-utslippet er 167 gram. 
Dette er ikke veldig imponerende tall i dag, men mye skyldes automatkassen. 
Vi anbefaler manuelt gir, og da er tallene en del bedre. 
I tillegg tipper vi at bilen vil oppleves litt sprekere og morsommere, og ikke minst billigere. 

Tøffe konkurrenter 

Alt i alt er det ikke til å komme unna at det er mange konkurrenter som gir deg mer familiebil for pengene. 
Accord er ikke god nok på plassforhold, og virker heller ikke like komplett og allsidig som eksempelvis Volkswagen Passat. 
Den er også ganske dyr, men da skal det også nevnes at utstyrsnivået på bilene som markedsføres i Norge er høyt. 
Likevel er 450.000 kroner for denne bilen såpass mye at alternativene begynner å bli mer fristende. 

Ingen fornuftsvinner 

Til Accords forsvar skal det nevnes at den har en vellykket kombinasjon av komfort og kjøreegenskaper. 
Sammen med et trivelig interiør, gir det definitivt en viss godfølelse bak rattet. 
Men er du ute etter en familiebil, finnes det altså mer fornuftige alternativer. 
Som nevnte Passat, eller Hyundai i40 og Skoda Superb. 
