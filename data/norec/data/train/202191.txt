Asus PQ321QE 4K PC-skjerm
En PC-skjerm med samme oppløsning som fire vanlige HD-skjermer! 

Høy oppløsning på LCD-skjermer begynner å bli dagligdags, men det er først og fremst på små skjermer dette har blitt utbredt. 

Men på store skjermer er det langt mindre å velge mellom. 
En standard "folkeskjerm"på 22 tommer har en full HD oppløsning på 1920 x 1080. 
Entusiaster og proffer koster på seg en 27-tommer med 2560 x 1440 punkter, men det finnes noen få som tar den enda lenger og velger det aller største: 

31,5 tommer og 3840 x 2160 - også kjent som 4K. 

Det er ikke mange slike skjermer på markedet, i skrivende stund er det to. 
Vi har testet den rimeligste, Asus PQ321QE som har en prislapp på 29.990 kroner. 
Konkurrenten fra Sharp ligger på 40.424 kroner. 
Da er vi oppe på samme prisnivået som vesentlig større 4K TV-apparater. 

En krevende skjerm 

En skjerm på over 30 tommer er diger. 
Den fyller det meste av synsfeltet når den er plassert på skrivebordet, og det byr på en del manøvrering å flytte musepekeren over hele arbeidsflaten. 
Det er ikke så merkelig, i og med at den er like stor som fire vanlige HD-skjermer. 

Alt dette krever også sin maskinvare. 
Vi måtte installere et kraftigere skjermkort (EVGA Geforce GTX 760 4GB), oppdatere BIOS på vårt Intel-hovedkort med Core i5 prosessor, til slutt og laste ned beta-drivere fra fra skjermkortprodusenten nVidia. 

Først da fikk vi skjermen opp å kjøre i full oppløsning, men oppfriskningsfrekvensen var bare på 30 Hz. 
Full støtte for 4K skjermer er definitivt under utvikling, og representerer noe å strekke seg etter for flere komponenter i systemene. 

Selve skjermen er rett og slett imponerende, på nesten alle områder. 

Tilkobling og betjening 

Foten og stammen er festet til skjermen med solide skruer, her er det ikke rom for noe slark. 
Skjermen kan heves og senkes, og foten kan dreies rundt sin akse. 

Tilkoblingen på vårt tidlige testeksemplar var bare DisplayPort, men når den kommer i salg vil den også ha to HDMI-porter. 
Det er også inn- og utganger for lyd. 

Betjeningen var vi derimot ikke imponert over. 
Knappene og teksten står på siden, og du må bøye deg rundt kanten for å se hva du trykker på. 

Oppløsning og bildekvalitet 

Skjermen har et såkalt IGZD-panel (Indium gallium zinc oxide) utviklet av Sharp. 
Dette er et halvledermateriale som gjør det mulig å produsere skjermer som både er vesentlig raskere og med høyere oppløsning enn silisium-baserte paneler. 

Fargegjengivelsen og betraktningsvinkelen er på toppnivå, og responstiden på 8 ms var heller ikke noe problem da vi bare hadde 30 Hz oppfriskningsfrekvens ... 

Et av de viktigste poengene med en 4K-skjerm er jo at den har høy oppløsning for å gjengi små detaljer. 
Like viktig som oppløsning er størrelsen på panelet, og avstanden mellom øynene og skjermen. 
Sitter du med en PC-skjerm kreves det ganske høy oppløsning for et høyt detaljnivå, sitter du i sofaen og ser på TV kreves det ikke like stor oppløsning for å oppnå samme inntrykket. 
Men holder du en mobil 20 centimeter fra øyet kreves det enda høyere oppløsning for å gjengi alle detaljer. 

Et enklere og mer sammenlignbart mål som gjelder uansett er piksler per tomme (PPI): 

Pikseltettheten på denne skjermen er på 140 PPI (piksler per tomme), til sammenligning har en 27-tommer med 2560 x 1440 typisk 109 PPI, mens en standard 22-tommer med HD-oppløsning har en PPI på 100. 
Jo høyere verdier, dess tettere står pikslene. 

Til sammenligning har iPad 264 PPI, mens iPhone 5 har 326 PPI og Galaxy S4 hele 440 PPI. 

På en 65-tommers TV med 4K oppløsning er vi nede i beskjedne 68 PPI, som tilsvarer en 32-tommers HD-skjerm. 

Dette betyr kort og godt at denne skjermen framstår som ekstremt detaljrik, og rett og slett imponerende når man betrakter høyoppløselige bilder i god kvalitet. 
Samtidig avsløres høyoppløselige bilder av dårlig kvalitet, som skyldes at fotografen ikke har hatt helt kontroll ... 

Video i 4K oppløsning er rett og slett fantastisk. 
Med et så høyt detaljnivå kommer dybden i bildene fram på en helt annen måte. 
Vi snakker om en tredimensjonal opplevelse som faktisk er mye mer overbevisende - og langt mer behagelig - enn 3D med briller. 

Spesifikasjoner 

Skjermen har følgende egenskaper: 
Panelet: 

31,5 tommer 16:9 format3840 x 2160 punkters oppløsningIGZO-panel med LED bakgrunnsbelysning80% NTSC fargemetning350 cd/m2 maks lysstyrke800:1 kontrast178 graders betraktningsvinkel vertikalt og horisontalt10-bits fargedybde8ms grå-til-grå responstid 

Tilkoblinger: 2 x HDMI 1.4 DisplayPort 1.2 3 x 3.5mm jack lyd ut/inn 

Flere spesifikasjoner finner du hos Asus. 

Hva med PC-bruk? 

Men en så stor skjerm har også sine utfordringer. 
Det har ikke først og fremst med oppløsningen å gjøre, men med avstandene på skjermflaten. 
Det blir rett og slett så langt å bevege pekeren og så stort område å holde orden på, at det lett kan bli for mye av det gode. 

Dessuten blir alle elementer i Windows veldig små, og mange må myse ekstra for å lese hva som står i menyer og liknende. 
Man kan enkelt nok justere opp størrelsen på elementene i Windows, men det er ikke snakk om noen jevn skalering, og det ser rett og slett ikke pent ut i 150% av normal størrelse. 

Det var en gang snakk om at hele grensesnittet i Windows skulle være fritt skalerbart, slik at det var tilrettelagt for høy oppløsning. 
Det ble lagt på is, i stedet har Microsoft tullet seg bort med å lage et nytt pekegrensesnitt som ingen liker. 

I nettlesere er det bare å holde «Ctrl» nede og trykke plusstegnet et par ganger for å zoome inn, men det er ikke alltid det klaffer helt. 

Slik som Windows er i dag vil nok mange heller kjøpe to 27-tommere, det er generelt bedre til PC-bruk. 

Konklusjon? 

Skjermen er super, bildekvaliteten er enorm og det er plass til alt. 
Prisen er også på topp, i den forstand at det er en av de aller dyreste skjermene som finnes. 

En slik skjerm er bare funksjonell for spesielle, kreative bruksområder, som avansert videoproduksjon, profesjonell bilderedigering og musikk/lydproduksjon. 
Muligens kan den fungere for finansanalytikere med ekstremt store regneark, for arkitekter, designere og andre profesjoner hvor detaljrikdom og oversikt skal kombineres. 

Den er også en teknologidemonstrasjon, som viser hva produsenten er i stand til å levere av det ypperste basert på dagens og morgendagens teknologi. 

Asus PQ321QE 
