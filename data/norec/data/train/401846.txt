«Den tiden på året» er et dansk førjulsmareritt
Ingen kan ødelegge for julehyggen som danske filmskapere. 

Julefilmene er ikke lenger den kosen de en gang var. 
Eller skal vi si hyggen, for å holde oss til en dansk kontekst. 

Det betyr selvsagt ikke at den nye tendensen med julen som utluftning av familienevroser på film ikke kan være oppbyggelig. 
For her er det nok av problemstillinger som i utgangspunktet kan mane til ettertanke, selv om julegaven fra regissør og skuespiller Paprika Steen først og fremst er pakket inn som en komedie. 

Steen slo igjennom som skuespiller i dogmefilmen Festen. 
Hun har siden regissert et par filmer som tok dogmets nærhet til skuespillerne på høyeste alvor. 
Med seg har hun noen av de ypperste danske skuespillerne fra de siste 20 årene, deriblant Sofie Gråbøl og Lars Brygmann, som her graver dypt i julenevrosene for å hente frem skinnende komediegull. 

Klamrer seg til julehyggen 

Steen spiller selv hovedrollen. 
50-årige Katrine hater å ha storfamilien på julefeiring, men har en stor svakhet: 
Hun er så omsorgsfull og velmenende at hun insisterer på juleritualene, uansett hvor meningsløse tenåringsbarna opplever dem. 
På tross av at det går på helsen løs for hennes egen del. 
Det er vonde knuter i hennes relasjon til både moren og de to søstrene (den ene prest, den andre eks-narkoman!), men hun klamrer seg til julehyggen helt til alkoholen også bringer frem det verste i henne. 

Det mangler altså ikke gjenkjennelige innslag av den grøssende sorten, men dette er en komedie som likevel aldri trår ordentlig over på den mørke siden. 
Filmen beholder en letthet som gjør oss mer muntre enn sørgmodige. 

Skuespillerne redder julekvelden 

Manus er av dramatiker Jakob Weis, og han tegner rollefigurene med bred pensel. 
Derfor ligger filmen nærmere folkekomedien enn juleklassikere som Fanny og Alexander eller den mørkere norske julefilmen 
Når nettene blir lange (2000). 

Når juleselskapet går av skaftet, er vi over i alvorlig drama à la 
Hvem er redd for Virginia Woolf? 
Steen makter ikke helt å balansere denne overgangen. 
Slutten på filmen er en vågal, men ikke helt vellykket miks av de to ytterlighetene. 

Men Steens håndlag med skuespillerne er upåklagelig. 
Særlig Gråbøl og Brygmanns komiske timing som julegjestene fra helvete, er imponerende. 
Det ser så lett ut, men du innser ikke hvor vanskelig det er før du slutter å le og vemme deg. 
Rollefigurene vikler seg ofte inn i dypt pinlige situasjoner, og det er da de to skuespillerne briljerer. 

Det er ikke så lite ironisk og betegnede for hennes register at Gråbøl, som internasjonalt er kjent som den humørløse etterforskeren i Forbrytelsen, er en komedieskuespiller av sånt kaliber. 
