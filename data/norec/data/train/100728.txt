Aerobic for hjernen
Hjernetrimprofessor dr. 
Kawashima er klar med nye utfordringer til de små grå i DS-spillet «More Brain Training». 

Ble du ikke smart nok av «Dr. Kawashima's Brain Training» på DS i fjor, kan du nå fortsette treningen med en ny dose oppgaver i «More Brain Training from Dr. Kawashima: 
How Old Is Your Brain?». 

Den nye versjonen av spillet har nøyaktig samme utforming som sin forgjenger. 
Med Dr Kawashima som følgesvenn og kommentator kan du sette opp et treningsopplegg med daglige knestrekk og armhevinger for hodemuskelen. 

Du kan selv velge og vrake i øvelser i et lite knippe nøye utvalgte småspill som lar de forskjellige delene av hjernen svette. 

Disse øvelsene spenner fra små matteoppgaver, til mer kreative øvelser som tegning og musikkoppgaver med spilling av enkle melodier på et latterlig lite tangentbrett. 

Repertoaret avrundes med en liten haug ordøvelser hvor det ikke bare gjelder å holde tunga rett i munnen, men håndskriften leselig. 

Over tid skal visstnok slitet gi betaling i form av bedre hjernehelse som i spillet konkretiseres som hjernens «alder». 
Ut fra dine prestasjoner, beregner spillet alderen på hjernen din og hvordan den forynges. 

For resultatene blir faktisk gradvis bedre, din «hjernealder» synker og følelsen av mestring gjør seg gjeldende. 
Det er likevel vanskelig å fastslå om forbedringen faktisk skyldes at hjernen har kommet i bedre form, eller om det rett og slett handler om god gammeldags læring og terping. 

Selv heller jeg nok mot det siste alternativet... 

Hva enn årsaken bak fremgangen skulle være, er det forholdsvis givende å se resultatgrafene krype oppover på skjermen. 
Problemet er at dette forutsetter at man faktisk utfører de samme øvelsene daglig. 

Det tar dessverre ikke mange dagene før «More Brain Training» føles mer som en plikt enn som et spill man setter seg ned med for underholdningens skyld. 

Dr Kawashimas fremtoning minner også alt for mye om en grunnskolelærer. 
Jeg har ikke ett vondt ord å si om grunnskolelærere, men «More Brain Training» er et spill som hovedsakelig henvender seg til voksne spillere, og da føles merkelig å bli påtvunget en motivasjonsmetode som anvendes på barn i småskolen. 

Spillet lar deg også spille Sudoku i forskjellige vanskelighetsgrader, men etter en overdose i anledning fjorårets tsunamiske Sudoku-bølge føles det litt avleggs å på nytt skulle kaste seg over tallspillet med fersk entusiasme. 

Det er også verdt å nevne at spillet er på engelsk, hvilket gjør at nordmenn stiller med handicap i enkelte av ordoppgavene. 
Å sette sammen ord fra et virrvarr av bokstaver for eksempel, er ikke fullt så enkelt på et fremmedspråk som på et morsmål. 

Enkelte oppgaver, som musikkoppgaven der du skal følge noter og trykke på tangenter, gir derimot store fordeler dersom du allerede har kjennskap til musikkteori. 

«More Brain Training» inngår som ett av kroneksemplene på Nintendos strategi om å treffe et bredt kundespekter. 
Det er godt å se at man på innovativ måte forsøker å finne et praktisk og alternativ nytte-verdi i spillformatet både på DS-titler og på Wii-plattformen. 

«More Brain Training» er ikke det morsomste spillet på markedet, men det lykkes med å gi deg følelsen av å vri litt på hjernen uten at underholdningsverdien drukner helt i prosessen. 

Heldigvis, for spill er tross alt et underholdningsmedium. 

Nå kan du fortsette hjernetrimmen på DS med More Brain Training From Dr. Kawashima. 
