En vandring i naturen og kunsten
UTSTILLING: 
Sprikende, skriver Trond Borgen om utstillingen på Hå gamle prestegard. 

Hå gamle prestegard: 
Marianne Berg, Ekko; Marianne Broch, Innover, skulptur. 
T.o.m. 11. nov. 

To kunstnere med felles utstilling på Hå: 
Marianne Berg skaper serielle former i ulike menneskeskapte materialer; Marianne Broch former sin kunst i naturens eget materiale, treet. 
Resultatet er en utstilling som halter og spriker; det går ingen umiddelbar bue fra den ene til den andre. 

Når Broch kaller sitt bidrag «Innover», er det en konkret beskrivelse av det arbeidet hun utfører, for hun hogger og skaver seg innover i treet. 
Innover i gamle røtter og stammer, som for å finne en slags urform langt der inne. 
Men først vandrer hun i fjell, skog og mark. 
Det er resultatene derfra hun henter hjem, for å begynne sin møysommelige, fysiske bearbeiding av treverket. 
Slik konserverer hun hele denne prosessen – av langsom vekst i naturen, menneskets vandring der og det fysiske arbeidet med treverket – i de ferdige skulpturene, som derved får et visst konseptuelt preg. 
Ikke ulikt det vi ser hos den britiske kunstneren Richard Long, som, etter sine vandringer i fjellet, henter stein og annet naturmateriale og bearbeider dem i stram formasjon i galleri og museum. 

Sterke, men sårbare 

Av røtter av fjellfuru fra Jotunheimen, gran og furu fra Krokskogen og uspesifisert bjørk skaper hun en serie kalt «Kuleobjekter». 
Det er trekuler som er plassert på golvet og ser ut som fint tilhogde, men likevel uregelmessige kloder. 
Kompakte, sterke, men likevel sårbare. 
I klodeformen anes en miljøbevissthet av geopolitiske dimensjoner; men Broch er en lavmælt kunstner som ikke legger tydelige føringer for vår tolkning av kunsten sin. 
Et par store «Stammer» er montert sammen med noen kuleobjekter, som slående installasjoner som setter i spill ulike følelser, fra aggresjon til opplevelse av vern og beskyttelse. 
Selv om plasseringen kan virke statisk, ligger her også et veldig potensial for en ganske barokk opplevelse av stammenes svulmende former. 

Men assosiasjonene mine går også til Giorgio de Chiricos metafysiske maleri for hundre år siden, med sine besynderlige oppstillinger av objekter som tilsynelatende sier noe utover seg selv, men som egentlig er mystisk absurde. 
Og til Iver Jåks’ sterke utnyttelse av den samiske magiske tradisjon med bruk av naturobjekter. 
Det ligger noe magisk både i Brochs skulpturelt formede trestammer og i hennes kuleformer; de blir en slags energibatterier med en lagret kraft som kommer rett fra naturen, men i annen form enn naturen egen. 
For her er treet bearbeidet; menneskeskapt form går i dialog med naturens form. 

Et annet aspekt er også interessant her, nemlig den åpenbare fetisjeringen av naturens materialer som finner sted i Brochs behandling av dem. 
Jeg ser et grunnleggende begjær etter et naturmateriale som kan formes og føyes ved hjelp av fysisk omgang med materien. 
Dette bidrar til å gjøre Brochs kunst svært severdig. 

Gjentakelse 

Bergs kunst går i en annen retning. 
Som Broch arbeider også hun i serier, men hennes skulpturelle rekker rommer mer eller mindre identiske former. 
Én av dem heter «Ekko» og viser en nokså non-distinkt form hvor hver gjentakelse er utført i bronse, epoksy, betong og gips med bladsølv. 
Foran disse tenker jeg umiddelbart på noen av Bård Breiviks serielle arbeider, men den forseggjorte håndverksmessige utførelsen og den utsøkte materialbehandlingen som vi ser hos Breivik, mangler her. 

Tung på labben blir Berg også i serien «Dvale», også den utført i ulike materialer: en form som både kan minne om en meteoritt og en liten leirklump, gjentas, nærmest som en besvergelse, som for å blåse litt liv i et konsept som imidlertid aldri helt tar av. 
Avstanden mellom idé og evnen til å forme materien blir for stor. 
Berg synes mer opptatt av kun å vise likheter og forskjeller som oppstår når identiske former lages i ulike materialer. 
Slik disse skulpturrekkene presenteres her, er dette interessant kun i begrenset grad, for enkelte av materialene dreper mer enn levendegjør formene. 
