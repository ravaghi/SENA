Filmatisk musikk
Fra industrirock til filmmusikk. 

90-tallets store industrirocker Trent Reznor er godt i gang med sitt nye prosjekt – en EP-trilogi i samarbeid med Atticus Ross som nå har blitt et fullverdig medlem i enkeltpersonbandet til Reznor, Nine Inch Nails. 

«Add Violence» er nummer to i rekken som skal utfordre både lytteren og rockens grenser. 
Reznor har selv uttalt at dagens rock er kjedelig, generisk og kommersiell. 
Målet med denne EP-en skulle derfor være musikk som føles stygg, uvennlig og utfordrende. 

Men allerede med første låt «Less Than» føyer han seg inn i sine egne fordommer. 
En fengende og enkel melodi med et hardt, men repetitivt komp gjør dette til en låt som lett kan få mye spilletid på radio. 
Heldigvis er han også litt tro mot sine egne uttalelser og fortsetter i et mer eksperimentelt lydlandskap. 
I dynamiske bølger beveger musikken seg fra monotone partier i krysning mellom elektroniske samples og akustiske piano til ekstrem aggresjon og vrengt lydbilde med Reznors aggressive og energiske uttrykk. 

Man hører godt paralleller til filmmusikk som Reznor og Ross har jobbet sammen om tidligere, noe som gjør lytteopplevelsen ekstra spennende. 
