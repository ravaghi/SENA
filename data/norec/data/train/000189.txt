Homeland S04 E01-02
Forfriskende bra spiondrama! 

Anmeldelsen inneholder spoilere fra sesong tre. 

I forrige sesong av Homeland veivet vi forvirret rundt mens Brody prøvde å bestemme seg for om han ville hjelpe CIA eller ikke, og Carrie forsøkte å bevise at han ikke sto bak bombingen av CIAs hovedkvarter. 

Carries følelser for Brody var viet mye tid på TV-skjermen, og selv om det var fryktelig trist trakk jeg likevel et lettelsens pust da hans siste time omsider kom i siste episode. 

For dette la grunnlaget for at serien kunne starte med relativt blanke ark i den fjerde sesongen, og etter å ha sett de to første episodene kan jeg konstatere at Homeland endelig er skikkelig tilbake som skarpt spiondrama. 

Dronedronniga 

Carrie er blitt stasjonssjef for CIA i Kabul. 
Flere suksessfulle droneangrep, der hun og teamet hennes har tatt ut flere terrorister på CIAs dødsliste, har gitt henne kalle navnet «The Drone Queen», men festen skal ikke vare lenge. 

Når en tilsynelatende god kilde i Islamabad tipser om at en terrorist, høyt i systemet hos Taliban, skjuler seg i et gårdshus i Pakistan, slår dronedronninga til, men seiersfølelsen skal vise seg å bli kortvarig. 

Bryllupsfeiringen som ble holdt i gårdshuet hadde ikke kilden i Islamabad sagt noe om, og dermed ble en rekke sivile, kvinner og barn, drept. 
Hvordan kunne noe slikt skje? 
Carrie vil ha svar og begynner å nøste opp i hvem som leverte informasjonen angrepet var basert på, og hva kildens motiver kan ha vært. 

Se traileren for sesong fire av Homeland her: 

Ubehagelig, men bra 

Med dette er Homeland tilbake på rett kurs som spennende spiondrama, men vi kan fortsatt ikke slippe fullstendig tak i hendelsene fra forrige sesong. 

Da Carrie ble gravid med Brody bestemte hun seg for å beholde barnet, og nå er den lille datteren deres kommet. 
Trygt hjemme i USA tar søsteren og faren seg av den rødhårede tulla slik Carrie ønsker, men når hun kommer tilbake fra Islamabad tvinges hun til å ta på seg den fryktede morsrollen. 

Claire Danes klarer som alltid på strålende vis å formidle Carries kaotiske følelsesliv, og hun er særlig god når Carrie viser hvor engstelig hun er for å være mor, alene, uten faren som var grunnen til at hun beholdt barnet i utgangspunktet. 

En badescene med Carrie og datteren i første episode, der vi virkelig får et innblikk i hvor vettskremt hun er, er spesielt vond og sjokkerende. 

En spennende høst 

Siden det er en helt ny historie som nå er påbegynt, er fjerde sesong av Homeland en gylden mulighet for seere som har falt av til å begynne å følge med på serien igjen. 

De to første episodene legger opp til en interessant sesong, og holder resten av sesongen samme nivå går vi en spennende seriehøst i møte. 

Homeland ser du på TV2 tirsdager klokka 22.40, og nye episoder kommeri TV2 Sumo på mandager. 

Skal du se «Homeland i høst? 
Si din mening om serien i kommentarfeltet! 
