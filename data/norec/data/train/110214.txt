Rammatørrevy
«Nakensjokk» til tross: 
Morten Ramm er flinkere til å ringe inn tjenester fra kjendisvenner enn å sette opp et velfungerende sceneshow. 

Show: «Kan Morten Ramm fylle Oslo Spektrum?» 
Oslo Spektrum Publikum: 
Ca. 4000 (ekstraforestilling), ca. 6000 (kveldsforestilling, utsolgt) 

Ramms inntreden i Spektrum skjer som mange vil vite etter et veddemål med Thomas Giertsen. 
Sistnevnte lovte å stille opp i en reklame for «analkløesalve» dersom Ramm klarte å fylle hovedstadens «storstue». 

Det klarte Ramm - halvannen gang. 
Men alene var han ikke. 

Noe av det snodige ved forestillingen var snarere hvor lite Morten Ramm vi faktisk fikk. 
Selv om vi i og for seg fikk se absolutt alt av ham. 

Thomas «typen til Jenny Skavlan» Gullestad var med hele veien, som en ekstra-«DJ Dan» bakerst på scenen. 
Harald Eia var oppvarmer. 
Jaa9, OnklP og Joddski rappet med Ramms «Tommy P»-figur, og reduserte ham til gjest i sitt eget show. 
De rødkledde Datarock-hordene tok over det store «ompapa ea»-klimakset. 

Var du på showet i Spektrum? 
Si din mening og kast terning i protokollen! 

Innimellom traff vi Håvard Lilleheie (med en strålende, uvitende gjest), Anne Marie Ottersen, Martin Beyer Olsen (som sto for kveldens morsomste «stand up»-innslag), den tidligere fotballspilleren Claus Lundekvam, Didrik Solli-Tangen og Elisabeth «Bettan» Andreassen. 
Sistnevnte ble firt ned fra taket, tilsynelatende apropos ingenting. 

Dessuten: 
Einar Lunde, Linni Meister og Arne Treholt i en poengløs James Bond-parodi, avspilt på storskjermene. 

Det alle vil huske, er da Ramm, Else Kåss Furuseth, Jon Brungot og en tredje mannsperson jeg ikke dro kjensel på (Ramm unnlot å introdusere gjestene sine), gjennomførte et slapstickshow med «meksikansk tema» cirka halvveis - fullstendig nakne. 
Ramm fikk vist frem sitt respektable utstyr, Kåss Furuseth rullet på en pilatesball, Brungot snublet og havnet med trynet i skrittet til alle de andre. 

Modig. 
Men «Borat» var der for seks år siden. 

Innfallsmetoden er vel og bra, og som «stunt» betraktet hadde «Kan Morten Ramm fylle Oslo Spektrum?» om ikke annet en artig forhistorie. 
Som underholdning var det mest for dem som synes at det å se «folk fra TV» i levende live er gøy i seg selv, og som er villige til å betale 550 kroner for fornøyelsen. 

Som forestilling skrek det etter en instruktør med kjennskap til den mest elementære showbiz-ABC'en. 
Den skrek også etter mer av hovedpersonen: 
Morten Ramm. 

MORTEN STÅLE NILSEN 
