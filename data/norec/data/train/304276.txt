Trøbbel i paradis
«Couples Retreat» byr på gamle penisvitser om igjen. 

||| 
FILM: 
Siden 2006 har Vince Vaughn spilt i tre identiske filmer. 
«The Break Up», «Four Christmases» og denne ukas premiere, «Couples Retreat», er skrudd sammen etter fullstendig samme bruksanvisning. 
Vi snakker om en slags blanding av «Meet the Parents» (2000) og romantisk komedie, filmer der bløte vitser møter «du skal høre mye»-groviser møter slapp romantikk. 

Vaughn har produsert tre og skrevet to av filmene. 
Han trenger med andre ord all den kreative hjelp han kan få fra prinsesse Märthas engleskole. 

Festglade «Couples Retreat» handler om fire amerikanske vennepar som reiser på en eksotisk ferie for å finne tilbake gløden i sine respektive forhold. 
Gjengen er satt sammen av parene: de morsomme tjukke, de superstreite, de festglade rølpete og de normale. 
Mennene vil helst fleipe om sex og drikking med hverandre, mens damene i filmen kun er med for at, vel, menn trenger damer. 

Slik sett er filmen inkluderende, jovial og svært forutsigbar. 
Konstruerte venneparkonstellasjoner som dette finnes bare i filmens verden. 
Et poeng man lett kan overse hvis vitsene og plottet som fortelles er vittig og overraskende. 

Irriterende Problemet med denne komedien er at den ikke er morsom. 
Ikke det spor. 
Vitsene er banale, plottet er usedvanlig kjedelig og konvensjonelt og karakterene er gjennomsiktige. 

Skuespillerne Jon Favreau og Jason Bateman viser vanligvis god komisk timing, men her er også de på etterskudd. 
Og Vince Vaughn? 
Han er bare irriterende. 
Alltid med et lite smil om munnen. 
Alltid litt for seint inn i scenene. 

Bora Bora 
Det hele fremstår som en svært umotivert affære, og som om ensemblet har laget en film de har laget så mange ganger før, med gamle vitser om igjen, for å få en måneds opphold på St. 
Regis Bora Bora Resort i Polynesia. 

Og hvem kan klandre dem? 
Stedet ser utvilsomt ut som paradis på jord. 

Men at mennene i filmen heller vil spille Guitar Hero, enn å nyte tilværelsen, sier det meste. 
Det er trøbbel i paradis. 
Og du vil virkelig ikke være med dem på ferie. 
