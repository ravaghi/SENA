Ufred i vår tid
Regi: 
Joss Whedon 

Skuespillere: 
Scarlett Johansson, Chris Evans, Cobie Smulders, Chris Hemsworth, Elizabeth Olsen, Aaron Taylor-Johnson, Robert Downey Jr., James Spader, Jeremy Renner, Samuel L. Jackson, Paul Bettany, Mark Ruffalo, Don Cheadle 

Musikk: 
Brian Tyler 

Aldersgrense: 
11 år 

Ingen kan påstå at «Avengers: Age of Ultron» tilfører superheltfilmen noe nytt. 
Til gjengjeld har den mer av alt vi har lært oss å forvente: flere helter, en slemmere skurk, sprøere teknologi og større eksplosjoner. 
Av alle øredøvende, altoppslukende spetakkelfilmer vi har sett i senere år, kan dette godt være den mest øredøvende og altoppslukende av dem alle. 

Bråket begynner når Tony Stark (Robert Downey Jr.), altså Iron Man, lager et intelligent dataprogram. 
Tanken er at det skal hjelpe Avengers-teamet med å beskytte menneskeheten. 
Men programmet blir selvsagt ondt, tar kropp i en diger robot og vender seg mot dem. 
Massevis av CGI-genererte ødeleggelser følger. 

Heldigvis forstår regissør Joss Whedon verdien av å gi publikum noen pusterom og skuespillerne muligheten til å, vel, spille mellom alle ødeleggelsesscenariene. 
Og antakelig er det de små tingene vi kommer til å huske: 
Starks sarkasmer, Black Widows (Scarlett Johansson) flørting med Hulk (Mark Ruffalo), noen småbrisne superhelters forsøk på å løfte Thors (Chris Hemsworth) hammer. 

Med en spilletid på nærmere to og en halv time er «Avengers: Age of Ultron» selvsagt alt for lang. 
Men det hjelper at den til tider er ganske gøyal. 
