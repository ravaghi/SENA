Josh Rouse:«Subtitulo» (Nettwerk/Playground) 

Sorgfri og sommerlig popkunst fra spanskekysten. 

Den amerikanske singer/songwriteren Josh Rouse har meldt flytting til Spania og følger opp de glimrende utgivelsene «1972» og «Nashville» med det spanskklingende «Subtitulo». 
Nei da, Rouse har ikke gått hen og gjort latino-lover av seg, men albumet er så sommerlett og sorgfritt at man nærmest kan kjenne siestasolen brenne i nakken når man lytter til det. 
Mens en låt som «Jersey Clowns» viser at Rouse fortsatt har et grep om melankolien, indikerer låttitler som «Summertime» og «It Looks Like Love» at mannen i stadig større grad fremstår som gladversjonen av Ryan Adams. 
I «Givin' It Up» serverer han sogar gladsoul som kunne vært klekket ut i Motown-korridorene en gang på tidlig søttitall, og i Paz Suay-duetten «The Man Who...» får man den godlynte Belle & Sebastian-feelingen. 
Med andre ord: en perfekt popplate å gå våren i møte med. 
