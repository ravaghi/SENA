Casio Exilim EX-Z850
TEST: 
Casios lille sjef byr på åtte megapiksler pakket inn i børstet aluminium - kan Exilim EX-Z850 tukte de beste? 

Casio er en av ringrevene i digitalfotobransjen, og Exilim-serien har vært en populær lommekameraserie de siste årene. 
De siste tre-fire månedene har dette kameraet hatt æren av å være sjefen blant Exilim-kameraene, men vil i løpet av kort tid måtte finne seg i å ta et skritt ned fra tronen og gjøre plass til EX-Z1000, som vil by på hele 10Mp oppløsning. 

EX-Z850 er et lite og snertent kamera. 
Kamerahuset er i børstet aluminium og CCD-sensoren teller åtte millioner piksler fordelt i 4:3-format (3:2 er også mulig). 
Høyeste oppløsning er dermed 3264x2448 og sensorstørrelsen heldigvis hakket over den minste med sine 1/1,8" diagonalt. 
Bildene lagres på SD-brikker og er i underkant av 3MB store når du bruker standardinnstillingene. 

Objektivet på Exilim-kameraet er nokså standard, med brennvidde tilsvarende 38-114 og en lysstyrke på henholdsvis f/2.8 og f/5.1 på vidvinkel og tele. 
Som vanlig skulle vi gjerne ha sett at det heller ble satset litt mer på vidvinkel - 38mm er litt i dårligste laget når du skal ta innendørsbilder, og nytten av zoom er begrenset på et lommekamera uten bildestabilisator uansett. 
Makronærgrensen er på 10cm, som ikke er mye å slå i bordet med i forhold til konkurrentene. 

LCD-skjermen er 2.5 tommer stor og har en oppløsning på 115.000 piksler. 
Vi synes dette er litt i minste laget fordi bildene fremstår som mer uskarpe enn de egentlig er når du ser dem i LCD-displayet, men på den annen side er det kanskje bedre å bli positivt overrasket? 
En ting er i hvert fall sikkert, og det er at skjermen er veldig lyssterk, og også i dagslys går det fint å se hva du er i ferd med å ta bilde av. 
LCD-skjermen har forresten også støtte for histogramvisning ved opptak, og er ett av de få kameraene vi har sett som faktisk har histogrammer for hver fargekanal. 

Svært lyssterk skjerm 

Konstruksjonsmessig virker Casio Exilim EX-Z850 svært robust. 
I motsetning til mange konkurrenter er det ikke noe plast å finne, men et solid kamerahus i børstet aluminium som føles godt å holde rundt. 
Casio har også fått plass til en liten optisk søker over LCD-skjermen, som mange foretrekker. 
Spesielt er det kjekt å ha dersom du skal på en lengre tur uten tilgang på strøm, siden du kan spare mye batteri på ikke å bruke LCD-søkeren - som på mange andre lommekameraer er den for unøyaktig til å bruke til komponering av bildet. 

Zoomkontrollen er plassert på fremsiden av den store utløserknappen, på samme måte som Canon har hatt det for vane å gjøre, og det er en løsning som vi synes fungerer utmerket. 
Beveger vi oss over toppen av kameraet, finner vi en skrå kant før baksiden, og på den er det plassert to knapper som tydelig indikerer avspilling og innspilling. 
Du kan selv velge om disse også skal slå på kameraet. 

Valg av ulik funksjonalitet gjøres i stor grad ved hjelp av funksjonshjulet. 
Her kan du velge mellom "rød modus", som gir kameraet kontroll over hvitbalanse, blenderåpning, lukkertid og hva enn det måtte være, "BS" (best shot) der du selv kan angi en motivtype, "A" for blenderprioritet og "S" for lukkerprioritet. 
Den manuelle modusen ("M") gir deg også mulighet til å styre både blender og lukker uavhengig av hverandre, og kameraet vil gi deg beskjed dersom du er i ferd med å over- eller undereksponere bildet. 

Kameraet har ikke mindre enn 34 ulike opptaksmodi, og hver av dem har et eksempelbilde slik at det er lett å finne frem til hva slags type motiv du skal ta bilde av. 
I tillegg finnes det hjelpetekst til alle sammen, og ikke bare er det ISO, hvitbalanse og blender/lukker som blir justert - portrettmodusen, for eksempel, sørger også for å zoome inn slik at bakgrunnen blir mest mulig uskarp - ganske kjekt. 

Som de fleste andre lommekameraer, har også EX-Z850 støtte for innspilling av video, og funksjonshjulet byr både på video med automatikk og mer tilpasset video som filming i mørket (høy ISO), sepiatoning etc. 
Vi ble litt skuffet over at kameraet ikke byr på optisk zoom ved filming - bare digital zoom. 
Ved filming kan du aktivere elektronisk bildestabilisering, og dessuten fungerer hjelpelampa til autofokusen som lyskilde slik den gjør på en del kameratelefoner. 
En annen ting vi liker er at du til en hver tid ser hvor mye plass du har igjen på minnekortet i form av minutter og sekunder. 

Lett å være uheldig 

Navigasjonen foregår med fire "piltaster" som henger sammen i en ring med en OK-knapp i midten. 
Opp og ned-knappene har i tillegg snarveier til makro- og blitsegenskaper, i tillegg til at sideknappene kan konfigureres til det du måtte ønske. 
Knappene gir god respons og fungerer fint til navigasjon, men ulempen er at det er lett å få trykket på en av dem når du holder kameraet i en hånd. 
Mang en gang opplevde vi plutselig å få frem makromenyen eller lignende når vi skulle ta bilde. 

Menyene er logisk bygget opp og byr på det vi forventer av et slikt kamera. 
I tillegg til den vanlige menyen som aktiveres med egen menyknapp, finner vi også den lille Exilim-menyen bak en knapp på venstre side av kameraet. 
Her kan du raskt stille ISO, hvitbalanse, bildekvalitet og autofokus, og med knappen rett over får du valg i forhold til seriefotografering. 

Å bla i bilder går raskt på dette kameraet, og ved å zoome ut og inn velger du visningsmodus - ett hakk ut viser 3x3 bilder (også veldig rask) og enda et hakk viser en kalender med markeringer de dagene du har tatt bilder. 
Du kan også beskjære og nedskalere bildene i kameraet, justere fargene i ettertid og også korrigere i forhold til perspektiv, i tillegg til å kjøre en lysbildefremvisning av bildene dine. 
En hendig ting er at du i etterkant kan justere datoen for når bilder er tatt; i tilfelle du glemte å stille klokka før du reiste til Australia. 
En ulempe er at kameraet ikke skriver ISO til EXIF-informasjonen. 

Batterilevetiden er oppgitt til 440 bilder etter CIPA-standarden og det er utmerket for denne typen kamera. 
Vi har ingen grunn til å betvile tallet heller - etter et utdrikningslag med over 200 bilder og filmsnutter var batteriets status på fullt fortsatt, og da hadde vi i tillegg knipset noen dusin bilder dagene i forveien. 

Bildekvalitet 

Jevnt over er vi godt fornøyde med bildekvaliteten fra EX-Z850, selv om ikke alt er perfekt. 
Lysmåleren har en tendens til å overeksponere bildet en smule, som gjør at vi opplever utvasking av detaljer i de lyseste områdene (dette kan selvsagt kompenseres for) som i eksempelet under. 
Som du ser av histogrammet ville det ha vært mye bedre om det var flyttet litt mot venstre, slik at vi også fikk detaljer i de lyse områdene ("fjellet" skal helst flate ut i begge ender). 
Dette gjør også at himmelen som regel blir hvit, og at detaljer rundt løvtrær etc. blir dårligere. 

Annet enn det oppfører kameraet seg eksemplarisk utendørs. 
Ni-punkts-autofokusen er vanvittig rask, og markerer også i en 3x3-matrise hvilke punkter det fokuseres på. 
Som nevnt er skjermen særdeles lyssterk som gjør kameraet godt egnet til sommerferien. 
Den kromatiske feilbrytningen er minimal, med bare en tynn strek med blått enkelte steder i kontrastfylte områder. 

Innendørs med blits gjør kameraet det også relativt godt sammenlignet med konkurrentene. 
Blitsen har en oppgitt rekkevidde på 4.3 meter ved vidvinkel, og gir ofte røde øyne som følge av både styrke og avstand fra objektivet. 
Blitslyset spres bedre enn hos mange andre kameraer av denne typen, som gjør at du unngår blekansikter og mørke bakgrunner i stor grad. 
Lysmålingen fungerer godt, og svært få av bildene har fargeskjær. 
I hjørnene av bildene er det fortsatt god skarphet, selv om vi genere gjerne skulle hatt et objektiv som tegnet noe skarpere i utgangspunktet. 

Det største minuset er støynivået ved høye ISO-verdier, og fra ISO 400 er det såpass mye støy at det begynner å skjemme bildekvaliteten. 
Slår du av blitsen innendørs, bruker kameraet ofte ISO 400, og faktisk tyr det noen ganger til ISO 800 og til og med ISO 1600 også. 
Da er bildekvaliteten så dårlig at det omtrent blir ubrukelig. 
Under følger utsnitt av et motiv vi først tok med 100, 200 og 400, for deretter å la automatikken velge ISO 800: 

Ytelse 

Wow - Casio Exilim EX-Z800 er definitivt ett av de aller raskeste lommekameraene vi noen sinne har testet. 
Spesielt autofokusen er lynrask, og 0.7 sekunder på vår tele-test (3m fra motiv, innendørs, tvungen blits) er fantastisk bra. 
I tillegg har kameraet støtte for seriefotografi, også med blits, der kameraet tar tre kjappe blitsbilder på 0.6 sekunder. 
Imponerende. 

Som nevnt er også batterilevetiden formidabel, med 440 bilders kapasitet - over det dobbelte av hva som er vanlig for denne typen kamera. 

Konklusjon 

Vi lot oss imponere av den lille krabaten fra Casio. 
Kameraet er pent å se på, solid bygget, tar gode bilder og har en fantastisk god ytelse. 
I tillegg er LCD-skjermen særdeles lyssterk, som er spesielt velkomment nå som vi går inn i den lyseste tiden av året. 

På minussiden er kameraet lite vennlig i forhold til enhåndsfotografering; både fordi noe av funksjonaliteten er plassert helt til venstre på kameraet, men også fordi knappene er lette å få trykket inn ved et uhell når du bare har kameraet i høyre hånd. 
I tillegg blir innendørsbilder uten blits ganske kornete, og da bør du selv sette ISO til 200 eller 400 for å unngå at automatikken drar på med 800. 
Et lite trekk gir vi også fordi det ikke går an å bruke optisk zoom under videoopptak. 

Allikevel har vi ingen problemer med å anbefale Casio Exilim EX-Z850. 
Det er et kamera som er en fryd å bruke, med superrask ytelse og god brukervennlighet, i tillegg til at det tar gode bilder; i hvert fall hvis du unngår innendørsbilder uten blits. 
