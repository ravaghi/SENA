Slitsomme Shakira
Verdenskjente Shakira har herjet hitlistene med danseglade låter og høy hofteføring. 
Hennes siste store hit var den offisielle VM-låten «Waka Waka», og fire år etter er hun nå ute med enda en fotball-låt. 
Denne gang heter den «Dare (La La La)», og er en del av Shakiras rykende ferske, selvtitulerte album. 
Med typiske latino-rytmer og et enkelt la-la-la-refreng blir nok dette en hit, men det er langt mellom de store låtene på denne plata. 

En av albumets beste er låten «Empire», skrevet av norske Ina Wroldsen (Ask Embla). 
Produksjonen er storslått og episk med en sterk og minneverdig melodi, men det er mange som kunne fremført denne låten bedre enn Shakira. 
Sangen blir litt ødelagt av autotune, en overdreven vokal og en svak bro-del. 

Singelen «Can´t Remember To Forget You» med Rihanna er også en god låt. 
Men dette albumets største fallgruve er alle balladene hvor klisjeer ligger tykt og stemmen til Shakira virker malplassert. 
Når tekstene også mangler dybde og følelse, blir det hele ganske så trist. 

Med hennes overdrevne vibrato og tilgjorte pop-knekk-stemmeføring, blir det rett og slett slitsomt å høre på Shakira i lengden. 
Dagens pop krever høyere nivå enn dette. 
