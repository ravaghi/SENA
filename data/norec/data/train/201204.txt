Asus O'Play Mini Plus
Den nye O'Play er en mediespiller som vil veldig mye, og kommer nesten helt i land. 

For inntil et par år siden testet vi en rekke frittstående mediespillere for TV-bruk her på DinSide.no. 
Siden den gang har mediespilleren funnet veien inn i enhver TV med respekt for seg selv, det samme kan sies om spillkonsoller og de mange Blu-ray-spillerne som har funnet veien til norske stuer de siste årene. 

Internett-innhold kommer 

Så er det egentlig et marked for dedikerte, filbaserte mediespillere lenger? 
Joda. 
Markedet er der fortsatt, spillerne får stadig ny funksjonalitet, og er ikke lenger isolerte fra omverdenen. 
I 2011 snakkes det mye om nettskyen og streaming av innhold fra diverse nettjenester, og Asus følger opp med en trådløs mediespiller som sikter høyt på dette punktet. 

Men nettstreaming er bare én av en rekke ting Asus O!Play Mini Plus på papiret skal takle. 
Hør bare her: 

Mediespiller for formatene MPEG1/2/4, H.264, VC-1, RM/RMVB, MP4, MOV, AVI, AS, WMV, FLV, MKV, TS, M2TS, DAT, MPG, VOB, MTS, ISO, TRP, MP3, WAV, AAC, OGG, FLAC, AIIF, Dolby Digital AC3M, DTS, Dolby Digital Plus, PCM/LPCM, Dolby TrueHD, JPG, BMP, PNG, GIF og TIFF 
Støtter filsystemene FAT, FAT32, NTFS og EXT3 1 stk USB 2.0-port, samt 1 delt USB/eSATA-port Minnekortleser for SD/MS/xD Nettverksstøtte, både kablet (Gblan) og trådløst (802.11N) 
Streamer fra PC-er i nettverket + en rekke online-tjenester, inkludert YouTube, Picasa, MediaFly og Flickr HDMI 1.3 TV-utgang Optisk lydutgang m full surround-støtte (S/PDIF) minijack stereoutgang Mål: 15 x 10 x 3 cm Vekt 175 gram 

Boksen kommer med denne fjernkontrollen, som har noen interessante og mindre interessante knapper: 

Mest interessant, eller skal vi si oppsiktsvekkende, er "Like"-knappen og Facebook-knappen. 
Dessverre virker ingen av dem foreløpig, det skal komme på plass i slutten av oktober, lover Asus. 

Mindre interessant, eller skal vi si totalt uforståelig, er DVD-knappen med tilhørende Eject-knapp. 
Her er jo ingen DVD-drev, men i instruksjonsboka står det at knappen skal "spille av DVD-filer". 
Et trykk på knappen bringer bare opp et forbudt-skilt på skjermen, så vi antar at Asus ikke helt har bestemt seg for hva de skal gjøre her. 

Oppstart tar rundt 30 sekunder, men vi måtte trykke flere ganger på fjernkontrollen før boksen reagerte, av grunner vi ikke helt har funnet ut av. 
Til alt annet er samspill mellom fjernkontroll og boks uproblematisk. 

Du blir straks møtt av dette bildet: 

Tilkoblede enheter, for eksempel en harddisk, oppdages og "monteres" automatisk. 
Så hvis jeg velger Filmer-ikonet og trykker på OK-knappen, listes alle filmene, uavhengig av mappestruktur. 
Det samme skjer med bilder og musikkfiler. 
Har du mye rart på disken, blir utlistingen like rar: 

Hvis du synes filbehandling er en morsommere og mer effektiv måte å komme til innholdet på, er det også støtte for å kunne bla i trestrukturen. 
En fordel med dette er at du da slipper å ta stilling til medietype først. 
Fint dersom du for eksempel har både bilder, MP3-filer og videofiler i én og samme mappe, altså. 

Men merk at mapper og videofiler ikke sorteres hver for seg, men i en alfabetisk liste: 

Du kan også velge forskjellige måter å vise filene, med miniatyrbilder (virket ikke med annet en generisk videobilde) og med forhåndsvisning i et vindu til venstre (virket ok). 
Du kan også slette og endre på navn ved å trykke på den grønne knappen på fjernkontrollen. 

Enkel navigasjon 

Når du starter avspilling kan du enkelt trykke på NEXT og PREV-knappene på fjernkontrollen for å hoppe til neste fil - med ett viktig unntak, og det er hvis filmer har kapittelmerker (f. eks i MKV-filer). 
Da hopper du til neste kapittel med samme knapp. 
Her burde det vært separate knapper, mener vi. 

Du kan også trykke Pil-tast venstre og høyre. 
Da hopper du et definert antall minutter fram og tilbake inne i filen. 
Det kan være en rask måte å navigere seg i lange videoklipp. 
Du kan også spole i forskjellige hastigheter, men denne funksjonen trenger polering. 
Jo raskere du spoler, jo mer ustabil blir den - og det virker som om filformatet også spiller en rolle på stabiliteten. 
Vi opplevde ved et par anledninger at spolingen "hang seg opp" og ikke lot seg stoppe. 

Men formatstøtten er imponerende. 
Alle våre testfiler ble avspilt uten problemer, og det er første gang vi opplever, så vidt jeg kan erindre. 

Det er også støtte for undertekster via dedikert knapp, med et overveldende utvalg justeringsmuligheter: 

Bilde- og lydkvaliteten er så god som man kan forvente, ut fra format, oppløsning og bitrate, med ett unntak: 
Bildene er oppskarpet for mye, og blir for harde i uttrykket. 
Du kan riktig nok justere lys og kontrast, men det løser ikke problemet med oppskarpingen. 

Nettverk på en-to-tre 

Vi koblet oss ganske enkelt til vårt hjemmenettverk, og fikk tilgang til innholdet på andre PC-er som vi hadde brukernavn og passord til. 
Den trådløse rekkevidden virker å være ganske god: 

Boksen kommer også med PC-programvaren O!Direct, som skal la deg sende innhold fra PC-en til boksen. 
Det minimalistiske klientprogrammet var det imidlertid umulig å finne noe ut av, og instruksjonsboken sa heller ikke et kløyva ord om hvordan koblingen skulle settes opp. 
Litt for dårlig tid før lansering, Asus? 

Mye å gå på 

Vi var videre spente på Internett-funksjonaliteten, men denne delen er ikke bare upolert, den virker langt fra ferdig. 

Vi har allerede nevnt at Facebook-støtte kommer senere i høst, som blant annet skal gi mulighet for å dele Internett-videoer og bilder på veggen din. 
YouTube, Picasa og Flickr er greie innholdsleverandører, det er også videoleie og salg gjennom Acetrax, hadde det bare vært tilgjengelig for oss nordmenn: 

Et selskap av Asus' kaliber burde vært i stand til å få på plass avtaler med de store utleie-aktørene som også opererer i Norge, på lik linje med LG og Samsung. 
Først da blir internettfunksjonalitet på TV interessant, mener vi. 

De andre tjenestene havner i rusk & rask-kategorien, i våre øyne. 
Enkelte av dem gav oss bare beskjed om at de ikke kunne nås for øyeblikket, mens andre har innhold som virker helt tilfeldig og var av svært variabel kvalitet. 

Det kan jo hende dette blir bedre på sikt, men slik det fremstår i dag havner Asus O!Play Mini Plus sin internettfunksjonalitet for norske brukere i samme kategori som Internett-kapable TV-er fra 2009. 
Jeg har ennå tilgode å høre om noen som benytter seg av dem. 

Konklusjon 

Asus O!Play imponerer først og fremst på formatstøtten, som er enorm, og redder terningkastet sitt på dette alene. 
Betjeningsvennligheten og kvaliteten står også til en firer på terningen, som betyr at den er god. 

Internettfunksjonaliteten og O!Direct-løsningen virker imidlertid ganske prematur, dessverre. 
Heldigvis lar O!Play Mini Plus seg oppgradere enkelt via Internett, så mye kan heldigvis rettes på sikt - men vi medgir at vi sitter igjen med en blandet følelse når alt kommer til alt. 

Ifølge Asus kommer boksen for salg nå i oktober, veiledende pris vil ligge på under tusenlappen. 
