Slaver, drap og overnaturlige krefter
Boka er drivende godt skrevet, men det funker ikke helt å komme trekkende med 150 år gamle gjenferd. 

Enda en fengslende bok av amerikanske John Hart er oversatt til norsk, også den voldsomt lang, på hele 524 sider. 

På grunn av forfatterens usedvanlige evne til å skildre, fanges leseren så sterkt av fortellingen at boka er vanskelig å legge vekk. 

Boka er best i starten. 
Da møter vi Johnny som lever alene i skogen et sted i Sørstatene i USA. 
Det tette samlivet med, og tilhørigheten hans til omgivelsene skildres så levende, og naturen så intenst heftig. 
Johnny får sanser som et dyr, hører og fornemmer ting på lang avstand. 

Egentlig er det mer dette aspektet ved boka som er det beste, når Hart får oss til å oppleve Johnny gå i ett med naturen. 

Så begynner det å skje nifse ting. 
Boka hadde neppe hatt tilstrekkelig drive om den ikke hadde vært spunnet rundt malen snill/slem, rik/fattig, ond/naiv, grisk/nøysom. 

Johnny er selvfølgelig alt det positive, mens en rik milliardær og en hær av grådige advokater med dollarsult i blikket hiver seg over ham med paragrafer, sheriffer, forsøk på psykisk terror og blodtørst. 

Romanen starter med hint om overnaturlighet, og hadde stått seg på å beholde magien på et poetisk plan. 
Men når det overnaturlige tar over for det reelle, mister boka en del av magien. 
Gjenferd står seg ikke på å bli dratt fram i lyset. 
Da sprekker de gjerne, som troll. 

Slik Johnny blir besatt av sin hvite, slavedrivende oldefar, blir ei ung svart jente tilsvarende besatt av sin svarte oldemor - som ble kidnappet et sted på Afrikas vestkyst og brakt som slave til «det forjettede land». 
Hun skal ha hatt overnaturlige evner. 

Johnny og jenta slåss om retten til skogområdet, samtidig som rikingene trekker i trådene i kulissene. 
Her blir forfølgelse og drap; fortidens vold mot slavene veves sammen med dødsfall og forsvinning i vår tid. 

Mot slutten mister man som leser litt av iveren. 
Bevares, det er spennende nok når en hærskare menn tramper innover skogen med slanger og sump, der folk forsvinner og helikopter faller ned. 

Men når alt dette blir tilskrevet et 150 år gammelt gjenferd, vel, da blir faller det liksom litt sammen. 
