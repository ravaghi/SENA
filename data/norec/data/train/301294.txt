Perfekt balansekunst
Bon Iver følger opp myteomspunnet debut. 

ALBUM: 
Hvordan følger man opp en nærmest myteomspunnet debut, hvis suksess var tuftet på hjertesorg, sykdom og avsondring fra verden? 

Bon Ivers Justin Vernon har med sitt andre album «Bon Iver» valgt å videreføre mange av de elementene som gjorde «For Emma, Forever Ago» så fengslende, samtidig som horisonten ikke lenger skygges for av dystre hyttevegger. 

Vernons falsett bevrer også denne gangen over porøse musikalske teksturer, og tekstene er fremdeles vanskelige å fange der de virvler rundt i et poetisk kaos. 
Men allerede på åpningssporet «Perth» viser Vernon hvilket stort skritt han har tatt fremover. 

Marsjtrommer, strykere og blåsere varsler et album fylt av stadig nye lag av musikalske referanser — uten at det noen gang tipper over i det overdramatiske, overmelankolske eller overambisiøse. 

«Bon Iver» er balansekunst på høyt nivå. 
