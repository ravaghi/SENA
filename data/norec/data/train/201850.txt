Samsung Z400
Samsung fortsetter der de slapp. 
Z400-mobilen bygges nemlig etter eksakt samme list som en rekke tidligere modeller. 
Hvorfor skal du da velge denne? 

Samsung D500 ble for halvannet år siden kåret til verdens beste mobil av forståsegpåere i mobilbransjen. 
Selskapet har siden prøvd å foredle denne mobilen videre, noe som betyr en rekke nye modeller med mer eller mindre identisk design. 
Vi kan imidlertid ikke helt skjønne hvorfor de ikke tar noen grep og fornyer mobilene en smule. 

Henger igjen i 2005 

For selv hvor godt designet til D500 var når den dukket opp (en gang i begynnelsen av 2005), betyr ikke det at designet holdet seg like godt i 2006. 
Vi skal riktignok innrømme at Z400 er en mobil med en meget behagelig størrelse. 
Dimensjonene er på 48 x 97 x 19 mm og vekten er på 107 gram. 
Den ligger derfor meget godt i lommen. 
Akkurat det med behagelige størrelser på mobilene er det faktisk få som kan bedre enn Samsung. 

Et annet punkt der Samsung er suverene er tastene. 
Så også denne gangen. 
De er både store nok og behagelige å trykke på. 
Sånn sett går det som en drøm å skrive meldinger (selv om vi synes det er litt tungvint at man må inn i telefoninnstillingene for å gjøre permanent bytte til norsk ordliste). 

Kanskje er vi litt urettferdige, siden designet på Z400 tross alt fungerer meget bra. 
Den ser for så vidt godt ut, størrelsen er perfekt og tastene er akkurat slik vi vil ha dem. 
Allikevel føler vi at den er litt 2005. 
Nå synes vi derfor det er på tide at Samsung begynner å tenke nytt. 

Er QVGA blitt standard? 

Z400s mest imponerende funksjon/spesifikasjon er skjermen. 
Med QVGA-oppløsning (240 x 320 punkter) og 262 144 farger er den både skarp og lyssterk i de aller fleste situasjoner. 

Den siste tiden har vi stort sett bare opplevd slike QVGA-skjermer på mobilene vi tester. 
Det kan nesten virke som om dette har blitt standard på de fleste mobiler fra mellomsegmentet og oppover. 
Ikke det at vi klager. 
For slik bør det faktisk være. 
Disse skjermene er akkurat så bra som man bør kunne kreve av en mobilskjerm i 2006. 

Allikevel følger ikke resten av mobilfunksjonene opp lista som er lagt av skjermen. 
Blant annet er kameraet for dårlig. 
Riktignok har man to megapiksler (1600 x 1200) å leke med, i tillegg til en rekke innstillinger. 
Knotete brukergrensesnitt og for dårlig kvalitet på øyeblikksbilder trekker imidlertid ned. 
Med de rette innstillingene og lysforholdene går det riktignok an å få tatt gode bilder, men et mobilkamera er i det store og hele kun til å trekke opp av lomma og knipse. 
Med de forutsetningene er det flere andre to megapikselmobiler som fungerer en god del bedre. 

Minnet glimrer med sitt fravær 

MP3-funksjonaliteten er også under pari. 
Den spiller av de formatene som trengs, og overføring av sanger er en enkel affære, men lydnivået følger ikke opp. 
Både når det gjelder telefonsamtaler og musikk lider telefonen av litt hul lyd. 
Det er heller ikke noen enkel måte å knytte til egne hodetelefoner, samtidig som telefonen ikke har radio. 

Minnet er også altfor snaut. 
Litt i overkant av 30 megabyte holder kun til å ta et par bilder, i tillegg til vanlig mobilbruk, med meldinger, ringetoner og e-post. 
Skal man bruke den til mer enn som så må man ha mer minne, og siden det ikke følger med minnekort (Z400 støtter microSD) i salgspakken, må dette kjøpes i tillegg. 

Problemet er at telefonen koster over 3 300 kroner uten abonnement. 
Når Z400 egentlig ikke har mer å skryte av enn en god skjerm og 3G med videotelefoni blir 3 300 kroner altfor mye penger. 

Bra PC-kompanjong 

Som sagt går overføringen av musikk smertefritt. 
Samsungs PC Studio har blitt riktig så bra etter hvert og grensesnittet for å koble Z400 mot PC-en er mer enn godt nok. 
Med høyhastighetsfunksjonene (støtter også EDGE) er det også greit å la den fungere som en liten kompanjong for den bærbare PC-en. 

Responsen i telefonen er det for så vidt heller ingenting å klage på. 
Den går raskt nok, i tillegg til å ha alle de funksjonene man venter av en helt vanlig mobil. 
Spillene er også ganske bra. 
Her har faktisk Samsung hevet seg en del hakk etter hvert. 
Batterilevetiden på Z400 er midt på treet, hverken imponerende eller skuffende. 

Too little, too late 

Selv om de siste punktene er relativt positive blir det hele 
too little too late, som de sier borte i Uniten. 
En mobil med behagelig størrelse, flott skjerm og gode datafunksjoner er ikke bra nok i andre halvdel av 2006. 
Spesielt ikke når Samsung krever over tre tusen kroner for den. 

Om ikke Samsung absolutt skal legge designet på Z400 (og en rekke andre Samsung-modeller) på hylla håper vi i hvert fall at Samsung snart drar frem noen nye designtriks fra ermet. 
For Z400 blir i overkant kjedelig. 

Vi kan faktisk røpe at Samsung ser ut til å ha skjønt poenget. 
For modellen E900 ramlet nylig inn på testpulten vår, og etter å ha tatt en bråtitt på denne, kan vi love en skyvemobil med både spennende funksjonalitet og et lekkert design. 

Tekniske data for Samsung Z400 
