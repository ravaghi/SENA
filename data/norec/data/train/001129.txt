Jurassiske ungfoler
Dinosaur 
Jr: 
Farm 

Dinosaur Jr. føles alt annet enn fossile når de nå for alvor har funnet tilbake til samspillet. 

Det kom som et sjokk på mange at originalbesetnings-comebackalbumet Beyond (2007) var såpass gjennomført bra som det var, for gnisningene mellom Lou Barlow og J Mascis hadde vært en akilleshæl siden starten av nittitallet. 
Det var allikevel aldri noen tvil om at Beyond først og fremst var Mascis’ verk, noe som har endret seg til Farm, der de nå for alvor høres og virker som et ordentlig band igjen. 

Farm har, foruten et av årets flottere albumcover, et par låter som er helt i toppsjiktet av det de har prestert gjennom sin tjuefemår lange karriere. 
Dette gjelder spesielt den helt nydelige ”Friends”, Sebadoh-aktige ”Plans” (selv om den er skrevet av Mascis), ”Your Weather” og ikke minst singelen ”Over It”: 

Det går i fuzz, og dét i mengder som langt overgår den mykere Beyond, og følger også ellers oppskrifter som alltid har vært bandets nøkkel til triumf: strålende, bredbent pop og gitarsolo-rock med volumnålene pekende et høvelig stykke oppe på rødt. 

Det er imponerende at de fortsatt låter på høyden både låtskrivings- og fremføringsmessig. 
Farm er fri for musikalsk surmuling, det er derimot lyden av et band som har hatt godt av å være fra hverandre og finne tilbake igjen; det er overskuddspreget og enkelt å forelske seg i. 
Altrock-åttitallet har aldri hørtes så bra ut som akkurat her og nå. 

Farm slippes mandag 22. juni. 
