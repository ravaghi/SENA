Dead Man Winter:Lidende mann på hyttetur 

Finland i Minnesota har et par hundre innbyggere. 
Sist vinter var Dave Simonett én av dem. 

Dead Man Winter: 
"Furnace" (GNDWire/Border) 

Dave Simonett er fra Duluth i Minnesota. 
Det er ikke det eneste han har til felles med Bob Dylan. 
Du kan godt trekke sammenligninger med The Band og The Byrds også. 

Til vanlig er Simonett leder av bluegrassbandet Trampled By Turtles, men et samlivsbrudd førte til at han stengte seg inne i en hytte gjennom den strenge Minnesota-vinteren og skrev selvmedlidende sanger. 
Deretter fikk han med seg noen venner og spilte inn alt live i studio. 

Han åpner med "This house is on fire" og "Destroyer", en sang om å ødelegge alt man oppnår. 
Slik fortsetter det, for en som sier han selv ikke liker oppbruddsplater med unntak av "Blood on the tracks". 
Samtidig har vi fått en strøm av hytteplater etter at Justin Vernon stengte seg inne for ti år siden og kom ut som Bon Iver. 

Simonett oppsøker klisjeene, men stemmen, orgelet og sangene overskygger dette. 

Beste spor: 
"Destroyer", "The same town", "Cardinal", "Am I breaking down", "Danger". 
