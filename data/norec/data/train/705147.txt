Foxygen:Teppet går opp for teaterpop 

Til tider flotte poplåter, men de serveres stykkevis og delt. 

Foxygen: 
"Hang" (Jagjaguwar/Playground) 

Foxygen feide inn på banen med "We are the 21st century ambassadors of peace and magic" i 2013, etter å ha varmet opp med et par hjemmelagde plater. 
Oppfølgeren "...and star power" var ikke like helstøpt, og det har vært et spørsmål om hvor lenge skolekameratene Jonathan Rado og Sam France ville holde sammen. 

Det gjør de fortsatt, og denne gang har de fått følge av et helt orkester i ryggen. 
Det lekes med Bowie-arrangementer, storband, rockemusikaler og klassisk pop fra 60- og 70-tallet, gjerne i én og samme sang. 
Kuttet "America" rommer det meste, men det er lett å bli sliten av påfunnene. 

Det er på den annen side få som i disse dager tar den teatralske popen mer på alvor enn duoen fra Agoura Hills i California. 
Ikke overraskende har Matthew E. Smith hatt en finger med i spillet underveis. 

Beste spor: 
"Mrs. Adams", "On Lankershim". 
