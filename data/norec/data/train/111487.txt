R.Kelly - «Untitled» 

Aldrende lothario spiller trygt. 

Det er et par rester her fra «12 Play: 4th Quarter», albumet R. Kelly la tilbake i skrivebordsskuffen etter at det lekket ut på Internett i fjor sommer. 
«Untitled» bærer ellers preg av en Kelly som opererer for halv maskin, og mer enn gjerne setter ut så vel låtskriving som produksjon til andre, yngre krefter. 

Chicago-soulmannen har jo hatt annet enn musikk å tenke på løpet av de siste årene. 
Men der han på plater som «Chocolate Factory» (2003) og ikke minst føljetongen «Trapped In The Closet» benyttet sitt private drama til å blåse seg selv opp til en musikalsk såpeopera, er «Untitled» «bare» en samling smul, litt gammelmodig «loverman»-R&B. 

Som sådan er den ingenting om ikke lyttervennlig. 
I alle fall inntil sanger som den trist pornografiske «Text Me» og absurde «Pregnant» melder seg på mot slutten. 
I likhet med Marvin Gayes senere musikk, er det noe kokainkaldt mekanisk med Kelly på sitt mest «freaky». 
Han er best når han injiserer en dose selvparodi i forførelsesmusikken sin, som i diskoelegante «B My #2». 

ANBEFALTE KJØP: 
«Crazy Night», «Exit», «Supaman High», «Be My #2» 

MORTEN STÅLE NILSEN 
