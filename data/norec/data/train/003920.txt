Haywire
Livet som leiesoldat er ikke lett. 

Filmfestivalen i Berlin, 2012: 
Den brutale virkeligheten til leiemordere legger grunnlaget for Steven Soderberghs siste lek med noen av Hollywoods største. 
Michael Douglas, Antonio Banderas og Ewan McGregor er noen av navnene som har plass i den amerikanske regissørens siste spenningstopp. 

Gina Carano i hovedrollen som Mallory Kane er likevel stjernen i filmen, hun overbeviser både som skuespiller og som actionheltinne. 

Soderbergh er kanskje den svakeste parten i filmen som tar deg med til den amerikanske landsbygda, Dublin og ikke minst Barcelona. 

Beinhard dame 

Mallory jobber for et privat sikkerhetsselskap, på oppdrag for den amerikanske regjeringa. 
Parallellene til Blackwater-skandalene ligger nært filmens fokus. 

Hun er den beste i bransjen, og tar et ekstra oppdrag i Barcelona. 
Det som kun skulle være et to dagers opphold utvikler seg til å bli noe helt annet. 

Sikkerheten, fremtiden og livet står på spill i det jakten på informasjon tar hennes stadig dypere inn i edderkoppens nett. 

Carano finner seg til rette i rollen som leiesoldaten Mallory Kane. 
Ofte er kvinnelige rollefigurer i denne typen filmer henvist til mindre viktige roller. 
Det er godt å se ei dame som ikke bare er beinhard, hun er den beste i bransjen. 

At hun tidligere var i verdenstoppen innen MMA (mixed martial arts) hjelper på troverdigheten. 

Tett og intens 

Filmen følger henne tett, i nesten alle scener. 
Den informasjonen du har, er den samme hun har. 
Intensiteten stiger i takt med fortellingen, og er det Soderbergh lykkes best med i Haywire. 

Historien fortelles med tilbakeblikk i det Mallory flykter i en bil med en ukjent og uskyldig mann, ett sted på landsbygda i staten New York (langt unna New York City med andre ord). 

Tilbakeblikkene viser deg hva som har ledet frem til situasjonen Mallory nå må komme seg ut av, og Soderbergh hopper stadig frem og tilbake i tid og rom. 
Etterhvert blir Mallory tvunget til å plassere flere biter av puslespillet hun er viklet inn i. 

Soderbergh sin lek med tid og rom gir filmen et spennende uttrykk, men gjør den forvirrende. 
De mange hoppene skaper ikke en mystikk eller spenning rundt fortellingen, men skaper usikkerhet rundt hva som egentlig har skjedd. 

Detaljene blir mindre viktige for regissøren i hans jakt på å holde publikum ute i mørket sammen med Mallory. 

Stjernespekket thriller 

Med store navn som Banderas, Douglas, McGregor og Fassbender, er det modig av Soderbergh å slippe til ei relativt ukjent skuespiller. 

Mens Douglas gjør seg godt som regjeringsagenten Colbenz, er Rodrigo (spilt av Banderas) en overtydelig latinsk kjekkas, og Kenneth (spilt av McGregor) en veik sikkerhetssjef. 

Fassbender har på rekordtid i 2011 ryddet plass på A-lista i Hollywood, og viser gang på gang hvorfor han fortjener oppmerksomheten han har fått (og får). 

Mer Carano, takk 

Haywire er en god thriller, med en godt oppbygd historie, men Soderbergh har skjært filmens fortelling inn til benet, og gir for lite tid til detaljene og de mange spennende sidehistoriene. 

Gjemt inne i Haywire ligger flere spennende oppdrag for Carano og hennes figur Mallory - jeg gleder meg til å se mer av henne i beintøffe actionroller. 

Filmen ble anmeldt under Filmfestivalen i Berlin i februar 2012, den har ordinær norgespremiere fredag 13. april. 
