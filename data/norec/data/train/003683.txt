Sykt lykkelig
Ujevnt om utroskap. 

Anne Sewitsky debuterer som spillefilmregissør etter lovende kortfilmer. 
Den første lange er ujevn. 

Sykt lykkelig forteller om glade mennesker som viser seg å ikke ha det så bra likevel. 
Den har enkeltscener som forteller morsomt om sviktende parforhold bak fasaden. 

Men jeg har trøbbel med å engasjere meg, fordi jeg oppfatter figurene som lite troverdige. 
Da er det også vanskelig å bry seg særlig om dem. 

En smule betent 

Ekteparet Kaja og Eirik (Agnes Kittelsen og Joachim Rafaelsen) får nye naboer ett sted på den norske landsbygda. 

Sigve og Elisabeth (Henrik Rafaelsen og Maibritt Saerens) virker som det perfekte par, men det skal vise seg at de har problemer. 

Kaja fatter interesse for Sigve, som gjengjelder hennes følelser. 
Plutselig blir naboskapet en smule betent, og det dukker frem flere ubehagelige sannheter. 

Særdeles uforsiktig 

Det er en velment film, og slett ikke uten kvaliteter. 
Det spraker når Elisabeths sinne slår ut. 
Og jeg må le overbærende av stakkars Eiriks usikkerhet. 
Men andre elementer er ikke like gode. 

Utroskapen i filmen er av det særdeles uforsiktige slaget, og jeg forstår ikke hvordan de to involverte virkelig tør løpe nakne rundt utenfor husene midt på lyse dagen. 
Eller at hun kjærtegner skrittet hans på korøving i alles påsyn. 

Og hvorfor deles historien opp med fire norske gutter som synger amerikansk gospel? 

For naiv 

Agnes Kittelsen (Max Manus, Dag) er et stort filmtalent, som opptrer nydelig foran kamera. 
Men det går ikke an å tro på rollen hennes i Sykt lykkelig. 

Kaja fremstår som en slags husfrue i en film fra 1950-tallet. 
Hennes naivitet er for stor til at jeg godtar henne som ekte kvinne av kjøtt og blod. 

Joachim Rafaelsen, Henrik Rafaelsen og Maibritt Saerens gjør fin innsats på hver sin front, men har også enklere figurer å gestalte. 

Et lite skuldertrekk 

Sykt lykkelig har øyeblikk som viser Anne Sewitskys talent. 
Men det slår ikke ut i full blomst i spillefilmdebuten. 

Hun er allerede i gang med sin neste film. 
Da håper jeg at resultatet blir bedre. 

Denne filmen er full av gode intensjoner, men ender opp som et lite skuldertrekk på kino. 
