Allsang på Kampen
Musikkfilm 

Norge 2014 

Regi og manus: 
Per-Olav Sørensen 

Skuespillere: 
Frank Kjosås, Marion Ravn, Magnus Grønneberg, Haddy N'jie, Kjersti Elvik 

Musikk: 
Jørn Christensen, Magnus Grønneberg, Asbjørn Ribe, Bjørge Verbaan 

Aldersgrense: 
Tillatt for alle 

Egnethet: 
Voksen 

Søtere og snillere film enn «Ta meg med!» skal du lete lenge etter. 
På sitt vis er den modig også. 
Her er ingen vanlig dialog, bare sanger hentet fra Jan Eggum og Halvdan Sivertsens respektive kataloger. 
Dette er noe så sjeldent som en norsk musikal. 

Handlingen er lagt til en liten bakgård på Kampen i Oslo. 
Fem naboer (Frank Kjosås, Marion Ravn, Magnus Grønneberg, Haddy N'jie og Kjersti Elvik) er alle på leting etter kjærligheten. 
Når de ikke sender hverandre lengtende blikk, sitter de i hver sin leilighet og synger om lengselen sin. 
Norsk hverdag har sjelden virket mer romantisk. 

Alle — både de som «egentlig» er musikere og de som «egentlig» er skuespillere - synger og spiller fint. 
Men plott er det ikke stort av her. 
Flere av situasjonene virker konstruerte, noen av pardannelsene lite troverdige, karakterenes handlinger ofte umotiverte. 
Men sånn må det kanskje bli når historien er strengt basert på allerede skrevne sanger. 

Man får ikke lyst til å si noe slemt om «Ta meg med!». 
Det er en velmenende og tvers gjennom harmløs film. 
Musikalelskere, Eggum- og Sivertsen-fans og alle andre romantikere vil sikkert kose seg. 
Ironikere bør derimot bli bortvist allerede ved kinoinngangen. 
