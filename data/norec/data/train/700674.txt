Ultravoldelig hyllest til den tørrvittige gentlemanspionen
Fordums gladvold blir nesten som ny i underholdende og velspilt spionactionkomedie. 

Ekstremvold kombinert med humor var oppskriften for Quentin Tarantinos enorme toneangivende suksess på 90-tallet. 
Da hadde den britiske James Bond-serien allerede etablert tørrvittig humor kombinert med avansert framtidsteknologi og heftige actionscener som sitt varemerke. 
Her har regissør Matthew Vaughn kombinert de to og skapt en forbausende frisk og underholdende ny stil, den tjuvradden. 
Svært godt støttet av et sneddent manus basert på tegneserie og glitrende skuespillere. 

Uavhengige spioner 

Colin Firth stjeler hver scene han er med i som den velkledde og dannede superspionen Harry Hart, en av ridderne i den superhemmelige internasjonale og uavhengige etterretningsorganisasjonen Kingsman, finansiert av gamle penger og styrt av erkebritiske snobber. 
Men bak et kontrollert ytre skjuler det seg en både morderisk og idealistisk jeger. 

For å bøte på en gammel, dårlig samvittighet, rekrutterer han den småkriminelle Eggsy (Taron Egerton) til Kingsmans rekrutteringsprogram. 
Samtidig legger superskurken Valentine, spilt av en lespende Samuel L. Jackson, onde planer for planeten.... 

Parodisk hyllest 

"Kingsman" viser at dataanimerte effekter ikke er et must for actionfilm i 2015. 
Du kommer langt med interessante karakterer og original kreativitet i alle ledd. 
Om effektene og humoren er litt gammemodig, er global oppvarming-temaet høyaktuelt. 
Humoren ligger mer i referanser enn i replikker, og balanserer hårfint mellom drite ut-parodi og hyllest. 

Med sin tegneserieaktige formel vil ikke "Kingsman" annet enn å underholde. 
Og det gjør filmen absolutt! 

Men trenger så mye drap og vold for å bli underholdt? 
