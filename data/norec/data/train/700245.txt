«Gomorra»:Ingen go'morgen i Napoli 

Mens nyhetene melder at afrikanske innvandrere drepes i Napoli, kan vi få dyster innsikt av den italienske filmen «Gomorra». 

Regissør Matteo Garrone bygger på Roberto Savianos roman om den Napoli-baserte mafiaen Camorra. 

Det er en stygg fortelling om hvordan organisert kriminalitet gjennomsyrer provinsene Napoli og Caserta, med forgreninger ut i hele Italia. 
De siste 30 årene har camorraens klaner drept 4000 mennesker, mer enn noen annen kriminell organisasjon eller terroristgruppe. 

Garrone fletter sammen fem fortellinger om mennesker som fanges i camorraens giftige fangarmer. 
Her møter vi mannen som lever av å samle inn skatt til mafiaen. 
Her blåser kjeltringene i sine ofre, bare de selv kan tjene fett. 

Filmen får godt fram at mafiaen i Napoli er inne i flere forretningsgrener. 
Mest skremmende er at camorraen kontrollerer ulovlig dumping av giftig avfall. 
Mens kjeltringene tjener seg søkkrike, forgiftes jorda i Sør-Italia, og krefttilfellene øker blant folk. 

Regissøren har lagt seg på en tilnærmet dokumentarisk stil, til tross for at det hele er en fiksjon. 
Miljøskildringen går i skittengrå fargetoner. 
Menneskene er kapslet inn i traurige, slumaktige boligkvarter som til fulle formidler hvilken destruktiv, blodstenkt oppvekst barn og ungdom får her. 

Så total er camorraens kontroll at det virker som en mager trøst når en enslig sjel forsøker å hoppe av. 
Sluttonen er snarere at unge mennesker er naive hvis de tror man kan leke med mafiaen. 
Da er du snart død. 

Sterkt og deprimerende. 
