Religiøs ekstremisme
Lite er mer aktuelt enn en film om religiøs ekstremisme, og i «Disippelen» blir temaet og problemstillingen satt inn i en helt vanlig skolehverdag i Russland. 

Veniamin Yuzhin (Pyotr Skvortsov) har begynt å lese bibelen, og ikke bare tror han på det han leser, han tar alt veldig bokstavelig. 

Spesielt de delene som handler om synd, skam og straff. 
Han protesterer mot flere ting på skolen, som at jentene går i bikini i svømmetimen, at elevene lærer om sex og prevensjon, og at de undervises i evolusjonsteorien. 
Til og med skolens ortodokse prest er ikke konservativ nok for Veniamin. 
Hvor langt skal skolen egentlig strekke seg for religionsfrihet? 

De unge skuespillerne leverer troverdige prestasjoner, mens de voksne har en tendens til å overspille. 
Det er helt klart store forskjeller fra den russiske hverdagen til vår, og noe virker derfor litt komisk. 
Litt som å se norske sosialrealistiske filmer fra 70-tallet. 
Filmen baserer seg på regissør og manusforfatter Kirill Serebrennikovs egen teateroppsetning av Marius von Mayenburgs originale stykke, og er innimellom altfor teatralsk. 

Likevel er det en fascinerende studie av tiltrekningskraften til religiøs ekstremisme på et ungt, sårbart og påvirkelig sinn. 
