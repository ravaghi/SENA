Åmli, Alaska
Jonas Alaska rakk en tur innom Kilden på sin vei fra Åmli til en lysende fremtid. 

Jonas Alaska er en ung mann med mange kvaliteter som artist. 
Blant de mest vinnende er blandingen av kred og folkelighet. 
Han utstråler verdensvant kulhet samtidig som skuldrene er lave, humoren lun og stemningen inkluderende. 

Selvsikkert nok starter han konserten helt alene med kassegitar og to nye låter av det aller váreste, stilleste slaget. 
Som om ikke dét var nok av en artistisk markering, er tredje låt ut hans sterke Utøya-skildring "Wrote a Song for You", også den uutgitt. 
Etterpå kommer broren Thomas Aslaksen og Silje Mygland til for å kore, men uttrykket forblir like nedstrippet kvelden gjennom. 

Jonas Alaska er fremdeles for en fersk artist å regne, og det er vanskelig å høre ham uten å tenke på for eksempel Paul McCartney eller Neil Young. 
Og det er helt umulig å ikke tenke på Bob Dylan. 
Spikertynn og med viltvoksende krøller som han er, ligner Alaska til og med på Bob den gang han var en ung og bråmoden hipster. 
Overtydelig blir innflytelsen bare når Jonas Alaska skal skrive protestviser. 
Da legger han seg farlig nære noen for lengst utslitte standardoppskrifter for singer-songwritere. 

Om kvelden aldri når de virkelig magiske høydene, synes de innen rekkevidde mer enn én gang. 
Nærmest kommer Alaska med sin fineste, mest personlige låt, "October". 
I den er han på sitt beste både som historieforteller og melodiker, og det er umulig å ikke bli grepet. 

Litt for mye av konserten forøvrig passerer uten å gjøre dypere inntrykk. 
Man har det hyggelig og man blir imponert – men heller ikke så mye mer. 
Med tanke på hvilke forbilder Jonas Alaska har, er det grunn til å tro at han har større ambisjoner med musikken sin enn som så. 

Konserten forsterker likevel inntrykket av at vi har med et bemerkelsesverdig talent å gjøre. 
Når Jonas Alaska slipper ny plate på nyåret, vil antakelig hans egen identitet ha blitt så tydelig at de evinnelige McCartney— og Dylan-referansene blir overflødige. 
Alle de nye låtene han spilte i kveld tyder på det. 
