Strålende debut fra Susanne Sundfør-produsert elektropophåp
Bow To Each Other sikter mot skyene. 

ALBUM: 
Den norsk-kanadiske duoen Bow To Each Other er helt i startfasen av sin karriere, men allerede nå kan man ane konturene av noe som kan bli mange år under varme og blafrende scenelamper. 
Gunhild Ramsay Kristoffersen fra Karmøy og Megan Kovacs fra Toronto markerte seg med en bejublet opptreden på Bylarm i fjor. 

Debutplata «The Urge Drums» har de jobbet med siden den tid. 
Med på laget har de fått ingen ringere enn Susanne Sundfør. 
Kristoffersen spiller også keyboard og korer i bandet til Sundfør. 

Den profilerte artisten var tidlig ute og viste interesse for Bow To Each Other, blant annet gjestet hun den tidligere omtalte Bylarm-konserten. 
Nå har hun brukt sin gode smak og kyndige fingre som produsent for nykommernes albumdebut. 
Det viser igjen. 

Gåtefullt «The Urge Drums» har blitt et lekkert og passe gåtefullt album som umiddelbart griper fatt. 
Kristoffersen og Kovacs, som også er gift, har skapt seg et musikalsk univers som spenner fra storslagen 80-talls synthpop, via sakrale korinnslag til filmmusikkaktige lydlandsskaper. 
Til tider låter det nesten som Vangelis møter Kate Bush. 
Ikke til forkleinelse for noen. 

Det funker på alle nivåer, enten man sitter og lytter til fiffige detaljer i lydkulissene, eller bare lar seg rive med av de vakre stemningsbildene. 
«I Don't Hear All That Noise» åpner med tindrende arpeggioer og gir deg følelsen av å sitte på fremste rad i en slags iskatedral, mens «Bigger and Stronger» tar deg ned på jorden igjen og ut i storbynatten med sin pulserende og dunkle beat. 

Store kontraster 
Det er lett å la seg rive med og bli lyrisk når man skal beskrive Bow To Each Others musikk med bilder. 
Men selv om den kan virke voldsom, er den aldri påtrengende pompøs eller svulstig. 
De storslagne innslagene har alltid et motstykke. 
De dynamiske kontrastene er store. 
For mye i den ene eller andre retningen hadde fort tatt luven av låtene. 

Singelen «Darkness» er oppstem elektronika som overlates til en yndig ballade i «The Chair». 
Fans av M83, Bon Iver og ikke minst Susanne Sundfør vil garantert trykke Bow To Each Other til sitt bryst. 

La oss bare håpe at de har mer av det gode på lager, første kapittel i sagaen lover nemlig svært godt. 
