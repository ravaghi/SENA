Norsk Mirakel-mirakel
Jeg vet ikke riktig hva som skjedde da jeg så denne filmen. 

Christian Skolmen spiller en litt merkelig selvopptatt kaféfyr som tar seg av alle rundt seg i et uholdbart, gledesløst sorg-martyreri. 
Eva Röse spiller forretningskvinne som om hun ble bedt om å være krysningen av dronning Silvia og Guds Mor, og til innledning er hun ukarismatisk som mædiramma hunnsau. 
De blir kjærester på tvers av Visakort-grensene. 

Historien blir dessuten ulekkert oppstasa med kjæledyr-fragmenter: 
Ei fargerik enslig dame fra Nord-Norge, en lam homofil politimann, en pedantisk mega-nevrotiker og en døende handikappa ung mann med edle foreldre. 
De er utbrukte folkeforførere som Spaghetti à la Capri og engangslighterne, fredagsfylla, Sinatra-karaoken og afterski-kakaoen, og jeg undret meg støyende. 

Bedre ble det ikke da manusforfatteren problematiserte gen-forskning etter prinsippet «vi skal ikke helbrede de syke, men akseptere dem». 

Så skjedde det noe med irritasjonen. 
Folka er så søte at jeg begynte å smile til dem. 
Historien unngår noen åpenbare feller (den store krangelen uteblir faktisk nesten), skuespillerne holder fast på smålåtenheten sin og blir enkelt og fortjent rørende. 
Jeg begynte å følge med, for av og til er vi lettrørte folk i Norge, og det skal vi være glad for. 
