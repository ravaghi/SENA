World of Goo
Fascinerende konstruksjonsspill! 

Julens vesle oppheng for iPad kan fort bli denne frekkasen. 
World of Goo er lagd for fingrene dine, den direkte kontakten med skjermen, og er et spill som vil stimulere deg ut over de første ti minuttene. 

En fin, digital avveksling fra bilbanen 

Spillets gang 

Kort fortalt skal du manøvrere små goo-baller, altså slimballer, på deres farefulle vei frem til et gitt mål. 

Historien er ingenting, den er i beste fall kryptisk. 
Historien kom etter spillbarheten, for å si det på en annen måte. 

Gravitasjon og strukturer 

Prinsippet her er det samme som med slike magnetbyggesett som du kanskje har sett i hylla for "smarte leketøy"; slimballene forbindes med tråder seg imellom ettersom du trykker på dem med fingeren og drar dem med deg oppover. 

Ettersom du drar flere og flere over hverandre, bygges sakte, men sikkert et tårn under deg som kan minne litt om mønsteret i sokkelen på ei heisekran. 

Sammen er vi sterkere 

Slimballene finnes i mange varianter med mange forskjellige egenskaper, og brettene blir jo selvfølgelig mer og mer avanserte og det kreves samarbeid på tvers av egenskaper for å nå hvert bretts mål: å få så mange baller som mulig med videre. 

Minus og pluss gir...? 

World of Goo er intuitivt å spille og herlig å se på. 
Det blir trekk for en til tider frustrerende vanskelighetsgrad, men ikke mye trekk. 

Følelsen av å endelig mestre det forbaskade brettet er verdt strevet, men siden World of Goo legger opp til full frihet og eksperimentering kan det ta mange forsøk før jeg finner den rette måten å løse brettet på. 

Spillets spol tilbake-funksjon hjelper meg som regel ikke helt tilbake dit hvor det begynte å gå galt, så full restart av brettet er ofte eneste løsning. 

Uavhengige spillutvikleres skål 

Dette spillet kan du oppleve med toåringen på fanget og prøve samarbeidsevnene. 
En fin, digital avveksling fra bilbanen eller dansematta. 

Den uavhengige spillutvikleren 2D Boy er et navn for 2011, og jeg ser frem til alle utgivelser fra uavhengige bror- og søsterselskaper i 2011: det er dere som presser grensene på den nye plattformene, og i og med at dere ikke tjener noe særlig med penger på dette, skal vi tenke på dere når vi ser etter nye spill i App Store. 
