En seier for rocken
Etter onsdagens timelange venting på en Snoop Dogg som visstnok var for opptatt med å spille X-box på hotellrommet og/eller redd for fansen utenfor hotellet, var det deilig med en stjerne som leverte varene som han skulle i går. 

Kristiansand: 
Legendestatusen sitter løst i rocken, og det er litt på kanten å opphøye Dave Grohl. 
Riktignok var han med i Nirvana som trommis, men snakker vi om legender i den sammenheng, snakker vi om Kurt Cobain. 
Han er imidlertid borte, og Dave Grohl har med Foo Fighters vist at han kan mer enn å slå hardt. 
Bandet satte han sammen i 1996, med seg selv som låtskriver, vokalist og gitarist. 

I går spilte han naturlig nok en god porsjon med låter fra sitt ferske album «In your honor». 
Bandet åpnet knallhardt, presenterte etter hvert en ballade til ære for guttene og kom deretter til «Best of you», en låt der Dave med sin hese stemme nesten står i fare for å tippe over i Bryan Adams-land. 

Men bare nesten. 
Han har råskapen som skal til for å redde det meste i land, og på slutten av nevnte nærmest eksploderer han. 
Ved starten av neste, «Last song», er selv bakerste publikumsrekke med, og resten av konserten blir en parademarsj. 

Noen stor publikumsfrier er han likevel ikke. 
Der andre ville dratt i gang allsangen, lar han gitarriff, lys og rytmedrønn hamre løs på publikum uten å spørre om de vil være med å leke. 

Gårsdagens konsert med Foo Fighters sto i rockens tegn, og der sto den godt. 
