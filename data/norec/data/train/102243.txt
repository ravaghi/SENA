Film:Pelle freser igjen 

Den animerte bobla Pelle freser ut igjen, med full speed mot iltre skurker og med hjertelag for snakkesalige dyr - store som små. 

Pelle Politibil ble et fenomen for godt over 20 år siden, gjennom bøker, TV og film. 
For et par år siden havnet han i animasjonens fargerike verden; en handlingspreget tilværelse som definitivt kler den snartenkte lille bilen. 
Film nummer to er mer klisjépreget hva dialog angår. 
Men miksen av spenning og sødmefylt omsorg lanseres i kledelige doser. 

I tillegg til fargesprakende fart, bidrar stemmene til å yte dette animerte eventyret fin rettferdighet. 
Et kobbel av skuespiller med god evne til å fordreie stemmen, befester filmens livfulle stemning. 

Handlingen er sentrert rundt en nyåpnet ørnepark som hjemsøkes av en morsk dame som vil stoppe ut, og selge alle dyrene. 
Pelle ser det som sin plikt å passe på. 
I tumultene blir han reservemamma for en liten ørnunge som klekkes ut rett foran panseret til Pelle. 
Pelle mister nesten dømmekraften av den svellende morsfølelsen. 

I Pelles univers handler det om godhet, snillhet og hvordan skurker overvinnes. 
Med vennskap og varme følelser på kjøpet har filmen flust av ingredienser som definerer småbarns gjenkjennelige verden. 
