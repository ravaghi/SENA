Ingen forteller historier som Mark Kozelek
Det må i så fall være norske Tønes. 

ALBUM: 
Har du sans for Tønes og spesielt tekstene hans, bør Sun Kil Moons «Benji» være noe for deg. 

Som Tønes tar han tak i det hverdagslige og gjør det på en måte viktig - i hvert fall for ham. 
Men der Tønes er morsom, er Sun Kil Moon bare trist. 

Men han er trist på en vakker måte. 

Rett fram 

Det er ikke mange andre som forteller historier på denne måten, gjerne meget personlige, rett fram og uten å tenke et øyeblikk på at det skal rime. 

Det klinger kanskje ikke så bra, og det kan bli noe monotont, men det har så absolutt sin sjarm. 
Hør for eksempel den flotte - og varme - kjærlighetserklæringa til faren, «I Love My Dad»: 
«I owe it to him, he did the best he could». 

Slett ingen dårlig attest, det. 

Utover det handler det mye om død. 

Red House Painters 

Sun Kil Moon er i praksis Mark Kozelek - som noen vil huske fra bandet Red House Painters - og hans musikervenner. 
Og det overrasker sikkert ingen at en av dem er Will Oldham (også kjent som Bonnie «Prince» Billy) - i tillegg til Steve Shelley, Jen Wood og Owen Ashworth. 

Er du nysgjerrig på flere referanser, detter navn som Howe Gelb, M Ward og Devendra Banhart ned. 

Kozelek er en utpreget melankoliker, her er det ikke mye trøkk og action. 
Som det heter i over ti minutter lange «I Watched The Film The Song Remains The Same», som ganske riktig handler om Led Zeppelin: 
«I will go to my grave with my melancholy». 
