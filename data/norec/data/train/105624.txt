Konsertanmeldelse:Blekt rødt 

Showet til elektropop-kometen La Roux er langt fra skuddsikkert ennå. 

KONSERT: 
La Roux STED: 
Sjøsiden, Øyafestivalen PUBLIKUM: 
4500 

Nettopp «Bulletproof» som aller siste låt i går kveld var vel egentlig den eneste som holdt mål - gjennombruddsinglen som er umulig å mislike, og som amerikanerne nå også har omfavnet med bamseklem fra øst til vest. 
Det gjør de neppe med La Roux sin versjon av Stones' «Under My Thumb». 

Britiske Elly Jackson er heller ingen scenepersonlighet av rang, selv om hun i går kunne skylde på både stemmetrøbbel og tre uker siden siste konsert. 
Egentlig er jeg usikker på hvilken kvalitet stemmen hennes har. 
Uttrykket er definitivt inspirert av britenes gylne åttitall innen synthpop'en, og stemmemessig er Ellys tidvis ulende sirene en moderne, men ikke bra nok oppdatering av Erasures Andy Bell. 

Hun har med andre ord litt å gå på, selv om hun allerede er i ferd med å gjøre noe som britene tradisjonelt har vært dårlige på - å ta USA. 
