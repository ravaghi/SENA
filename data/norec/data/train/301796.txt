For lite gasolin, Kim!
Kim Larsen har vært nesten aleine i studio. 

||| 

ALBUM: 
«Kom igen», sang Kim Larsen (64) da dronning Margrethe av Danmark feiret 70-årsdagen sin i forrige uke. 

Det er ikke så underlig, den tidligere Gasolin'-sjefen nyter vel omtrent samme status som Åge Aleksandersen gjør i Norge. 
Så kom igjen, Kim, vis oss hva du er god for i 2010! 

Mange nordmenns favorittdanske har plassert bandet Kjukken på sidelinja og gått i studio nesten aleine, og ut kommer ei hyggeplate med noen gode låter og (altfor) mange helt på det jevne. 

Det åpner riktignok meget bra, med den akustiske og flanerende «Udenfor døren» («det er ingen kære mor for lille Søren / når man havner udenfor døren»!). 

Men i stedet for å fortsette i dette gode sporet, tar han en retning der det meste ender opp med å likne på hverandre. 

«Blå lanterne» fungerer bra med sine strykere, «Stud poker» er både fengende og slepen på en kul måte og singelen «Næ, næ, næ» er heller ikke borte. 
Men jeg mistenker at Oslo er nevnt i teksten utelukkende fordi det rimer på oss to. 

Noe er bare anmassende og direkte dårlig, særlig mot slutten av plata, mens mye er til å leve med. 
Men det er langt igjen til Larsens beste øyeblikk. 

Kim Larsen innleder en lengre norgesturne på Sentrum Scene i Oslo 9. juni. 
