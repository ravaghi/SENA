Den lille mann som ble nazibøddel
Nifs påminnelse om hva folk er i stand til når anledningen byr seg. 

FILM: 
Mens tyske ungdommer igjen løfter hendene i nazihilsen i byen Chemnitz, vil tilfeldighetene at filmen «Kapteinen» er premiereklar. 
Filmen handler om en autentisk naziforbryter, Willi Herold, som kom fra Chemnitz. 

Ondskap 

Den tyske regissøren Robert Schwenkte forteller den uhyggelige historien i svart-hvitt. 
Det handler om den veletablerte sannheten om at makt korrumperer. 
Eller om den mer omdiskuterte vissheten om menneskets iboende ondskap. 
Begge deler hadde som kjent gode vekstvilkår under nazistyret og andre verdenskrig. 

Uniform 

Filmen foregår i april 1945 mens krigen er på hell, tyskerne innser at de er i ferd med å tape og soldater deserterer, flykter eller gjemmer seg. 
En av disse er Willi Herold (Max Hubacher), som under flukten kommer over en tom bil og en koffert som inneholder uniformen til en Luftwaffe-kaptein. 
Herold ikke bare ikler seg uniformen, han «overtar» også kapteinens autoritet, makt og etter hvert antatte holdninger. 

Slakteren 

Herold oppdager at han at han er i stand til å spille rollen som kaptein på troverdig vis; han blir mer og mer av en brutal og autoritær tyrann ved hver korsvei. 
Ved kontrollposter klarer han å bløffe seg videre ved å påstå at han er på oppdrag for Hitler personlig. 
Den i utgangspunktet lille, redde mannen blir stadig mer høy og mørk. 
Den første alvorlige prøven kommer når han blir bedt om å avgjøre skjebnen til en annen tidligere soldat som har forbrutt seg, og han skyter vedkommende på kloss hold gjennom hodet. 
Siden blir det bare verre. 
Virkelighetens Willi Herold fikk tilnavnet «Slakteren fra Emsland». 

Ettertanke 

Filmen etterlater ingen tvil om at Det tredje rikes siste dager var preget av kaos der alle var fritt vilt. 
Tilfeldigheter avgjorde hvem som var bøddel og offer. 
Grusomhetene kulminerte i massakre og massehenrettelser. 
Filmen er en nifs påminnelse om hva tilsynelatende alminnelige mennesker er i stand til å gjøre, når anledningen byr seg. 
Mens rulletekstene går over lerretet, maner budskapet til ettertanke. 
