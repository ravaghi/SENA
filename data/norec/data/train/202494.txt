Tundra 1057X
PS Datas minste Tundra-modell er en 12,1-tommers sort og smekker sak. 
Vi har sett nærmere på 1057X. 

Tidligere denne uken så vi på en bærbar PC som i skrivende stund selges i Coop-butikker, nemlig en rosa ultraportabel med bling i lokket. 

LES OGSÅ: 

Men Medion er ikke den eneste som serverer denne typen PCer til det norske markedet. 
PS Datas Tundra 1057X er nemlig bygd på samme lest. 
I praksis snakker vi om et grunnchassis med basiskomponenter som deretter skreddersys med noe innmat, panel/farge, batteri og så videre. 

Både Tundra 1057X, som vi skal se nærmere på i denne lille testen, og Medion Swarovski tilhører denne kategorien og har - på tross av at de ved første øyekast ser svært forskjellige ut - samme opphav. 

Fulle spesifikasjoner: 

Intel Core Duo T2500 @ 2,0 GHz 12,1" skjerm i bredformat (1280 x 800 piksler) 1 GB DDR2-minne (1 x 1024 MB) 80 GB harddisk (5400 rpm) 
Intel GMA 950 grafikk (opp til 128 MB delt minne) 54 Mbps WLAN (a/b/g) Gigabit LAN + modem 3 x USB 1 ExpressCard/54 kortplass Kortleser for SD, MMS, MS VGA ut, lyd inn/ut Dimensjoner (B/D/H): 
30,3 x 24,3 x 4,2 cm Vekt 2,0 kilo Pris: 9350 inkl. mva. 

Ser vi bort fra at PS Datas Tundra 1057X kommer i en langt mer maskulin farge - matt sort - har den mange elementer til felles med den omtalte Swarovski-modellen. 
Vi kommer derfor til å kort og godt hoppe over de områdene der kvaliteten må sies å være den samme. 

På den annen side er det også en del små forskjeller i tillegg til de som gjelder for stil og sjarm som til sammen gjør at Tundraen har et litt annet vesen. 
Vekt, batterilevetid og prosessorytelse er for eksempel ikke likt for de to PCene. 

Bortsett fra det utstikkende batteriet, fargen og finishen er de to Medionen og Tundraen likt bygget opp. 
Batteriene kunne også byttes fra den ene PCen til den andre, men det hjalp ikke akkurat på stilen. 

Så skjermen, tastaturet og byggekvaliteten er lik, og når det gjelder tilkoblinger er det akkurat de samme - til og med identisk plassering. 
Sjekk derfor den andre artikkelen dersom du vil ha detaljer rundt noen av disse punktene. 

Touchpaden er dog litt annerledes: i bredformat og med kun vertikal skroll. 

Av/på-knapp er plassert i midten over tastaturet, med snarveier for epost, Internett, søk og trådløs nett av og på ved siden av. 

Ytelse og batterilevetid 

Som sammenligningsgunnlag har vi tatt med Apples MacBook i tillegg til Medion Swarovski, siden disse tre ligger i omtrent samme ytelses- og prisleie. 

Høyere poengsum er bedre. 

Forskjellene i ytelse jevner seg til slutt ut, så totalt sett er det derfor ikke ytelsen som bør være utslagsgivende dersom du skal velge mellom disse tre PCene. 

BatteryMark Life Test: 

Her ble vi ærlig talt litt skuffet. 
Med et batteri som er langt større enn det vi finner på Medion Swarovski hadde vi ventet oss å i hvert fall komme opp på et nivå som tilsvarte det vi fikk ut av Apples MacBook. 

Støymessig er vi relativt fornøyde. 
Vifta går også når maskinen ikke jobber og spinner opp av og til, men lydsignaturen på vifta er fin, og gjør at vi nesten kan si at harddisken er en vel så stor støykilde. 
Med mindre du er i et nokså stille rom vil du ikke legge merke til maskinen ved vanlig bruk. 

Vurdering og konklusjon 

Tundra 1057X fra PS Data er et alternativ til den som egentlig syntes den mye omtalte Swarovski-PCen ville vært et god kandidat dersom den ikke hovedsaklig tiltaler jenter. 
1057X er langt mer nøytral, ja faktisk litt maskulin i både farge og stil, noe som gjør at målgruppen også utvides kraftig. 

Men dette er også et tveegget sverd. 
Maskinen er riktignok nøytral nok til å rekke over et langt større marked, men den er heller ikke så spesiell at den er uten konkurranse i visse segmenter. 
For en juvelbesatt, rosa PC kan vi si at dersom du er på jakt etter noe slikt, vel - da er det denne du må kjøpe - det er den eneste som er på markedet. 
For en mer nøytral bærbar vil det ganske enkelt være flere lignende modeller. 

Da er det selvfølgelig en fordel å kunne skille seg ut på andre områder. 
Lav vekt, lang batterilevetid, god ytelse og så videre vil kunne parkere konkurransen. 
Og i akkurat dette størrelse- og prissegmentet er kanskje kultikonet Apple MacBook den farligste konkurrenten av dem alle. 
Swarovski "jente-PCen" hadde den fordelen at den skilte seg mer klart ut i stil og vekt. 
Tundra 1057X veier to hekto mer og er langt mer anonym. 

Andre ting som er verd å legge merke til maskinvaremessig er at den ikke har innebygd blåtann. 
Men det er lett å oppgradere til mer minne, siden den kommer med én RAM-modul på 1024 MB. 

Bevares, Tundra 1057X er ikke noen dårlig PC på noen måte. 
Støynivået er relativt lavt, skjermen er god og den har fin ytelse - på nivå med konkurrentene. 
Men den imponerer oss heller ikke med for eksempel god batterilevetid eller noe annet ekstra. 

Totalt sett ligger denne PCen og vipper mellom fire og fem på terningen, og det er tilfeller som dette at vi anmeldere ønsker at vi kunne gitt en halv terning. 
Men siden det er problematisk får vi heller presisere her at denne maskinen fortjener "fire pluss pluss" i karakter. 
