LG Optimus L7 II
Billig, brukbar, men kjedelig Android-telefon. 

Vi lot oss nylig imponere av LGs Optimus G, en telefon til rundt 3.500 kroner som har både bra ytelse og god batteritid. 
Dessverre sitter vi noe skuffet tilbake etter å ha hatt nye Optimus L7 II til test. 

Telefonen er den «største» utgaven i LGs mellomklasseserie Optimus L, og har en prislapp på 2.000 kroner. 

Den er imidlertid også noe av det kjedeligere vi har prøvd fra koreanerne, ikke bare på grunn av middelmådige spesifikasjoner, men også en dørgende kjedelig design. 

Gørrkjedelig design 

LG omtaler selv modellene i Optimus L-serien som designtelefoner, men vi kan ikke si vi synes det er så mye imponerende ved L7 II. 
Den har et uinspirert, generisk utseende som vi har sett mange ganger nå. 
Hvor er særpreget? 

Både i form og utseende ligner Optimus L7 II en del på Samsung Galaxy S2, men den er litt kortere, litt tykkere og litt lettere. 
Med unntak av skjermen er hele telefonen laget av et plastmateriale som tiltrekker seg i overkant mange fingermerker og smuss. 
Det tok ikke lange tiden før den så udelikat ut, selv om det bare er å tørke over skjermen og baksiden for å få den like pen igjen. 

Hendig skjermstørrelse 

At telefonen har en 4,3-tommer stor skjerm gjør imidlertid at den ligger behagelig i hånden. 
Skjermoppløsningen er på 800 x 480 punkter, noe som ikke er altfor imponerende, men skjermen er lys- og fargesterk nok til denne prisklassen å være. 
Vi kan også skimte pikslene på den, men det er ikke et irriterende uskarpt bilde. 

Merkelig nok er det ingen automatisk justering av lysstyrken på skjermen. 
Lysstyrken kan bare justeres via varslingsmenyen fra toppen av skjermen. 

Ingen spilltelefon 

Optimus L7 II har en tokjerners 1GHz prosessor og 768MB RAM og kjører Android 4.1. 
Det flyter ganske greit, men du kan ikke forvente ytelsen til det toppmodellene leverer. 
Telefonen sliter aller mest i de grafikktunge spillene, men også det å åpne og svitsje mellom apper og laste inn data og nettsider lugger litt. 

Det er bare 4 GB med intern lagringsplass på Optimus L7 II, hvorav rundt 1,8 GB er tilgjengelig for bruk, noe vi synes er lite. 
Det er heldigvis mulig å utvide med minnekort. 
Optimus L7 II har et batteri på 2.460mAh, noe som er bra til en telefon i denne klassen, og våre erfaringer er at du med middels bruk kan ha den gående i 1,5 dag før du må lade opp på nytt. 

Vi opplevde ingen store problemer med å surfe eller ringe. 
Samtalekvaliteten var det ingenting å utsette på, mens den innebygde høyttaleren er av det svakere slaget uten spesielt merkbar basslyd. 

Kameraet på 8MP fungerer bra nok, og byr på ganske god bildekvalitet i godt lys, selv om det har en tendens til å blåse ut høylysene i kontrastfylte lyssituasjoner. 
Så fort det er mye bevegelse i et bilde, blir det imidlertid uskarpt. 

Artig Android 

LG har puttet sitt eget Android-skall på toppen av Android-installasjonen som gir et lyst og nesten tegneserieaktig preg på brukergrensesnittet. 
Vi skulle ønske det var mer moderne, men det er brukervennlig og har en del artige muligheter. 

LG lar deg gjøre en rekke forskjellige tilpasninger, som å legge fire app-snarveier på låseskjermen og velge mellom fire forskjellige temaer. 
Den smarte Qslide-funksjonen, som lar deg bruke to apper samtidig, er også tilstede. 
QuickMemo er en annen ny funksjon som gjør det mulig å enkelt lage skjermdumper og dele håndskrevne notater. 

Konklusjon 

Det finnes en haug med telefoner å velge mellom i 2.000-kronersklassen for smartmobiler. 
LG Optimus 
L7 II utmerker seg ikke spesielt på noen områder, den har en kjedelig design og middels ytelse. 
Du kan ikke surfe over det raskere 4G-nettet med den, men den har til gjengjeld NFC om du trenger det. 
På plussiden kan vi også notere ganske god batteritid og et etter forholdene bra kamera. 

Det finnes derfor flere grunner til å velge denne telefonen, om du klarer å leve med egenskapene vi synes trekker ned. 
Et omtrent like bra alternativ, som koster 500 kroner mindre, kan være Samsung Galaxy S3 Mini. 
For en tusenlapp ekstra, kan du få den antagelig mer kapable Google Nexus 4, som for øvrig er fra LG – og er aldri så lekker. 

LG Optimus L7 II P710 
