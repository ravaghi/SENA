Dum Dum Boys på Norwegian Wood: EN VILL EN!
Verdens beste norske rockband er gudskjelov tilbake. 
Og hyllet samtidig sitt nylig avdøde idol, Gustav Lorentzen i Knutsen & Ludvigsen. 

I går var DumDum Boys nok en gang på åstedet for sin berømte comebackkonsert i 2003, den gang etter fem år i total taushet. 
Det ble en ren nostalgiseanse hvor det musikalske kom i bakgrunnen for euforien over å se trønderne tilbake der de hører hjemme, på scenen. 
Slik var det ikke i går. 

Da var de tilbake på velsmurte skinner, på trommis Solas 47-årsdag. 
Mellom 2003 og i dag har de dessuten to ferske plater og bestselgere med riff-monstre som mer enn kompletterer den allerede rikholdige DumDum-katalogen. 

Rørende var det også at nest siste ekstranummer, før «Boom Boom», var Knutsen & Ludvigsens «Dum og deilig». 
Hyllesten til den altfor tidlig døde Gustav Lorentzen virket definitivt ektefølt fra bandet som i sin tid faktisk fikk Lorentzen og makker Øystein Dolmen sammen igjen etter en mangeårig strid. 

Men DumDum, ja. 
En av de siste års riff-klassikere derfra, «Enhjørning», åpnet hele ballet i går, tett fulgt av «Mitt hjertes trell» og «Element». 
En innbitt Prepple limte hånda fast i karsk-koppen, banket seg blå på eget bryst og tok kommando fra første strofe med en helt fantastisk lyd som ikke minst gjenga Kjartans gitardetaljer på en sjelden detaljert måte. 
Og bak de to - den like alltid stødige rytmemaskinen Aslak Dørum og bursdagsbarnet Sola. 

Publikum responderte ellevilt, og borte var både unotene og nervøsiteten fra starten av klubbturneen tidligere i vår. 
Knallversjoner av «Metallic Hvit» og selvfølgelig «Splitter Pine» (verdens beste norske rock-låt, iallfall live...) avsluttet det ordinære settet, før en forholdsvis sjelden «Hei det er meg» fra «Totem» åpnet for ekstranumrene. 

Da var publikum nærmest i knestående av ekstase, hvilket burde bety en sjeldent god sommerjobb på norske festivaler for DumDum Boys, dersom Prepple - og resten av gjengen - holder fokus de neste to månedene. 
Er du i nærheten, bør du i alle fall ikke gå glipp av dem i den formen de er i nå! 
