Rop det ut!
Icona Pop byr på en halvtime som kun handler om hvor gøy man kan ha det og hvor høyt man kan rope det. 

La oss ikke glemme hvor Max Martin kommer fra. 
Eller Robyn, Roxette, Ace of Bace, Avicii og Swedish House Mafia. 
Eller Abba. 
Svenskene har en utrolig teft for den kommersielle siden av popmusikk, og de unnskylder seg aldri for det. 
Stockholmsjentene Caroline Hjelt og Aino Jawo i Icona Pop er intet unntak. 
Målet er å ha det gøy, og veien dit er tilgjengelig elektronisk popmusikk med sterk meloditeft og smittende refrenger. 

Det startet med at "I Love It" satte jentene på hitkartet. 
Låta gikk sin seiersgang rundt Europa i fjor, før den i år tok USA med storm. 
Og det er ikke overraskende at Icona Pops sound fungerer i USA, all den tid amerikanerne virkelig har omfavnet EDM (electronic dance music) de siste årene. 
Med Icona Pops høyenergiske møte mellom EDM og melodiske poprefrenger er det ingen steder de heller burde satse enn på andre siden av Atlanterhavet. 

Det er også denne låta som sparker i gang de 32 minuttene med full fest, med de fleste andre låtene skåret over samme lest. 
Det er mye bass, drivende synther og to jenter som roper seg gjennom albumet, noe som krever sitt av lytteren. 
Ikke minst må det kreve en del av Icona Pops stemmebånd. 
Nyansene sprer seg likevel fra det fullstendig enerverende Skrillex-inspirerte ("Ready For The Weekend") til det superlystige ("Then We Kissed" og "All Night"), via en klein ballade ("Just Another Night") som kunne fungert som en hvilepute, men i stedet ender med å være en real festbrems. 

Hver for seg er låtene massive elektropopbangere med ypperlige produksjoner i sjangeren, signert blant andre Patrik Berger (Robyn) og Stargate. 
Det er ofte det lyriske som gjør at låtene tipper over til det flaue. 
Linjer som "Close my eyes and we're still naked/But then I see that my clock is changing" ("Another Night") og "You go with me/There will not be drinking of tea" ("On a roll") er bare eksempler på akkurat hvor lite energi som er lagt i tekstene. 

Icona Pop har imidlertid funnet en oppskrift som fungerer godt for dem, de vil holde festen gående så lenge som mulig og gjerne danse på bordet mens de først er i gang. 
Hvem vil ikke at livet skal være en eneste stor hjemme-alene-fest? 
Men i albumformat blir det for ensformig og anmasende for å holde til over helga. 
