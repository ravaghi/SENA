Panasonic LumixDMC-LX3 

TEST: 
Vidvinkelentusiastenes våte drøm. 

Selv om de ikke markerer seg spesielt på speilrefleksfronten, satser Panasonic formidabelt på kompakt- og ultrazoomkameraer, og i dette markedet er de blant de ledende aktørene hva innovasjon angår. 

Panasonic var tidlig ute med god vidvinkel i sine kompaktkameraer, og de er også kjent for å være markedsledende når det gjelder innebygd bildestabilisering. 

Dagens testprodukt er en svært attraktiv krabat for vidvinkelentusiaster. 
Objektivet byr nemlig på vidvinkel tilsvarende 24mm, og det ved en lysstyrke på f/2,0! 
Med andre ord et kamera som på papiret er meget godt egnet for innendørsfotografering. 

Dette er den videste vinkelen du får på kompaktmarkedet i dag (så vidt oss bekjent er det kun den eldre modellen V570 fra Kodak som har bredere vidvinkel), og det er heller ingen kameraer som er mer lyssterke enn Lumix 
LX3. 
Forgjengeren, LX2, hadde vidvinkel tilsvarende 24mm med lysstyrke f/2,8, hvilket betyr at det nye kameraet kan slippe inn dobbelt så mye lys ved denne brennvidden. 

Fanger oppmerksomhet 

Det er ingen tvil om at dette er et kamera som fanger oppmerksomhet, og i løpet av testperioden har vi fått mange blikk og kommentarer om at LX3 er et kult kamera. 
Det er ikke fordi kameraet er spesielt lite, men fordi det har en retro-design som du ikke ser for ofte i disse dager. 

Slik ser kameraet ut: 

Her er nøkkelspesifikasjonene: 

2,5x zoom (tilsvarer 24-60mm), 1cm makronærgrenseLysstyrke f/2,0-2,8Optisk bildestabilisatorStøtte for RAW-format10 megapiksler, 1/1,63" CCDISO 3200 (6400 med redusert oppløsning)3" LCD med 420.000 punkters oppløsningKan ta bilder i 4:3, 3:2 og 16:9-format380 bilders batterilevetid (CIPA)2,5 bilder pr sekund seriefotoFilming i 1280x720, 24 bilder pr sekundFull manuell eksponering + manuell fokusStøtte for ND-filter og PL-filterStøtte for ekstra blits (hot shoe)Støtte for vidvinkelkonverter -> 18mm 

trade-off 

Knapper og brytere 

LX3 er også et kamera for deg som er glad å fikle med knapper og brytere, men det kan også brukes på enkel måte. 
Den innebygde "Intelligent Auto"-modusen, som Panasonic nå har hatt i sine siste kameraer, sørger for å balansere alt automatisk, inkludert lukkertid/ISO ut fra bevegelsene i bildet. 

Det eneste du selv må ta stilling til når du bruker automodusen er om du vil ha blits eller ikke. 
Automatikken aktiverer ikke blitsen med mindre du velger å slå den på. 

Som overskriften lovet, er det et vell av knapper og brytere her. 
På toppen av objektivet kan du velge mellom de ulike aspektene (3:2, 16:9 og 4:3), mens du bytter mellom makro, normalfokus eller manuell fokus på siden av objektivet. 

Den nevnte blitsen er skjult når kameraet ikke er i bruk, og spretter opp når du drar i en skyvebryter. 
Fordelen er at avstanden fra objektivet maksimeres slik at røde øyne-effekten reduseres. 
Dette gjenspeiler seg også i testbildene våre, som du kan se eksempel på til høyre. 

Funksjonshjulet på toppen lar deg bytte mellom de vanlige opptaksmodiene - P, A, S og M, samt filming, automatikk og scenemodus. 
I tillegg kan du forhåndslagre innstillinger på C1 og C2. Pleier du ofte å ta bilder med lang lukkertid på kveldstid, for eksempel (8 sekunder er maks), kan du legge dette under C1, så slipper du å fikle hver gang. 

Utløserknappen ligger litt nedsunket "i" zoomringen, og i tillegg finnes det en egen fokusknapp på toppen av kameraet som gjør at du kan flytte fokuspunktet. 
Alt i alt gir kameraet et godt kvalitetsinntrykk. 

Stor og fin skjerm 

Skjermen måler 3 tommer diagonalt og har høyere oppløsning enn andre kameraer av denne typen, med 420.000 punkter kontra 230.000 som er vanlig. 
Skjermen har også god innsynsvinkel, både vertikalt og horisontalt. 

På baksiden finnes både piltaster og en liten navigasjonsspak, og med litt tilvenning fungerer dette godt, selv om implementasjonen av spaken kunne ha vært tydeliggjort bedre på skjermen. 
Spaken bruker du for eksempel til å regulere lukkertiden dersom du har kameraet stilt inn på lukkerprioritet, mens piltastene brukes i menyene. 
I tillegg fungerer hver piltast som en snarvei til blits, eksponeringskompensasjon og selvutløser, samt at nedoverpila kan skreddersys som hurtigtast til funksjonen du selv ønsker. 
Har du store fingre, vil du muligens finne kameraet litt ukomfortabelt å betjene, fordi knappene til høyre for skjermen er ganske små og sitter tett. 

Du bytter mellom opptak og avspilling med en skyvebryter, og selv om vi helst foretrekker en knapp, slik at du umiddelbart kommer til opptaksmodus når du trykker utløserknappen halvveis ned, er den såpass lett tilgjengelig at det ikke er noe spesielt problem. 
Positivt er det også at kameraet har en dedikert knapp for å låse fokus/eksponering, samt en egen knapp for å bytte til kontinuerlig seriefoto eller høyhastighetsfoto (med redusert oppløsning). 

God brukervennlighet 

Ellers er Panasonic, som vanlig, flinke med brukervennligheten, men enkelte ting er det å sette fingeren på. 
Vi reagerer fortsatt litt på at du må trykke på høyre pil i menyen for å gå inn på et menyvalg, og at knappen merket "menu/set" lukker menyen. 
Dette er implementert litt inkonsistent og tar litt tid å venne seg til. 
Litt irriterende er det også at menyen "nullstilles" hvis du trykker på set-knappen ved feil anledning og deretter går inn igjen (du må finne frem på nytt). 

Av små finesser kan vi nevne kalendervisning av bildene, retting av skjev horisont i etterkant, samt levende histogramvisning. 
Vi savner dog at kameraet roterer bilder i avspillingsmodus når du roterer kameraet. 

Ytelse 

LX3 presterer også godt ytelsesmessig, selv om autofokusen ikke er blant de raskeste. 
Seriefoto går unna med meget bra fart, og vi klokket inn kameraet til 17 bilder på 10 sekunder, som er blant de raskeste vi har testet. 
I hurtigmodus fikk vi 4 bilder innenfor 1,1 sekund, men etter det tar kameraet en lang pause før det er klart til dyst igjen. 

Autofokusen opplever vi som middels rask - ikke helt på høyde med de raskeste kameraene på markedet, men sannsynligvis en hastighet de fleste kan leve med. 
Ved siden av opplevd erfaring, måler vi også fokusering med stoppeklokke i et godt belyst rom, både på vidvinkel og på tele, og som med det forrige Panasonic-kameraet vi testet, bruker kameraet like lang tid begge steder - her klokket inn til 1,1 sekund begge steder. 

De raskeste kameraene gjør dette på rundt om kring et halvt sekund, men testrutinen gjør at Panasonic kommer noe dårligere ut, fordi vi først fokuserer på noe som er veldig nærme, slik at fokusen må flytte seg langt. 
Det er nemlig denne flyttingen Panasonic er trege på - fokusen i seg selv er presis, og når kameraet i tillegg har mulighet for kontinuerlig fokusering før du trykker ned utløserknappen halvveis, så er ikke dette noe stort problem i praksis. 

Oppstartstiden målte vi til 1,8 sekunder, som er middels raskt, men akkurat raskt nok til at det ikke oppleves for tregt. 
To blitsbilder klarte vi å ta med 2,6 sekunders mellomrom, som også er helt ok. 
Batterilevetiden på 380 bilder er blant de fremste i denne klassen. 

Bildekvalitet 

Med tanke på ISO-støy svekkes bildekvaliteten vesentlig når vi øker fra ISO 400 til ISO 800, men vi har definitivt sett verre tilfeller. 
Kameraet produserer mindre kromatisk støy og beholder detaljene bedre enn mange andre, så dette var en positivt overraskelse, siden støy har vært Panasonics akilleshæl i tidligere tester. 
Fremdeles er det dog litt opp til de beste kameraene fra Fujifilm. 

ISO 800, som automatikken har en tendens til å bruke dersom det er bevegelse i bildet innendørs, kan fint brukes til utskrift i 10x13 (med synlig, men ikke ødeleggende støy) samt på web. 
Fra 400 og nedover er imidletid kvaliteten god, og under får du to utsnitt på henholdsvis ISO 400 og ISO 800: 

En fordel med dette kameraet er imidlertid at innebygd bildestabilisator kombinert med det lyssterke objektivet gjør at du i langt større grad vil kunne klare deg med ISO 400 og under enn om du hadde manglet stabilisator og/eller hatt et mer lyssvakt objektiv. 

Ellers er vi imponerte over Panasonic-kameraets optiske kvaliteter. 
Vignettering er praktisk talt fraværende, og det samme gjelder kromatisk feilbrytning (som reduseres av kamerasoftwaren). 
Noe tønneforvrengning er det på vidvinkel, men alt i alt leverer kameraet meget bra på dette området. 

Vi stusser dog litt over at enkelte av bildene får enkelte grønne innslag som vi ikke ser med det blotte øyet når vi tar bilder. 
Under ser du et eksempel: 

Den automatiske hvitbalansen fungerer også stort sett godt, men under vanlig lampelys blir bildene i overkant gule. 
Muligheten for eksponeringslås er også velkommen i tilfellene der lysmåleren prioriterer andre ting enn det du ønsker å prioritere. 

Ellers holder videoopptakene fra LX3 god kvalitet bildemessig, mens lyden er noe ullen. 
Det skal sies at HD-filming bruker oppunder 3MB/s og at det derfor fort blir store videostørrelser. 

Hvor bra er stabilisatoren? 

Vi gjennomførte en brukstest av bildestabilisatoren, der vi tok utgangspunkt i tommelfingerregelen om at lukkertiden bør være 1/brennvidden hvis du skal få skarpe bilder håndholdt. 
Vi holdt kameraet ca 25cm fra kroppen (slik det er vanlig å holde lommekameraer uten optisk søker) og knipset serier á 20 bilder. 

Vi tok utgangspunkt i 24mm og 1/24s, og testet da hvor skarpe bilder vi fikk på 1/25s (både med og uten stabilisator), 1/13s (ett trinn), 1/6s (2 trinn) og 1/3,2 (3 trinn), som var de nærmeste verdiene vi kunne velge i kameraet. 
For hvert bilde noterte vi så om bildet ble skarpt, hadde en svak uskarp tendens eller var uskarpt. 
Under følger våre observasjoner: 

Som du ser presterer kameraet omtrent like godt på 1/13s med bildestabilisator som det gjør på 1/25s uten, men vi hadde, for å være ærlige, forventet at også 1/6s ville gå bedre enn det gjorde. 
I etterkant prøvde vi 1/13 uten bildestabilisator og fikk omtrent det samme resultatet som 1/6s gav oss med bildestabilisator. 
Kanskje litt skuffende ser vi at dette objektivet stabiliseres med rundt ett trinn på vidvinkel, men når vi i etterkant går igjennom pressemeldinger og informasjon hos Panasonic, ser vi at de ikke opplyser om hvor mange trinn denne stabilisatoren skal kompensere, som kan tyde på at denne modellen ikke har like effektiv stabilisering som andre modeller fra Panasonic. 

Konklusjon, Panasonic Lumix 
DMC-LX3 

Vi er begeistret for kameraet fra Panasonic; ingen tvil om det. 
Det tar gode bilder, er normalt raskt i bruk og har en haug av funksjoner, som RAW-format, filming i 720p, full manuell kontroll (inkl fokus), stor og god skjerm og muligheter for utvidelser både med filtre, ekstern blits og vidvinkelconverter. 

Kameraet er også lettvint i bruk, og det har et retro-design i hvert fall vi faller for, og som har vekket oppmerksomhet fra kjente og ukjente i testperioden. 

Rosinen i pølsa er det nye 24mm f/2,0-objektivet, som både er det mest lyssterke objektivet på lommekameramarkedet i dag og i tillegg gir svært god vidvinkel. 
Ulempen er imidlertid at det kun har 2,5x zoom, som gjør at dette ikke er et kamera som kan brukes i alle situasjoner. 

Enkelte andre småplukk er det også å finne, blant annet en litt inkonsistent bruk av navigasjonsknappene i menyen og en bildestabilisator vi skulle ønske var enda litt mer effektiv. 
I tillegg er prisen i ganske høy - litt under 4.000 i de billiste nettbutikkene i skrivende stund. 

Panasonic lander allikevel en god femmer på terningen, og er du vidvinkelentusiast, bør dette kameraet vurderes sterkt til ønskelista du forresten må få satt opp snart. 
