Nei, Jan Fredrik, det er ikke nok at noen blir lurt
Det må være morsomt også. 

TV: 
TV Norge fortsetter humorsatsingen med sin andre premiere denne uka: 
Oppfølgeren til Jan Fredrik Karlsens TV2-sendte «Lurt av Karlsen». 

Etter to sesonger der norske kjendiser har blitt lurt trill rundt for skjult kamera, har konseptet nå fått ny drakt. 
Denne gangen er det ikke bare mediefjes som føres bak lyset, men også folk flest - ikke minst av nettopp mediefjesene. 

Mellom de velkjente «Punk'd»-konspirasjonene får vi i tillegg mindre snutter der Karlsen og hans makkere beveger seg ut blant vanlige mennesker. 

Overbevisende Aylar 

Med på det faste laget har Karlsen fått Aylar Lie, som i første episode introduseres for foreldrene til det som skal være hennes nye kjæreste. 

Aylar har et image som gir troverdighet til ganske uvanlige påfunn - å bare spise frysetørret mat eller å basere livet sitt på numerologi, for eksempel - og når hun i tillegg gjør en lite selvhøytidelig og riktig overbevisende figur - vel å merke før hysteriet mot slutten - sørger hun for programmets mest velfungerende minutter. 

For dette er langt fra så morsomt som det burde være. 

Maska på plass 

Det er, for å si det forsiktig, ikke noe godt tegn når første høylytte latter fra sofaen kommer idet programmet er i ferd med å avrundes, og en nylurt Siv Jensen utbryter til Karlsens avslørte alliansepartner, FrP-kollega Per Sandberg: 
«Du er ekskludert!» 

Disse kjendislureriene fungerer nemlig best når maska faller. 
For å oppnå det kan man la den allierte kjendisvennen være en del av plottet for å få offeret til å være «på privaten», eller i det minste benytte seg av «muldvarpen»s kjennskap til å skape en situasjon som vil trykke på de rette knappene. 

Men når både Kathrine Sørland og Siv Jensen settes rett i profesjonell modus (på henholdsvis audition og skolebesøk) skal det mye til før de vippes av pinnen og finner på noe de ikke burde. 

Resultatet er lange, uinteressante sekvenser som insisterer på at det at noen blir lurt i seg selv er noe å le av. 
Det er det ikke. 

Uengasjerende 

Når det gjelder «folk flest»-plottene, er de i likhet med de nevnte situasjonene hverken engasjerende eller sammenhengende nok. 
Episoden der Aylar legger seg godt til rette i armkroken til en mann på møbelshopping mens kona ser forbløffet på, er dessuten bare smertefull. 

Så: 
Etter en time med «Kompani Karlsen» er det mange som kan føle seg lurt. 
Det gjelder også seerne. 
