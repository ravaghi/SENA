HTC Rhyme
Telefonen som er designet av kvinner passer også for menn. 
Og med en hendig dockingstasjon, synes vi Rhyme er et godt kjøp. 

Ryktebørsen har lenge vært het rundt HTCs kvinnetelefon, som med modellnavnet "Bliss" skulle være alt det kvinner trengte, med innebygd BMI-kalkulator, menstruasjonskalender og andre klisjeer menn tror kvinner vil sette pris på. 

Slik ble det ikke. 

I stedet er HTC Rhyme en telefon designet av kvinner, men ikke nødvendigvis bare for kvinner. 

Det kan vi bekrefte, for i vår testosterontunge redaksjon er det også flere menn som har likt Rhyme veldig godt, inkludert undertegnede. 
Riktignok er det den beige versjonen som selges her til lands, og ikke den lilla som selges fra enkelte operatører i utlandet. 

Telefonen fremstår svært elegant både utvendig og "innvendig", og har et par ess i ermet: 
Medfølgende ladekrybbe med høyttaler, slik at du slipper å bruke ledning for å lade, samt at HTC Sense (selskapets Android-grensesnitt) faktisk er tonet ned noe i forhold til tidligere versjoner, og fremstår renere og lettere i bruk. 
Telefonen har ellers mye til felles med Desire S, selv om Rhyme er bedre spesifisert på et par punkter. 

Med i pakken 

Vanligvis følger det stort sett med ladekabel, ørepropper, batteri og eventuell HDMI-kabel når du kjøper en mobiltelefon, men HTC har lagt ved et par ting ekstra i Rhyme-esken: 

Ladekrybbe - kobles til strømnettet, og gjør at du bare kan legge telefonen rett oppi, der tre kontaktpunkter på baksiden av telefonen sørger for å lade den når den ligger i krybba. 
Krybba har i tillegg en integrert høyttaler, og lyden overføres via Bluetooth, som automatisk skrus på når enhetene er i kontakt med hverandre (men ikke av når du plukker opp telefonen igjen). 
I tillegg vises en spesialtilpasset låsskjerm med mulighet for å sjekke kalenderen, ringe andre og styre musikkavspilling. 
Dessverre fungerer ikke disse knappene for annet enn den medfølgende musikkspilleren, og først nå oppdaget vi hvor småklønete Spotify-appen er i landskapsmodus. 

Amulett - en halv meter lang ledning med en LED-terning i ene enden. 
Den plugges inn i hodetelefonutgangen, og vil da blinke når noen har sendt SMS eller ringer. 
Tanken er at telefonen for eksempel kan ligge i en veske, mens amuletten henger på utsiden for å varsle deg. 
Festet er solid nok til at du som regel kan dra i ledningen for å fiske opp telefonen. 

Det skal også sies at de medfølgende øreproppene har flat kabel som forhindrer dem i å krølle seg (noe Atle Antonsen hadde satt pris på), men de fulgte ikke med vårt testeksemplar av HTC Rhyme, og er derfor ikke testet. 

Konstruksjon 

Selv om Rhyme har samme skjermstørrelse som Desire S, er telefonen noe høyere, men slankere i de to andre dimensjonene. 
LCD-skjermen er med andre ord 3,7" stor, og på undersiden finnes det berøringsfølsomme knapper for hjem, meny, tilbake og søk. 
Sistnevnte er en knapp vi setter pris på at HTC fortsatt inkluderer, flere andre produsenter velgere oftere og oftere å droppe den. 
Rhyme er avrundet i kantene og består av tre farger – beige, gråbrun og titan-ish. 
Muligens vil mange kvinner ha mer korrekte navn på disse, men … 

Under ser du størrelsen sammenlignet med Desire S. 
Merk at den lilla utgaven ikke blir solgt i Norge. 

På baksiden er kameraet akkompagnert av en LED-blits, og rett under finnes tre kontaktpunkter som lader telefonen når den er i kontakt med tilsvarende punkter i ladekrybben. 

I motsetning til for eksempel Sensation og Titan løsnes imidlertid ikke hele dekslet når du vil sette inn SIM-kort og minnekort, kun den nederste halvdelen, som enkelt skyves ut. 
Noe overraskende er det faktisk ikke mulig å bytte batteri på HTC Rhyme, i motsetning til på taiwanesernes øvrige telefoner. 

Micro USB-porten på venstre side (sett ovenfra) er beskyttet med et ekstra plastlokk, og volumbryteren finnes på høyre side. 
På toppen – 3,5mm utgang til hodetelefoner og av/på-knapp. 
Rhyme har altså ingen dedikert kameraknapp på siden. 

Sense 3.5 

Det første som slår oss når vi har gått igjennom det vanlige Android-oppsettet, er hvor elegant HTC Rhyme har blitt også softwaremessig. 
Foreløpig er dette den eneste telefonen med Sense 3.5, der HTC faktisk har valgt å trappe ned litt hva gjelder mengden ikoner og den slags, og det nye brukergrensesnittet fremstår som langt renere og mer elegant enn før – en endring vi absolutt lar oss begeistre av. 

Telefonen kommer med en rekke usedvanlig delikate bakgrunnsbilder, samt en fin widget som kjapt lar deg se de siste bildene du har tatt, den siste SMS-en, nylige anrop og så videre. 
Dette gjøres ved å trykke på kanten av ikonet, mens appen startes ved å klikke på selve ikonet. 
Du står også fritt til å bytte ut hvilke apps som vises, selv om det bare er noen få som har støtte for å vise nylig informasjon i utstrukket modus. 

Det er også en rekke endringer rundtom – ikoner på verktøylinjer er renere og mer tydelige enn før, små detaljer som at ikonet for å opprette en ny epost også inneholder teksten "skriv" og liknende. 
I Sense 3.0 følte vi at det ble veldig mye ikoner (noen ganger til og med flere enn det var plass til i bredden), så dette er gode nyheter. 
Alt ser mer moderne ut, og Sense-utseendet går igjen overalt – til og med på den medfølgende Twitter-klienten Peep. 

At løsningen er lettere betyr også at for eksempel flikking på hjemmeskjermen går mer flytende enn før. 
App-skuffen kan nå deles opp både alfabetisk og etter dato, i tillegg til at én flipp viser deg appene du bruker mest hyppig, og hvilke du har lastet ned etter at du fikk telefonen. 
E-postklienten ser bedre ut, SMS-programmet, kalenderen, fotogalleriet. 
Småting som at ikoner flytter seg automatisk når du vil ha et annet ikon der i stedet (som på iPhone), røde streker under ord du har stavet feil og så videre. 

Dette begynner å se meget bra ut, HTC. 
Et par steder noterer vi oss imidlertid at det har gått litt fort i svingene på den norske oversettelsen, f.eks. "852MB gratis" i stedet for "852MB ledig" (free, ja). 

Under ser du noen skjermbilder fra Sense 3.5: 

Medfølgende apps 

Hvis du er glad i Dropbox, vil du sette ekstra pris på HTC Rhyme. 
Logger du deg på Dropbox fra denne telefonen (enten du har konto fra før eller lager en ny), får du 5GB totalt uten å betale noe som helst (vanlige brukere får 2GB, men kan også øke det ved å invitere andre). 
Dette er foreløpig den eneste telefonen som drar nytte av HTC/Dropbox-samarbeidet forbeholdt telefoner med Sense 3.5 og foreløpig kun tilgjengelig på Rhyme og Sensation XL. 

Og nei, det fungerer ikke å logge seg ut og inn igjen med en annen konto for å dele ut 5GB-kvoter til resten av vennegjengen, så dette er kun gyldig én gang pr telefon.)( 

Forhåndsinstallert er også den sosiale treningsapplikasjonen Endomondo og en ny forbruksoversikt, som viser deg hvor mye datatrafikk og hvor mange ringeminutter og SMS du har brukt den siste måneden, eller over en annen valgfri tidsperiode. 
Du får også HTC 
Hub som lar deg laste ned temaer, ringetoner og så videre, og HTC Likes der selskapet anbefaler apps å laste ned. 

HTC har en etter hvert ganske omfattende pakke for navigering i Locations. 
Her får du et kart over hva som befinner seg i nærheten av der du er, du kan ringe for eksempel restauranter, og deretter få veibeskrivelse og navigering. 
Kartene leveres av Route 66, og du kan utvide med fotoboksvarsel (56 kroner for ett år i Norden), hente kart til offline-bruk og så videre. 

Ellers følger det med andre småting som notatblokk, oppgaver (med Evernote-integrering), og Tango (videochat). 

Og så har vi filmtjenesten Watch, da, som fortsatt ikke er lansert i Norge. 
Vi snakket med HTC senest mandag kveld, og tjenesten skal være rett rundt hjørnet nå. 
Her vil du kunne kjøpe og leie film, som på Sensation-modellene (Sensation, Sensation XL og Sensation XE, som testes i disse dager), Titan og nettbrettet Flyer. 

Verdt å sette pris på er også at HTC Rhyme har ca 900MB tilgjengelig til lagring av apps som ikke kan flyttes til minnekortet. 

Kamera 

Kameraet i HTC Rhyme er helt greit, uten å imponere nevneverdig (bildeeksempler over). 
Spesielt har lysmåleren en tendens til å undereksponere bilder, men kameraapplikasjonen lar deg i det minste kompensere hvis du er villig til å bruke noen sekunder ekstra før du tar bilde. 

Detaljnivået er heller ikke all verden, og fargemetningen litt i overkant rett ut av boksen (kan også tones ned). 
Over ser du et 100%-utsnitt sammenlignet med kameraet i iPhone 4s. 

Også på HTC Rhyme er samtalekvaliteten litt så som så, der vi ikke hører motparten like klart som på de beste telefonene. 
Plusspoeng får HTC imidlertid for høyttaleren i den medfølgende ladekrybben, som gir deg god lyd om du vil bruke den som handsfree. 

Batteriet på 1600mAh holder som forventet til en dags aktiv bruk, selv om vi også har fått et inntrykk av at Sense 3.5 bruker mindre strøm når telefonen ikke er aktiv, der batteriet bare falt et par prosent etter en natts søvn. 
Det er positivt. 

Konklusjon 

HTC Rhyme kan anbefales for deg som ikke vil ha en gedigen telefon, men heller verdsetter pen design, både på utsiden og "innsiden". 
Sense 3.5-grensesnittet er noe nedtonet i forhold til 3.0-versjonen, ser mer moderne ut og har en rekke små nyheter vi setter pris på. 

Det er ikke blant de ypperste telefonene i markedet ytelsesmessig, men holder fint til hverdagslig bruk. 
Den har ikke det beste kameraet eller den feteste skjermen, men er allikevel gjennomført, med kjekt tilbehør (spesielt ladekrybben med høyttaler) og et par gode kjøpsargumenter i form av blant annet 5GB Dropbox-lagringsplass og (snart) filmleie. 

Vi synes prisen på rundt 4.000 kroner er litt i overkant i forhold til tilsvarende spesifiserte modeller og ender derfor opp med en sterk firer på terningen. 

HTC Rhyme 
