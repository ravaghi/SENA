Ikke overvettes spennende
Men italienske Lacuna Coil vil fortsatt fenge de som liker sin metal lett og behagelig. 

ALBUM: 
Italienske Lacuna Coil har lenge vært en av den goth-baserte metalens fremste fanebærere. 

Med fagre Christina Scabbia i front og vokalmakker Andrea Ferro, har gjengen gjort skjønnheten-og-udyret-estetikken til sin spesialitet. 

Skjønt, bandet har gjort noen justeringer underveis. 
«Dark Adrenaline» viser et band som har tatt noen store skritt bort fra den tyngste metalen man fant på bandets karrieretoppende «Comalies» og «Karmacode» og beveget seg inn på et langt mer poppa terreng. 

Om du har en forkjærlighet for Evanessence og deres likemenn, vil du helt sikkert finne noe å glede deg over hos Lacuna Coil også. 

«Dark Adrenaline» er ikke overvettes spennende dersom man leter etter utfordringer og nye takter. 

Men den er behagelig i øret og det låter stort og velspilt. 
Sjekk for eksempel «Upside Down» og den artige coverversjonen av REMs «Losing My Religion». 

Anmeldelse fra papirutgaven 20.01.12 
