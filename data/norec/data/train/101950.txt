Barnas dyrepark:Småslitent barneparadis 

LINDESNES(VG)Det kan bli mange, slitsomme bil-mil mellom landets barnevennlige attraksjonene. 
Men på vei mot Norges sørligste punkt, Lindesnes fyr, finnes et lite paradis: 

Barnas dyrepark heter den, der den velutviklede hovedsaken er kontakten mellom barn og dyr: 

Holde på nyklekte kyllinger, klø en kalv bak ørene, ri på esel, krangle litt med geitene, kose med pus, mate fuglene. 
Det råder en fin ro! 

Frydefullt for de små 

- For ungene er det jo bare fantastisk, sier Wictor Tobiassen (30) fra Søgne, som sitter med en kattunge i fanget og sønnen Jan Otto (3 ½) som frydefull tilnærmer. 

Barnas dyrepark er som skapt for et lengre, barnevennlig kjørestopp. 
Både aktivitetene og opplevelsene er mer enn nok til å gjøre en kanskje eller litt kjedelig baksetedag til noe ganske annet og spennende for de minste. 
Utvalget av dyr er greit nok til at også voksne har opplevelser. 

Et slikt sted, med en slik plassering, lever selvfølgelig nesten utelukkende på sommertrafikken. 

Og man mer enn aner at ressursene kanskje ikke er grenseløse. 
For nå mot slutten av sesongen bærer parken et litt småsliten preg: 
Noen tomme båser, lite innbydende flatstampet høy å hoppe i, litt for liten meny i kiosken til å spise seg mett, behov for å skifte vann i noen dammer. 

Men har man med mat, er det fyr på grillene, er ungene begynt å mase på hvor langt det er igjen: 

Barnas dyrepark er ikke bare redningen her helt sør i landet - den er en berikende attraksjon i seg selv. 

Åpningstider: 11-17 hver dag,frem til 15. august. 
Helgeåpent resten av året. 

Priser: 
Voksne 110 kr, barn 85 kr. Rabattordninger for grupper, bursdagsfeiringer etc. 

Anslått tidsbruk: 
To timer. 
Men det er et ideelt rastested for barnefamilier på langtur, så man kan gjerne bli lengre. 

Dyreliv: 
Det blir annonsert med 26 dyre- og fuglearter, mange av dem «vanlige» norske dyr. 
Det er lagt stor vekt på direkte fysisk kontakt med dyrene for barna, og dette er gjennomført på en fin og uhysterisk måte. 
Noen arter-naturlig nok-i bur og bak glassvegger. 
Tilsynelatende upåklagelig dyretrivsel. 
En fjellrev var det eneste vi synes litt synd på. 

Servering: 
Enkelt og lite å bli mett av; vafler, pølse, pizza og vårruller. 
Pluss kioskvarer. 
Men - om det ikke er for tørt - kan griller tennes. 
Så ta med mat selv. 

Fasiliteter: 
Greie benker og bord, til dels med oversikt over området. 
Men enkle kroker på toalettdørene og stellebord i ustand trekker klart ned. 

Pris: Verd pengene. 

Kort sagt: 
Veldig bra opplevelsessted og rasteplass for barnefamilier på tur. 
Men et litt småslitent preg - fordi vi er sent på sommeren? 
