Maria Arredondo:«Sound of Musicals» 

(Mountain music/ Universal) 

Vakkert- men mangler litt sjel Gullstrupen Maria Arredondo høster nå suksess i musikalen «Sound of Music» på Edderkoppen Teater i Oslo. 
Hun har valgt musikk fra musikaler når hun nå gir ut sin femte plate. 

Det er ingen lett øvelse å skulle tolke klassiske musikallåter, tilføre dem noe nytt og prøve å gjøre dem til sine egne sanger. 
Maria Arredondo lykkes sånn midt på treet. 
Bortsett fra siste sang «Musikkens toner» som er en norsk versjon av «Sound of Music» er alle sangene på engelsk. 
Her er også den engelskspråklige originalen «Sound of Music». 
Klart best er duetten med Sigvart Dagsland i «Beauty and the beast» fra «Skjønnheten og udyret» og «Can you feel the love tonight» fra «Løvenes Herre.» 
Ellers lider tolkningene under at det er pent og vakkert, men uten nødvendig sjel og innlevelse i disse klassiske, musikalsangene som blant annet er hentet fra «Chess», «Mamma Mia!», «Grease». 

Dessuten har albumet ikke en eneste henvisning til hvem som har komponert skrevet tekster eller arrangert musikken og fra hvilken musikal sangene er hentet fra. 
Det er slurvete. 

Beste kjøp: 
«Beauty and the beast», «I know him so well» og «Can you feel the love tonight». 
