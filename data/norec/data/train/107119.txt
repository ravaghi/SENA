OnklP:«Det kunne vært deg» 

(Pass It) 

Liten nedtur med onkel'n. 

Det er sjelden noe godt tegn når beaten fenger mer enn selve låtene. 
Her har Pass It-gjengen gjort en god jobb, men Pål «OnklP» 
Tøien selv har hverken sterke nok låter, tekster eller refrenger til å overskygge sine samarbeidspartnere. 

Tidvis virker han nesten sløv i skravlinga også, hvilket gjør «Det kunne vært deg» svært ujevn. 
Symptomatisk akkurat på dette punktet er hvordan Cast kommer inn med aggressiv spytting på platens i særdeleshet beste spor, den galopperende gale «Alt vårt». 
Timbuktu bidrar dessuten med hissig pumpende reggae-flyt på et annet høydepunkt, «Har det bra». 

Ellers er tonen på «Det kunne vært deg» kvernende mørk og gjerne klaustrofobisk, mens innholdet er klassisk hiphop-tematikk uten at OnklP helt makter å trenge inn hos lytteren på sitt mest alvorlige. 
Det er dessverre for få låter her som skiller seg ut og sitter fast etter noen runder i spilleren. 
