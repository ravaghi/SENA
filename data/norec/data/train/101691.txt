Norwegian Wood:Fønvind fra nord 

Noe sier meg at Rundberg-slekta i Kåfjord er viden kjent for humøret sitt. 

Konsert: 
Violet Road 

Sted: Norwegian Wood 

Publikum: 
Ca 2500 

Fire brødre Rundberg forsøkte iallfall med hell å smitte Frognerbadet med gode vibber under Norwegian Wood-festivalens andre av tre dager. 
Der konserten haltet, halte brødrene det inn med uhøytidelig spik og skjemt. 
For det låt ikke alltid like striglet av Violet Road fredag ettermiddag. 

Ikke at det skal gjøre det av et band som har skutt frem fra intet med en uvant leken holdning til ymse genre. 
Her er det flerstemt shanty-pop, elektronisk melankoli a la a-ha, gladlynte britiske pop-stemninger og røff americana. 
Jeg har tidligere kalt dem et nordnorsk Real Ones, men Violet Road mangler foreløpig den siste fliken av den instrumentale finessen til bergenserne. 

Litt rust kan man tillate seg på sin første store festivalkonsert i sommer, det var ingen i Frognerbadet som kjedet seg uansett fra de smalt av gårde med «Jericho» og rett over i den harmonifylte feelgood-perlen «Good Girls». 

Så fulgte de rett på med «Last Days Of India» - uten duettpartner Åge Aleksandersen («verdens snilleste trønder») på scenen - var innom en mildt sagt skranglete lommekornettsolo (!) i signaturlåta «Can You Hear The Morning Singing» -der de like godt er freidig nok til å stønte inn en versjon av Pharrell Williams’ «Happy» - før de avsluttet med det som vel må være en hyllest til en av Violet Roads ledestjerner. 

For det er ikke bare tittelen «Face In The Moon» som minner om The Waterboys’ «The Whole Of The Moon»… 

STEIN ØSTBØ 
