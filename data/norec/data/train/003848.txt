Friends With Benefits
Vennskapelig pulings med Mila og Justin! 

Jeg hadde nøyaktig samme opplevelse med Friends With Benefits som jeg hadde med den lignende filmen No Strings Attached. 

Begge har samme tematikk, befinner seg i samme sjanger, har samme type skuespillere og jeg gikk til pressevisningene med samme likegyldige forventningsnivå. 

Også denne gangen ble jeg overraskende godt sjarmert. 
Friends With Benefits er verdt å se for alle skapromantiske kynikere. 

Blir pulekompiser 

Jamie (Mila Kunis) headhunter Dylan (Justin Timberlake) til jobb i New York. 

Det oppstår et vennskapsforhold mellom dem, som settes på prøve når de bestemmer seg for å bli pulekompiser og ha regelmessig sex uten forpliktelser. 

Du skjønner selvsagt hvordan dette går, men veien dit er faktisk både morsom og underholdende. 

I overkant vellykkede 

Jeg vil jo egentlig ikke like Mila Kunis og Justin Timberlake. 
De er bare for pene, ikke sant? 
For perfekte. 
Men i denne filmen lar de maskene falle, slik at ekte menneskelighet skinner igjennom. 

Tro likevel ikke at filmen er spesielt ekte. 
Den er kanskje rotfestet i realismen, men tar i bruk den romantiske komediens sjangerklisjeer, som manuset selv gjør pek av, med direkte paralleller til både Pretty Woman og The Ugly Truth. 

De i overkant vakre figurene er i overkant rike og vellykkede, med flotte leiligheter og kjempekule jobber i verdens kuleste by. 
Ikke nødvendigvis ”real life” for mesteparten av publikum. 

Utviklet lykkeønske 

Regissør Will Gluck (Easy A) forteller heldigvis historien med tunga rett i munnen, og tråkker ikke over den streken der ting blir plumpt og flaut. 

Utover i filmen oppdaget jeg at jeg utviklet et ønske inni meg om at alt skulle gå bra til slutt for disse figurene. 

Om jeg ikke brant like mye for dem som for eksempel Jesse og Celine i Før Soloppgang, så var det på samme nivå som for Natalie Portman og Ashton Kutcher i før nevnte No Strings Attached. 

Drømme seg litt vekk 

Dette er altså nok et eksempel på at en idé har resultert i to Hollywood-filmer omtrent samtidig. 
Jeg er usikker på akkurat hvorfor slikt skjer, men i den interne konkurransen mellom dem dømmer jeg uavgjort. 

Will Gluck, Mila Kunis og Justin Timberlake har gjort Friends With Benefits til en fin, romantisk oppskriftskomedie, som det går an å drømme seg litt vekk med. 

Akkurat som No Strings Attached 
