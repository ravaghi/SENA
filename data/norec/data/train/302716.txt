Dekorativ død
«Stoker» et et ettertenksomt blodbad. 

FILM: 
Det er viktig å ha ambisjoner i livet. 
Dét har i alle fall Chan-wook Park, den koreanske regissøren bak kunstferdig bloddynkede thrillere som «Oldboy» og «Sympathy for Mr Vengeance», og som har latt seg fly over Stillehavet for å se om hans særegne, ettertenksome brutalitet fungerer i Hollywood. 
Svaret er: 
Noenlunde. 

Nytt testosteron 

I «Stoker» forsøker Park seg på en slags solskinnsgotikk: 
Sterkt dagslys og skinnende grønt løvverk rammer inn fortellingen om syttenårige India (Mia Wasikowska), som mister sin elskede far (Dermot Mulroney) i en bilulykke av det slaget som etterlater seg flere spørsmål enn svar, og som har blandede følelser overfor tanken på å tilbringe resten av tiden i det illevarslende herskaplige barndomshjemmet sammen med den nevrotiske moren (Nicole Kidman). 

Begge kvinnene får andre ting å tenke på når testosteronet på nytt bringes inn i arnen i form av den dragende Onkel Charlie (Matthew Goode), som dukker opp ut av det store, mørke intet og ikke har noe mot å legge litt incestuøs spenning mellom seg og begge de to kvinnene. 
Snart stiger dødstallet. 

Pyntet retro 

Parks bilder er lyriske og nennsomt komponerte. 
Men det er noe med miljøskildringen, med atmosfæren, som skurrer. 
Filmen finner sted i nåtid, samtidig som om regissøren ikke har kunnet slippe ønsket om en pyntet retrofølelse i bildene. 
Fortellingen har for mange komponenter til å få det narrative suget som en god thriller bør ha, og de forskjellige bihistoriene virker som om de foregår i forskjellige tider, forskjellige verdener. 

Nicole Kidman virker stiv og ubekvem i dette universet, som om hun ikke vet hva slags film hun spiller i. 
Wasikowska er som vanlig solid. 
Og kameraet elsker det uutgrunnelige sølvmyntblikket til Matthew Goode, som legger inn en sterk søknad for å bli castet i flere mefistofeliske forførerroller fremover. 
Svakhetene til tross: 
«Stoker» forblir interessant, både som symbolpuslespill, kvinnekonkurranse og blodbad. 
Det lander filmen på fire minus, med ønske i margen om bedre fokus neste gang. 
