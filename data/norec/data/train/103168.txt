Wu Lyf, «Go Tell Fire to the Mountain»
(Lyf / VME) 
Brenner på en helt egen måte. 

Å lage musikk ut fra det barnelogiske prinsippet om at gode ting blir bedre sammen, er kanskje langt forbi vågalt når man liker Explosions in the Sky, The Smiths og Tom Waits. 

Det er like fullt den mest nærliggende måten å forklare denne Øyaklare britiske kvartetten. 

Store dramatiske gitardrevne baktepper mot en vokal av like deler halssår Waits og bjeffende Gomez er en syk kontrastidé som egentlig burde falt for sin egen manglende bakkekontakt. 

I stedet er det blitt intenst, påtagelig angstvondt og eksistensielt på den måten som får man til å føle at man ikke står stille, selv om begge bein er på bakken. 

BESTE LÅT: 
«Cave Song» TOR MARTIN BØE 
