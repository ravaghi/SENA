Noveller:Kurdisk krigskronikør 

Dagsaktuelle miniatyrnoveller fra en apokalyptisk krigssone. 

Niroz Malek: 
Slik natten er. 
Fortellinger fra Aleppo. 
Noveller. 
116 sider Solum/ Bokvennen 

For meg er Aleppo ikke bare Syrias største by og vår tids Stalingrad, beleiret og sønderskutt til det groteske slik stadig nye tv-bilder og journalistiske rapporter vitner om. 
Den er også personlige minner fra juli 1994 da diktaturet var så stabilt at norske turister trygt kunne reise gjennom landet, i over 40 grader, fra Damaskus gjennom ørkenen til Aleppo med sin syv tusen år gamle bykultur og en rekke bygninger som sto på UNESCOs verdensarvliste, med et kjempestort, overbygd basarområde der lukten av krydder og kjøtt blandet seg med lyder fra esler og knirkende kjerrehjul og ivrige, vennlige mannsstemmer som bød fram sine mange salgsobjekter for både slørdekte kvinner og lettkledte turister. 

Glimt av slike idylliske minnebilder fra nær fortid, knyttet særlig til vennskap og forelskelse, fins også i kurdiske Niroz Maleks (f. 1946) 26 ultrakorte rapporter fra borgerkrigens Aleppo, alle mellom drøye en og fem sider lange og skrevet i perioden 12. januar- 3. juli 2014. 
Mens veisperringer, soldater, snikskyttere, granater, tønnebomber, manglende medisin, kalde lik og martyrbilder vitner om verdens galskap, sitter den kurdiske forfatteren, døpt Nouri Hasso og utdannet billedkunstner, sammen med familien sin i en leilighet og utformer snap shot-liknende tekster spent ut mellom før og nå, freden som var, borgerkrigen som herjer, drømmen som nekter å dø. 

Målt mot tekstene til kurdiske forfattere som Yasar Kemal og Mehmed Uzun faller disse enkle mini-fortellingene igjennom. 
At jeg-stemmen ønsker å formidle alternative, ikke-journalistiske inntrykk fra Aleppos krigshelvete, og åpner seg mot f.eks. romanene til den kirgisiske mesterforfatteren Tsjingiz Ajtmatov, er forståelig, men bruken av nostalgi og surrealistiske, drømmeaktige elementer fungerer ikke alltid like godt. 
Det nærmer seg bl.a. det forsert naivistiske eller absurde når jeg-karakteren begynner å samtale med en tom konvolutt, militærstøvlene sine, en mur som omkranser en park, pennen han skriver med. 
Mer snert i den magisk-realistiske historien blir det når en naken gutt forsvinner inn i en trestamme som begynner å blø, eller i den melankolsk klingende beretningen om en ung soldat og et usendt kjærlighetsbrev. 

Den norske oversettelsen fra arabisk virker sikker. 
