Rita Eriksen:«Hjerteslag» 

(Big Box/Universal) 

Strålende comeback. 

Når Rita Eriksen går solo igjen for første gang på ti år har hun valgt å formulere seg på norsk. 
Et bra valg. 
Eriksen skriver ikke låter selv, men er flink å plukke fram gjemte engelskspråklige klassikere og formidle dem videre på eget vis. 

Townes Van Zandt, Leonard Cohen, John Stewart og Gillian Welch er alle representert, og med ringreven Ingvar Hovland (Vamp, Elle Melle) som oversetter blir dette en vinner. 
Hovland erstatter ikke nødvendigvis det engelske ordet med det samme norske, men finner nye veier å skape samme mening og assosiasjon på. 
Det gjør at tekstene får en ny dybde i seg, og Eriksens krystallklare stemmeprakt får lov til å formidle noe sterkt. 

Hun henvender seg nok en gang til et voksent publikum med en blanding av country, folk, bluegrass og noen doser irske folketoner. 
Eriksen har truffet Vamp-nerven og går en vakker høst i møte. 

ANBEFALTE KJØP: 
«Det lys som alltid skinne», «Han va som våren», «Alexandra reise» 
