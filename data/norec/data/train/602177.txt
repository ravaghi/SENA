Rå galskap
I år var det Christianssand String Swing Ensemble som fikk æren av å komponere årets bestillingsverk til Canal Street. 
De presenterte derfor deres nyskrevne verk "Etterskjelv" i kveld. 

Bandet fra Kristiansand startet i 1999 og har til nå fokusert på å spille coverlåter. 
Dette er derfor første gang de kun opptrer med egenkomponert materiale. 
Man kan lure på hvorfor de ikke har gjort dette før, for dette var som en pose med godt blandet godteri. 

Musikken deres blir betegnet som en blanding mellom sigøynerjazz, franske chansons, amerikansk jazz, opera og sirkusmusikk. 
Dette høres jo ut som galskap i seg selv, men det er bare å si seg enig for man klarer ikke sette dette ensemblet i bås. 
Her får vi alt fra ballader, til eksperimentell musikk med skjeve traktater og til ellevill dansemusikk. 
En ting som er sikkert, er at dette er en konsert hvor man ikke burde få lov til å sitte. 
Dansefoten rykket opptil flere ganger, og det er bare irriterende at vi er lenket til stolene. 

For anledningen har CSSE utvidet ensemblet, og er nå tilsammen 16 personer på scenen. 

I tillegg til den vanlige besetningen hadde de da med en strykekvartett, tre blåseinstrumenter og en perkusjonist. 
De skaper et solid og spennede lydbilde. 

De musikalske overraskelsene var mange under denne konserten. 
Blant disse var da Sigrid Molestad kom på scenen og sang og spilte hardingfele sammen med CSSE. 

Plutselig fikk vi da en dose folkemusikk i det hele. 
Låtene er god arrangert. 
Under en av sangene spiller de så "tight" sammen at smilet brer seg ut, og gåsehuden sniker seg på. 
Publikum jubler i begeistring. 
Dette er rått og frekt! 

Klarinettist Brynjar Rasmussen og trombonist Marius Tobias Hoven gir oss også flere imponerende soloer. 
Gitaristene Per Einar Watle og Jarle Storløkken imponerer også på kassegitar mens Eirik Are Andersen holder alt på plass ved å være stødig som et fjell på kontrabass. 
Vokalist Miguel Emilio D. Steinsland skifter på å synge på norsk og engelsk, noe som gjør det vanskelig å få en sammenheng mellom sangene. 
Men det er vel mangel på sammenheng mellom låtene, dette bandet har som sjarm. 

Det er ikke alle låtene som er like fengende, men CSSE har virkelig skapt noe helt spesielt for denne anledningen. 
Det er nærmest umulig å beskrive konserten for dere som ikke var her. 
"Etterskjelv" kaller de konserten, og det er kanskje det de ønsker publikum skal sitte igjen med etter konserten. 
De klarte i hvert fall å imponere! 
