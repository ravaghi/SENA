Film:Pompøst 

Både handling, lys- lydbilde og musikk har et sterkt pompøst preg i denne mørke, langdryge, men visuelt imponerende fortellingen. 

Ungdommelig snartenkt reaksjon er det som skal til for å motstå angrep fra en utenomjordisk rase. 
Unge Ender (alvorlig og troverdig spilt av Butterfield) trenes opp til å bli selve lederskikkelsen i en film som spiller på et vell av moralske problemstillinger og patriotisme, i tillegg til å fremheve et demokratisk lands grunnleggende tese; verdien av samarbeid. 
Filmen bryner seg godt på de visuelle effektene. 

Treningen til de unge rekruttene på en stasjon langt utenfor jordens overflate fascinerer, selv om de ulike gutta - og den ene jenta - representerer et noe klisjeaktig og tradisjonelt bilde av typene. 

Det er lite rom for humor i denne mørke dystopien, der Harrison Ford dominerer med ETT ansiktsuttrykk og Ben Kingsleys dialekt er underlig malplassert. 

Dramaets oppbygging har nerve, men overdosen av slagscener i siste halvdel er mer utmattende enn underholdende og ender opp i et nærmest apokalyptisk scenario. 
