Plateanmeldelse:Kiesza - «Sound Of A Woman» 

Nittitallskvinnen. 

«Sound Of A Woman» 

Kanadiske (og joda, litt norske) Kiesza Rae Ellestad markerte seg først som hook-jenta på Donkeyboys «Triggerfinger» i fjor. 
Et halvt år senere sørget hun for 2014s fresheste gjennombrudd med «Hideaway» - et tidsreisende klubbmonster av en låt. 

25-åringen nekter å gi slipp på tiåret som landet rett før hun fylte sitt første år og tittelen på hennes debutalbum er nesten misvisende. 
Dette er ikke lyden av en kvinne - det er lyden av 1990-årene. 

En sofistikert utgave av lydsporet til en hvilken som helst nittitallsfest: cheesy, breakbasert R&B med synthstrykere, frodig pophouse, en «What Is Love»-cover og en førstesingel som nesten heter Haddaway. 

De rene R&B-tilbakeblikkene som «So Deep» eller «Losin' My Mind» er ikke bunnsolide, men hun briljerer når soulen blandes med popfinesse og uimotståelige house-takter - som i «Giant In My Heart» og «No Enemiesz», samt breakbeat-perlen «Vietnam» 

. 
Altså er Kiesza langt råere når hun kanaliserer Robin S enn en tenårings-Robyn. 

BESTE LÅT: 
«Hideaway» 
