Samsung Omnia 7
Windows Phone 7-mobilene er så bra at Microsoft snart bør gjøre oss en tjeneste: 
La oss ta dem i bruk på ordentlig. 

Da DinSide.no testet Microsofts nye operativsystem for mobiltelefoner, Windows Phone 7 (WP7), for første gang i november i fjor ble vi imponert. 
Veldig imponert, når sant skal sies, ikke minst i forhold til hvor langt datagiganten har klart å bevege seg bort fra det tilårskomne Windows Mobile-OSet, som mot slutten av sitt liv var en bitteliten skamplett sammenliknet med moderne mobiler fra Apple og Google. 

Vi har allerede rukket å teste to WP7-mobiler, HTC Trophy 7 og LG Optimus 7, og her er allerede den tredje. 
Samsung Omnia 7 imponerer på flere måter, og er sannsynligvis den beste Windows Phone 7-mobilen så langt. 

Det sier ikke nødvendigvis så mye siden den bare er nummer tre i rekken av Microsoft-merkede mobiler på det norske markedet, men kvaliteten på telefonene er i utgangspunktet så høy at det likevel er et kompliment servert med tyngde. 

Knallbra skjerm 

Skjermen er et lite kunststykke. 
Fire tommer er i nesten i overkant stort for en mobil enhet, og noen hender vil kanskje ikke balansere den like godt som de gjør med litt mer beskjedne 3.5-tommere. 

Super AMOLED-skjermen er uansett nok til å blåse de fleste andre mobilskjermer av banen. 
En kan nesten høre lyden av farger som spraker når en setter i gang en film eller viser fram høykvalitetsbilder, og selv om noen helt sikkert vil finne fargemetningen for tung, vil de som liker den virkelig like den. 
Oppløsningen på 800x480 piksler er ikke helt i toppsjiktet (iPhone 4 med sine 960x640 piksler har fordelen av å være fordelt over en mindre skjermflate, og det er faktisk merkbart), men likevel mer enn godt nok til at Windows Phone 7s gjennomarbeida, lekre design får den skjermkvaliteten det fortjener. 

Designet er tilbakeholdent, men raffinert, selv om onde tunger helt sikkert kan finne på å kalle Omnia 7 kjedelig. 
Baksiden minner litt for mye om en typisk laptop-PC, uten klistremerkene. 
Det er ikke ment som skryt. 

Det er heller ikke fritt for at ergonomien kunne vært bedre. 
Når skjermstørrelsen nærmer seg det som i gamle dager var standardstørrelsen på en hytte-TV blir bærbarheten uansett en utfordring, og kombinasjonen av en svært glatt overflate og runde kanter hjelper heller ikke. 
Omnia 7 er ikke så god å holde, og føles litt for ofte som den er på vei ut av hånda. 

Veldig bra på video 

Vi har for lengst vært innom skjermen, og den fører naturlig nok til også video ser særs bra ut. 
Med en skjermstørrelse på fire tommer får du selvfølgelig ikke samme trøkk som fra 40-tommeren i stua eller et ti-tommers nettbrett, men tv-serier, videopodcaster, filmtrailere og liknende ser strålende ut. 

Spoling er derimot ikke noen lek. 
Istedenfor at du kan dra deg fram og tilbake i filmen eller tv-serien må du holde nede spoleknappen. 
Tungvint og gammeldags. 

Formatstøtten er begrenset på Windows Phone 7, så hvis du har planer om å kaste hele videosamlinga over på en WP7-mobil bør du telle til ti og vente til optimismen har dempet seg noen hakk. 
Hvorvidt videoer spiller av kommer også an på oppløsningen. 
Filmer i full HD må, ikke uventet, nedskaleres før de lar seg spille av. 

Merk også at all musikk, video og bilder må gå via Microsofts Zune-applikasjon for å ende opp på telefonen. 
Noen ganger må de altså konverteres først, andre ganger glir de rett over. 
Hvilke videofiler som støttes finner du mer om her, mens musikkformatstøtten er grundig beskrevet her. 

Hakkete HD 

Microsoft har ikke overlatt så mye til tilfeldighetene når det kommer til spesifikasjonene mobilprodusentene underlegger seg når de lager en Windows Phone 7-telefon. 
Kameraet skal blant annet både være minimum fem megapiksler, og det skal ha LED-blits. 

Omnia 7 oppfyller minimumskravene, men kan i tillegg ta opp video i HD (720p), i tillegg til å ha blant annet autofokus, automatisk ISO og anti-riste-funksjon. 

Samsungs første WP7-mobil gjør en bra fotojobb, og skiller seg ut fra røkla av bra smartmobiler blant annet på skarphet. 
Vi la derimot merke til at du må være særs stødig på hånda når du knipser under middelmådige lysforhold, og at det er litt hipp som happ om bildet blir skarpt. 
Bildestøyen er akseptabel på innendørsbilder, og langt fra det verste vi har sett. 

Videokvaliteten i VGA-modus (640x480 piksler) er også bra, og også her vil du legge merke til skarpheten og fargemetningen du finner i bildene. 
Det er likevel ren og skjær idioti at kameraet ikke husker noen av innstillingene du gjør underveis. 
Neste gang du aktiverer kameraet er nemlig alt glemt, og alt fra hvitbalanse til videokvalitet må stilles inn på ny. 
Hvorvidt dette er Samsungs eller Microsofts feil vet vi ikke, men uansett hvem som er ansvarlig bør feilen rettes opp med det aller første. 

Merk likevel at HD-videokvaliteten ikke er helt overbevisende. 
Det virker som om mobilen ikke helt klarer holde tritt med datamengden, og dermed blir opptak/avspilling tidvis hakkete. 

Du kan se bilder tatt med Omnia 7 i full oppløsning her: 1, 2, 3, 4, 5. 
Du kan se henholdsvis VGA og HD-video tatt med Omnia 7 her: 1, 2. 

Men bør du kjøpe? 

Vi har vært inne på det før, og vi kommer til å gjenta det inntil det kjedsommelige fram til den dagen Microsoft A) lanserer Windows Phone 7 i norsk språkdrakt, og de B) oppdaterer Windows Phone 7 med grunnleggende funksjonalitet som bakgrunnskjøring, klipp og lim og enda bedre multimediahåndtering: 
Vi kan ikke gi mer enn terningkast fire til bra WP7-mobiler så lenge operativsystemet, tross alt, ligger såpass langt unna arge konkurrenter som iOS fra Apple og Android fra Google. 

Så enkelt er det. 

Det betyr ikke, som vi også har sagt før, at Windows Phone 7 er en taper. 
Tvertimot, vi liker WP7 svært godt. 
Microsoft er inne på noe bra, det er vi innerst inne ikke i tvil om. 
De tre mobilene vi har anmeldt så langt gjør også sine saker bra, og Omnia 7 er den beste vi har testet så langt. 
Batterikapasiteten er bra, samtalekvaliteten likeså. 

Den er rask, den har en strålende skjerm og et bra kamera, og den representerer den grafiske elegansen til WP7 til stående og vel så det. 

Er du allerede klar til å hoppe på Microsofts nyvinning er dette riktig sted å begynne. 
Omnia 7 er den beste i WP7-klassen, så får det bli opp til Bill Gates' arvinger å sørge for at også nordmenn, svensker, dansker og andre også snart får en fullverdig smartmobilopplevelse. 

Samsung Omnia 7 GT-i8700 8GB 
