Tom Jones (71) synger som djevelen sjøl
Men for det meste er det bare mer snill soul, blues og gospel fra den pensjonerte smørsangeren. 

ALBUM: 
Smørsangeren Tom Jones er død, lenge leve soul/gospel/blues-tolkeren Tom Jones! 

På sine eldre dager (han fyller 72 om et par uker) har Wales' store sønn startet en ny karriere som en viktig formidler av andres sanger - ikke som svisker, men som potente sanger som får et nytt og annerledes liv. 

«Praise & Blame» 
Han startet denne reisa med «Praise & Blame» i 2010, tolkninger av blues og gospel fra veteraner som Jessie May Hemphill, Sister Rosetta Sharpe, The Staple Singers og John Lee Hooker, i tillegg til Bob Dylan, Billy Joe Shaver og et par trad.låter. 

Overraskende stilskifte Stilskiftet kom som en overraskelse på mange, og det var nok noen som fikk bakoversveis da de stilte på Tom Jones-konsert på Sentrum Scene i Oslo i fjor. 
Han spilte «Praise & Blame» i sin helhet - men til deres tilfredsstillelse også noen få svisker, som «Green Green Grass Of Home» og «It's Not Unusual», helt på tampen. 

Nytt nivå Ethan Johns produserte den forrige plata, og det er også han som bringer Tom Jones til neste nivå med «Spirit In The Room». 

Og mens «Praise & Blame» var mørk og overveiende elektrisk, er lydbildet på «Spirit In The Room» like mye akustisk som elektrisk - og lysere. 

Tom Waits Låtutvalget er utsøkt og variert, fra Tom Waits' årsferske og mystiske «Bad As Me» - her i Østen-inspirert innpakning, der Jones freser og ler som djevelen sjøl - til en nydelig, dempet versjon av Linda og Richard Thompsons tidløse perle «Dimming Of The Day» fra 1975. 

Begge er høydepunkter i hver sin ende av aksen på dette albumet. 

Mildere 
Det er mildere i formen enn forgjengeren, med Leonard Cohens «Tower Of Song» og McCartneys «(I Want To) Come Home» som gode eksempler. 
Jones bruker stemmen på en annen måte nå, og han bruker mer av den. 

Gamle blueslåter får en moderne musikalsk drakt med hoggende gitarer, som i Johnsons «Soul Of A Man», mens Jones er i det sakrale hjørnet, med mektig korsang attåt, på avsluttende «Charles Darwin» - signert den amerikanske americanagruppa The Low Anthems. 

«Spirit In The Room» er Tom Jones' anthem anno 2012. 
