Mye rockehistorie – lite rock 'n' roll
Sophus Løland Jensen har laget et gigantisk kristiansandsk musikkleksikon. 

«Full pakke og stinn brakke» er kanskje ikke en tittel som gjenspeiler Kristiansands rockehistorie de siste 25 årene, men den fenger, og det er tross alt det viktigste i rocken. 
Sophus Løland Jensens oppfølger til «Full rulle og bånn gnu» fra 2010 er resultatet av et svært omfattende arbeid over flere år, og verket er tidvis fengslende lesning – ikke minst når forfatteren bruker sin kunnskap til å forklare trender, fenomener og sammenhenger innenfor dette musikkuttrykket. 
Men når Jensen går løs på band- og artisthistorie blir det litt for ofte så omstendelig at man må være blodfan for å bli grepet. 

Beretningen om Kristiansands nyere rockehistorie er nemlig lang, nærmere 700 sider, og den formidles med en relativt distansert fortellerstemme. 
For en musikkelsker er mye av materialet interessant, men vi blir sjelden dratt inn i platestudioer, konsertlokaler eller, for den saks skyld, artistenes musikalske utvikling og tekstunivers. 
Historien blir i stor grad fortalt gjennom en kronologisk gjennomgang av begivenheter. 

Faktarammer med personalia og diskografier kunne gjort det hele strammere og mer oversiktlig, og dermed gitt plass til noe mer blod, svette og tårer. 

Gjennom Jensens tastatur blir det gjerne litt avmålt, og «Full pakke…» 
er først og fremst som et utvidet lokalt musikleksikon å regne. 
Det er for så vidt en grei tilnærming, men da kreves en strengere redigering for å holde på leserens interesse. 

At Kristiansands musikkhistorie blir såpass grundig dokumentert har åpenbart en verdi. 
En rekke musikere og artister som har hatt et mindre publikum enn de fortjener, blir respektfullt foreviget sammen med de mer markante aktørene. 

Utgivelsen kommer helt sikkert til å bli flittig brukt som oppslagsverk, og når forhenværende lokale rockehelter står i fare for å bli glemt om noen år, er det ikke utenkelig at boka vil være med å vekke noen av dem til live. 
