Et lite liv
Sims 3 for 3DS er et hyggelig spill for de lange togturene, i hvert fall hvis du finner et sted å lade konsollen. 

Men samtidig er det en mindre variert opplevelse sammenlignet med Sims for pc og Mac. 
Skal det telle imot? 
Kanskje ikke. 

Du har altså en figur, en Sim, som du skal kontrollere livet til, og det er merkelig hvor fascinerende det kan være, en stund, å kjøpe nye møbler, tilfredsstille alle fysiske, psykiske og økonomiske behov og prøve å sjekke opp hvert bidige kvinnemenneske du møter. 

Snart har du flere figurer. 
Prøv å holde figurene lykkelige, og alt er ren fryd. 
En stund. 

For samtidig er det jo nesten ingenting spesielt interessant som skjer, og etter hvert begynner du å feile kokingen med vilje, slik at maten tar fyr, og kanskje trenger du ikke slukke med det samme heller, slik at en av figurene tilfeldigvis lider en nokså ubehagelig heksedød. 
Akkurat som du har gjort i andre Sims-spill, altså. 

Jeg kan ellers ikke fordra at du bare kan lagre ett spill av gangen. 
Det hadde jo vært greit om du og en kompis kunne ha hvert deres lagringspunkt, ikke sant? 
Jo, det hadde det vært. 

Valgmulighetene er altså begrenset her fra hva du er vant til, men Sims light er fremdeles ganske underholdende. 
