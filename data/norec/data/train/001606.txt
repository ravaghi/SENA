Jomfru Mariah
Den moderne popens juledronning er tilbake, med en del glitrende gull, mye skimrende kråkesølv, og litt gråstein. 

Det er ikke så mange kontemporære artister som har laget virkelig klassiske juleplater; plater som dukker opp i butikkhyllene år etter år, og etter hvert blir en del av det musikkutvalget vi plukker opp igjen når vi skal mimre fram den gode julestemninga. 
Men det har altså Mariah Carey, med 16 år gamle Merry Christmas, og ikke minst superhiten "All I Want For Christmas Is You". 
Nå har noen funnet ut at det var på tide å spinne videre på suksessen, og det så tydelig som overhodet mulig: 
På Mariahs nye juleplate er logoen er den samme som sist, tittelen inneholder et fiffig oppfølgerordspill, og jammen poserer hun ikke på coveret i samme nissedrakt, også. 

Som forgjengeren består Merry Christmas II You først og fremst av velkjente klassikere fra både popkultur og salmebøker, fra "Little Drummer Boy" og "Charlie Brown Chrstmas" til "O Come All Ye Faithful". 
I tillegg dukker det opp en liten håndfull nyskrevne låter, som singelen "Oh Santa!". 
Med sin lystige retropop-stemning er den et rimelig åpenbart forsøk på å gjenskape hitpotensialet i "All I Want For Christmas...", og selv om den når ikke helt opp til forbildet, er den en hyggelig følgesvenn i juletida: 

Bortsett fra "Oh Santa!" er det ikke mange utpreget feststemte låter på Merry Christmas II You. 
Det er i grunnen like greit, for de virkelig flotte øyeblikkene på denne plata er de mest tilbakelente. 
I originallåta "Christmas Time Is In The Air" er det en deilig jazz-slepenhet både i Careys stemme og piano- og trommevisp-kompet, tidløst utfylt med strykere og blåsere - akkurat som på "Charlie Brown Christmas". 
På "The First Noel/Born Is The King Interlude" er det rolig gospel-piano og -frasering som gjelder, før det hele sklir over i en fantastisk, skamløst smektende r'n'b-sekvens. 
Det beste sporet er likevel påfølgende "When Christmas Comes", også en original, som med blåsere, funkbass og silkemykt orgel og piano disker opp med uimotståelig, varm soulpop. 
Carey får ikke minst briljert skikkelig med den imponerende stemmen sin etter hvert som låta bygger seg opp. 

Ellers går det mye i "latterlig flink vokalist synger over filmmusikk-lyrisk orkestrering og gospelkoring", og det er jo på ingen måte feil for å sette stemninga i julestria. 
Dessverre er det ikke alle arrangementer og produksjoner som er like spennende, som hiphop-crossoveren "Here Comes Santa Claus" eller den innledningsvis danskebåt-luktende konsertversjonen av "O Holy Night". 
At sistnevnte Merry Christmas-reprise overhodet er med, i likhet med en "extra festive" utgave av "All I Want For Christmas...", føles dessuten bare spekulativt - nødvendig er det i alle fall ikke. 
Heller ikke grepet med å trekke inn Careys operasanger-mor Patricia på "Oh Come All Ye Faithful/Hallelujah Chorus" sitter helt som det skal. 

Men Merry Christmas II You er en plate som skal høres på mens man vasker gølvet og pønter tre, og til det fungerer den stort sett ypperlig. 
Bare pass på å skru av før den grusomme Grand Prix-dancen i den avsluttende nyttårslåta ”Auld Lang Syne” setter i gang. 

Hør albumet i Spotify. 
