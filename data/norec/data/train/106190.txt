Heslig
Regi: Brian Robbins. 
Genre: 
Komedie. 
Amerikansk. 

STJERNER: 
Eddie Murphy, Cuba Gooding Jr., Thandie Newton 

HANDLER OM: 
Foreldreløse Norbit (Murphy) blir atskilt fra sin «kjæreste» på barnehjemmet, bare for å i voksen alder gifte seg med en veldig tjukk dame (også Murphy). 
En dag kommer hans første svermeri (Newton) tilbake til byen, dessverre arm i arm med Deion (Gooding Jr.). 

DOM: 
Denne «komedien», hvor Murphy har vært involvert på både manus- og produksjonssiden, begynner med at et spedbarn blir kastet ut av vinduet på en bil i fart. 
Deretter blir barnet snust på og vurdert spist av ulver, for så å havne i armene på en barnehjemsinnehaver som knapt er i stand til å komme over hvor ufattelig stygg den nyfødte er. 
Høres «freskt» ut, hva? 
Tro meg, deretter går det bare nedover, inntil vi i løpet av de siste lidelsesfulle minuttene blir forsøkt underholdt av - å, hold på oss! 
-en snakkende hund. 

Eddie Murphy var i løpet av noen år på det tidlige 1980-tallet verdens morsomste mann; en komiker som hadde alt, unntatt et hjerte. 
Nå har han ingenting, bortsett fra noe som slår en som et hat til, og en forakt for alle mennesker, seg selv i særdeleshet. 
«Norbit» er omtrent like morsom som den mørkeste middelalderen. 

MORTEN STÅLE NILSEN 
