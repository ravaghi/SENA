Unreal Tournament 2004
Det er farlig å slippe to store online spill på samme dag, men det var det som skjedde med nye inkarnasjoner av Battlefield og Unreal Tournament. 
Er det plass til to flotte online-skytespill? 
Vi synes det. 

Det er riktignok en del uker siden Unreal Tournament 2004 kom i butikkene, men det er først nå vi fikk nok tid til å teste dette flotte skytespillet. 
Unreal Tournament har alltid vært en favoritt, selv om vi følte at 2003-versjonen, som kom ut høsten 2002, ikke brakte nok nyheter. 
Når 2004-utgaven slippes, passende nok i 2004, er imidlertid tonen helt annen - dette er et av de mest omfattende og komplette nettbaserte skytespillene akkurat nå, og du skal være rimelig kresen hvis du ikke finner noe du liker her. 

LES OGSÅ: 

Det er rett og slett størrelsen med spillet som imponerer oss mest - hele 6 installasjons-CDer (eller én DVD) rommer en enorm mengde brett, våpen og moduser. 
Her finner du mye av innholdet fra Unreal Tournament 2003, samt masse nytt. 
Det kan altså virke som om UT 2004 er bare en billig oppdatering til det forrige spillet, men det er langt fra tilfellet. 
Epic har virkelig jobbet hardt med nytt innhold, og forbedret det eksisterende, og resultatet er mer enn verdt pengene. 

Battlefield i fremtiden? 

Den viktigste nyheten i årets turnering er Onslaught-modusen. 
Det er ingen tvil om at spill som Halo og Battefield har vært inspirasjonen her, men det er absolutt ikke noe negtativt i det. 
Ideen er at det er to baser på brettet, og i tillegg er det en rekke såkalte nodes plassert på foskjellige steder. 
Laget ditt skal ta over disse nodene og linke de sammen for så å kunne angripe fiendens base. 
Du kan også ødelegge noder som fienden har tatt over, men disse må være linket til en av dine egne noder. 
Denne modusen er mye mer strategisk orientert enn de andre i spillet, og samtidig også den mest involverende. 
Mye takket være kjøretøy, som er den andre store nyheten i spillet. 

Onslaught-brettene lar deg nemlig bruke diverse futuristiske biler, jeeper, tanks og små fly fo å angripe fienden. 
Noen av kjøretøyene har plass til flere personer, der en kjører og en bemanner maskingeværet. 
De er like enkle å styre som i for eksempel Battlefield, og du bruker de samme tastene som du ville brukt til fots. 
Brukervennlighet er altså stikkordet her, og det tar ikke mye tid før du blir en dreven Onslaught-spiller. 
I denne modusen får du også tilgang til noen nye våpen, som AVRiL-rakettutstyter og edderkoppminer. 

Men det er nok av andre muligheter å sette tennene i. 
Assault-moduset, som vi første gang så i det originale Unreal Tournament-spillet, er tilbake. 
Her må laget ditt angripe en serie med mål plassert utover store brett. 
Du blir stadig vekk oppdatert om neste mål og retningen du må bevege deg i, så det er ikke så lett å gå seg vill, noe som var tilfellet i originalversjonen. 

Nok å ta tak i 

Videre har vi selvsagt flere lagmoduser som Capture the Flag og den fotballinspirerte Bombing Run, samt Double Domination. 
Og til slutt gode, gamle deathmatch, samt et par andre varianter (Mutant, Last Man Standing, Invasion) som bruker de samme deathmatch-brettene. 

Alt i alt inneholder UT 2004 over 100 brett, fordelt på 10 moduser! 
Dette er virkelig mye spill for pengene, spesielt tatt i betraktning at de aller fleste brettene er glimrende designet og balansert og alle modusene er svært morsomme. 

Det er klart at det er Onslaught og Assault som er de store stjernene i årets Unreal Tournament-pakke, da de introduserer mange nye elementer og bringer skytespillsjangeren et par skritt videre. 
Likevel er UT fremdeles på mange måter et spill av den gamle skolen - raskt, hektisk, uten spor av realisme, med masse heftige våpen og science-fiction-brett. 
I disse dager skal online-spill gjerne gå litt saktere, være historisk korrekte og med vekt på realisme. 
Det er ikke noe i veien med det, men UT er i alle fall et sunt alternativ for de som er ute etter en skikkelig adrenalinkick. 

Vi kan heller ikke glemme at spillet faktisk inkluderer en ganske solid enkeltspillermodus, med mer kompetente bots enn hos mange andre konkurrerende spill. 

Fortsatt pen 

Grafisk sett har Unreal Tournament gjennomgått noen forbedringer, men motoren er i hovedsak den samme som i det forrige spillet. 
Det ser ikke like imponerende ut i dag som det gjorde da, spesielt etter å ha sett spill som Far Cry og siklet på skjermbilder fra Doom III og Half Life 2, men bevares, det er fremdeles pent. 
Teksturene er skarpe og av god kvalitet og modellene er detaljerte, mens selve brettene er både nydelige å se på og meget bra designet. 
UT 2004 mangler kanskje de siste DX9-effektene og en fysikkmotor, men er fremdeles et svært pent spill. 

Det er vanskelig å finne et spill for tiden som har like mye innhold å by på som UT 2004, og samtidig opprettholder så høy kvalitet. 
Derfor er også dette spillet uten tvil det mest interessante på flerspillerfronten hittil i år, og vi nøler ikke med å anbefale det til alle skyteentusiaster. 
Unreal er tilbake, og vi kunne ikke vært lykkeligere! 

Mer nyttig fra DinSide Data: 
