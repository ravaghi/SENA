Hardtslående fluff
Tre år etter at den korpulente pandaen 
Po kjempet seg inn i våre hjerter med noe keitete kung fu, er han klar for ny dyst. 
Denne gangen må kampsportkløna både redde Kina og finne ut hvem han egentlig er mellom nudelporsjonene. 

For første gangen lurer nemlig 
Po litt på hvorfor han ikke ligner mer på faren sin - restauranteieren Mr. Ping, som også er en gås. 
Når dette sammenfaller med en søken etter indre ro - samt at en ond påfugl (ja, du leste riktig) prøver å kuppe Kina og knuse kung fu - blir prøvelsene store for den bløtpelsede bamsen og hans fire følgesvenner i De fantastiske fem. 
Plottet er hverken veldig originalt eller veldig godt, men såpass mye annet stemmer i dette fyrverkeriet av en animasjonsfilm, at vi overser noen klissete klisjer. 
At Guillermo del Toro har vært inne på både produsent- og konsulentsiden, synes. 
Sjelden har bilder av en panda og en påfugl vært mer skremmende. 
«Kung Fu Panda 2» tør å være mørk og besatt mellom de bløte vitsene. 

Det visuelle er skarpt som papyrus med en rik 3D-dybde som klistrer filmen til hornhinna. 
Totalinntrykket er av en totalt tullete, tettpakket og underholdende spenningsfilm. 
Anmeldelsen er basert på originalversjonen i 3D INGVILL DYBFEST DAHL 
