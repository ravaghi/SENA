Testet:Porsche 911 Targa 4S 

Nye 911 Targa er det nærmeste du kommer en retro fra Porsche. 

I 2011 kom nye Porsche 911 på markedet. 
Tradisjonen tro er det også planlagt en rekke spesialmodeller, og nå har vi testet en av dem, denne gangen nye 911 Targa. 

Targa er basert på den ordinære 911, men kommer nå kun med firehjulsdrift. 
De to modellene som kommer heter derfor 911 Targa 4 og 911 Targa 4S. 

Disse deler det aller meste med kupé-modellene Carrera 4 og Carrera 4S, bortsett fra takløsningen. 
Også baksetene er på plass i Targa-modellene. 

Kjente kraftverk 

I hekken sitter det med andre ord en boxermotor i begge modellene. 
3,4-literen på 350 hk sitter i Targa 4 og den etter hvert velkjente 3,8-literen som yter 400 hk er plassert i Targa 4S - akkurat som i Carrera 4S. 

I Norge vil disse motorene i så godt som i alle tilfeller være hektet sammen med Porsches egen 7-trinns PDK-automatkasse. 

Taklegging 

Det er rene Transformers på gang når du skal senke eller heve taket. 
Det tar raske 19 sekunder å legge det ned. 
Trykk på knappen, og showet er i gang. 

Først heves hele bakruten og øvre del av motorlokket vekk fra bilen og bakover. 
Deretter heves kanvastaket vekk fra over førerstolene, og legges ned der det ble åpning etter bakruten. 
Til slutt legges bakruten tilbake, og du har fått en Porsche 911 Targa uten tak. 

Det er aldri feil å trille rundt en solfyllt sommerdag med en åpen 911 Targa, men om det er vind i håret du er ute etter, så har du fortsatt to løsninger. 
Enten denne nye 911 Targa, eller den ordinære kabrioletversjonen av samme bil. 

Porsche forteller at rundt 10 prosent av alle 911 som selges er en Targa. 

Det er finske Walmet som lager hele takkonstruksjonen for Porsche. 
Produksjonen foregår på deres fabrikk i Tyskland, før den pakkes ferdig sammensatt i en trekasse og transporteres videre til produksjonslinjen hos Porsche, der resten av bilen settes sammen. 

Se hele åpenbaringen: 

Ren solskinnshistorie? 

Et av de mest spennende elementene ved å kappe taket av en bil er å kjenne hvor stiv den er. 
Normalt blir torsjonsstivheten på en kabriolet naturlig nok langt dårligere enn på en bil med tak. 

Vi har tidligere kjørt nye 911 kabriolet, og funnet den høyst akseptabel på dette punktet. 
Porsche 911 Targa skal ha rundt 10 prosent bedre torsjonsstivhet enn kabrioleten igjen, noe som stemmer overens med våre oppfatninger etter å ha testet begge. 

Spørsmålet blir hva du ønsker med tanke på design, for alle utgavene er i høyeste grad en sportsbil med heftige ytelser og gode egenskaper. 
De mest garvede sportsbilentusiastene vil aldri finne på å kjøpe en kabriolet eller Targa uansett, så kundegruppen befinner seg hos de som vil ha en herlig sportsbil med heftige ytelser, men som i tillegg ønsker å trille rundt i en godværsracer. 

For disse er designen vel så viktig, uten at det gjør alt for store utslag med tanke på ytelsene. 

Ønsket og uønsket lyd 

Vindstøy er et tema det er vanskelig å komme utenom når det gjelder både 911 Cabriolet og 911 Targa. 
De hvitkledde ingeniører fra Stuttgart hevder at støynivået spesielt fra vind i en Targa er like lavt (eller høyt) som i en 911 Cabriolet. 

Det kan så være, men vår erfaring er at kilden til vindstøyen i en Targa sitter nærmere ørene, og således høres bedre. 

Se mer av 911 Targa: 

Det er ikke uvanlig å ha sidevinduene hevet under kjøring uten taket. 
Det som så skjer er at det genereres vindstøy i øvre hjørne der sideruten i døren møter Targa-bøylen. 
Vi opplevde derimot at det hjalp å senke sidevinduene bare noen få centimeter. 
Dermed forsvant vindstøyen. 

Vindstøy er likevel ikke noe problem i verken 911 Targa eller 911 Cabriolet, men den som leter kan altså finne det. 

Da er gleden du opplever over å fjerne taket og høre boxermotoren jobbe, langt større. 
Med Sport-chrono-pakke får du også en knapp merket Sport Plus i midtkonsollen. 
Trykk inn den, og det er som om hele orkesteret der bak kun jobber med en ting for øyet - å glede ditt øre. 

Konklusjon 

Vi har skrevet det aller meste om nye 911 etter hvert som vi har testet modellene. 
Enkelte av modellene har vi sagt er den beste sportsbilen du kan få for den summen penger bilene koster. 
Det gjelder spesielt Carrera S, som er den rimeligste nye bilen på markedet som runder 300 km/t, og som i tillegg har et chassis som håndterer det, og som bare går og går. 

Targa viderefører flere av disse kvalitetene, men gir noen tilleggselementer til den som vil ha luft i håret, og som interesserer seg for tekniske løsninger, design, og historie. 

Nye 911 Targa kombinerer alt dette, og vi skal ha i minnet at det i stor grad kommer til å være amerikanere som kjøper den. 
Fåtallet av disse kommer til å bli kjørt så hardt at forskjellen i ytelse mellom en Targa og en Coupé utgjør en forskjell. 

For bare så det er sagt, Targa 4S har 400 hk i hekken, den leverer kjøreegenskaper som håndterer det, og det krever sin sjåfør for å utnytte bilen til fulle. 

HISTORIEN Den aller første 911 Targa ble vist frem på bilutstillingen i Frankfurt i 1965. 
Budskapet var dengang at bilen skulle være den første kabrioleten på markedet som også tok hensyn til sikkerhet. 

Produksjonen startet likevel ikke før på slutten av året i 1966, og først på begynnelsen av 1967 ble de første bilene levert til kunde. 

I 27 år fortsatte Porsche å lage 911 Targa basert på så godt som den samme gamle oppskriften, helt frem til 1994. 
Da Porsche lanserte Porsche 911 i 993-versjon var den gode gamle Targa-løsningen med bøyle og softtop byttet ut med glassvarianten vi har sett siden 1996. 

I år er det 20 år siden sist Porsche laget Targa på den gamle oppskriften, men nå er den altså tilbake på 991-versjonen av 911 Targa. 

Navnet Targa stammer fra det elleville gateløpet Targa Florio, og Targa er nå et registrert navn, beskyttet av Porsche. 
