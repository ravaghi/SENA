Minor Majority:«Reasons To Hang Around» 

(Big Dipper / Sonet) 

Perfeksjonerer seg selv på sitt fjerde album. 

Like sakte og lavmælt som sikkert og melankolsk har Pål Angelskår og hans Minor Majority kjempet seg helt til topps i nordmenns bevissthet med en insisterende tro på eget konsept og låter så solide at bandet aldri blir monotont. 
«Reasons To Hang Around» - jevnere enn noen av de foregående platene og med samme geniale bruk av kontrasterende kvinnestemmer - er i så måte endepunktet på en snart syv år lang karriere som kvalitativt bare har pekt oppover. 
Lydbildet denne gangen er forsiktig utvidet siden sist, men Angelskår synger med samme rause, rike James Taylor-røst og øser ut toner som er like såre som ordene. 
Minor Majority er blitt en egen sinnsstemning i et moll-elskende land og bør bli - slik sjelefrendene i Jim Stärk ble i fjor - forvinterens store salgs-, kritiker-, og publikumssuksess. 
Anbefalt spor: 
«Supergirl». 
