Wyclef Jean:«The Preacher's Son» 

(BMG) 

Nok et lekent og praktfullt album fra en kulturell og musikalsk smeltedigel. 

Den allsidige pastorsønnen Wyclef Jean har jobbet med de fleste og omgås vidt forskjellige folk som Dalai Lama, Donald Trump og norske Siri Stranger. 
Denne allsidigheten gjenspeiles også i 31-åringens fjerde album «The Preacher's Son». 
Selv om låtene i hovedsak kan puttes i hip hop-kategorien, sveiper han med overbevisning og eleganse innom alt fra reggae og dancehall til soul, latino og arabiskinspirerte toner - som i den overlegne «Party To Damascus» med Missy Elliott, en låt som bør spilles med høy rotasjon på alle klubber fremover! 
Ellers finner vi en rekke vellykkede resultater av samarbeid med artister som Patti LaBelle, Carlos Santana, Wayne Wonder, Buju Banton, Monica og Redman. 

Altså et svært lekent og variert, og samtidig merkelig gjennomført album som viser en musikalsk tryllekunstner tilbake i storform. 
