Returnerer til rampelyset som førte til rusmisbruk og selvmordstanker
Låtskriverstjerna Sia skinner alene. 

ALBUM: 
Popbransjen har alltid vært nådeløs og urettferdig, men sjelden like kynisk som nå - noe mangt et talentfullt artisthåp har fått føle på kroppen i sitt møte med den strevende plateindustrien. 
Svaret på den knuste drømmen blir ofte å innfinne seg med en plass i kulissene for andre, mer salgbare artister. 

For 38 år gamle Sia Furler har veien inn i låtskriverindustrien derimot vært av motsatt karakter, da hun etter sitt store gjennombrudd i hjemlandet Australia valgte å ta et steg bort fra kjendislivet som følge av dyp depresjon, rusmisbruk og selvmordstanker. 

Pause i kulissene Resultatet ble en imponerende liste med låtskriverjobbber for noen av verdens største stjerner («Diamonds», «Pretty Hurts», «Sexercize», «Radioactive»), og ikke minst «ansiktsløse» multiplatina-vokaljobber med David Guetta og Flo Rida. 

Fire år etter avbrekket fra rampelyset er hun nå klar igjen for egen solokarriere, og pausen i kulissene har ikke bare gjort personlige underverk, men også sørget for et markant musikalsk steg opp fra hennes forrige album «We Are Born». 
2010-skivas langt mer forglemmelig retning er erstattet med 47 minutter av det radiofinslipte soundet Sia gang på gang har bevist å mestre til fingerspissene, og spørsmålet for landets musikkprodusenter blir nok ikke hvilken - men hvor mange av de 12 låtene man skal plassere på spillelistene. 

Ingen kopi Med sin kraftfulle stemme og storslåtte spor som «Chandelier», «Big Girls Cry», «Straight From The Knife», «Elastic Heart» og «Fire Meet Gasoline» hopper Sia enkelt fram og tilbake mellom 2014-typiske musikkuttrykk vi forbinder med popdronninger som Rihanna, Lana Del Rey og Beyoncé, men uten å noensinne virke som en kopi. 
Tvert i mot sitter man igjen med en følelse av at låtene har kommet «hjem». 

Og selv om den snart 40 år gamle sangerinnen (som ikke en gang fikk plass i videoene til sine egne låter med nevnte Guetta og Flo Rida) nok ikke kan ta plassen til sine langt mer «stjernetypiske» klienter, er «1000 Forms of Fear» på mange måter en komprimering av dem alle sammen - og en solid gavepakke for radiobølgene. 
La oss bare håpe 
Sia er bedre rustet for rampelyset denne gangen. 

Albumet slippes 4. juli. 
