En familietragedie
Etterforskningen står i sentrum i tv-film om selvmordet som blir drapssak. 

TV-KRIM: 
Denne selvstendige tv-filmen er basert på kriminalromanen «The Point of Rescue» av Sophie Hannah. 
En mor og hennes unge datter blir funnet døde i badekaret i familiens fasjonable funkishus. 
Faren har vært bortreist på forretninger i Sveits. 

Ved siden av badekaret finner politietterforskerne et avskjedsbrev forfattet av den avdøde moren. 
Likevel er det stadig flere detaljer som tyder på at det ikke dreier seg om et selvmord. 

Zailer og Waterhouse 

«Den som reddast kan» er en krim som trygt kan sees også av den som ikke liker for mye blod og vold. 
Her er det etterforskningen som står i sentrum. 
Den ledes av den unge kvinnelige politietterforskeren Charlie Zailer, som nettopp er blitt utnevnt til avdelingssjef, samt hennes mannlige kollega Simon Waterhouse. 

Han er en temmelig laidback type, hun i overkant anspent - og livredd for ikke å utøve tilstrekkelig autoritet i sin nye sjefsrolle. 

Snedige vendinger 

Personlig synes jeg denne typen bihistorier fort kan bli i traurigste laget, men heldigvis får de to politietterforskerne også tid til å jobbe med saken, og det gjør de i perioder godt. 
Blant annet ved å koble på to profilerte kriminologer som får i oppgave å uttale seg hvilke motiver en mor kan ha for å ta livet av sitt eget barn. 

Historien får snart nye avleggere og ender på et sted du ikke ville gjettet. 
Den inneholder noen ganske snedige vendinger, men dessverre også noen litt for oppkonstruerte sprang. 
