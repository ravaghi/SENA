The Dark Knight Rises
Trygg slutt på Nolans Batman-trilogi. 

ADVARSEL: 
Denne anmeldelsen omtaler personer og hendelser som allerede er kjent via Wikipedia og filmens trailere. 
Ønsker du å ikke vite noe om filmens historie eller innhold, vent med å kommentere eller lese denne anmeldelsen til du har sett filmen selv. 
Kommentarfeltet finner du nederst. 

Åtte år er gått siden Batman (Christian Bale) tok på seg skylden for Harvey Dents død, siden da har verken han eller Bruce Wayne vist seg offentlig i Gotham. 

Nå er det igjen behov for en som kan tenne håpets lys. 

The Dark Knight (2008) skilte seg kraftig fra Batman Begins (2005), med sin hardbarkede nytolkning av noir-sjangeren. 
Tredje film i serien om den kappekledde helten vender tilbake til mystikken som innhyllet den første filmen. 
Skyggenes brorskap er nok en gang en viktig aktør i spillet om den ikoniske byen. 

Christopher Nolans The Dark Knight Rises er en mørk, spennende og kompleks film, men den holder ikke samme nivå som forgjengeren. 

Ondskap som verktøy 

Isolert og alene, etter eget valg. 
Wayne har blitt en skygge av seg selv i løpet av årene etter Dents bortgang. 
Batman tok ansvaret for dødsfallet til byens tidligere statsadvokat for å gi folket en ledestjerne, en helt. 
At helten egentlig er skurken, og omvendt, var mindre viktig. 

Skurken som tvinger helten ut av en tidlig pensjonisttilværelse er terroristen Bane (Tom Hardy). 

Med en maske som skjuler det Batman velger å vise, lik en edderkopp som har lagt seg over munn og nese, ser han det politiske apparatet som grunnleggende gjennomkorrupt. 
Ved å fjerne dette og byens politistyrker fra ligningen, skal han redde Gotham City med ondskap som virkemiddel. 

Batman representerer det motsatte – troen på moral og rettferdighet. 
Bale spiller en superhelt med mange sider, også mørke. 
Hans lidelser og personlige offer veier tungt på kroppen, noe som gir ham en sårbar side. 
Han er ikke bare deres beskytter, men en av dem. 

Svak skurk 

Bane er trilogiens svakeste skurk. 
En filmskurk skal i kraft av sin ondskap forsterke det som skiller en superhelt fra en vanlig helt. 

Heath Ledgers allerede sagnomsuste innsats som Jokeren i The Dark Knight, la lista så høyt for neste skurk at Tom Hardy ikke fremstår som en tilstrekkelig ond person. 

Noe av grunnen til dette kan være at han verken formidler følelser eller fysiske kjennetegn særlig godt. 
Mye av ansiktet er skjult av den groteske masken, men dette hindrer også muligheten til å se et større følelsesmessig spekter. 
Ledger, i rollen som Jokeren, spilte ut en galskap som vil bli stående i filmhistorien. 
Han viste oss den ondskapen vi ikke kan forstå. 

I Banes grep er byens eneste livline en enkelt bro, hvor forsyninger blir sendt inn til befolkningen. 
Forsøker en eneste person å forlate byen, vil han legge den øde. 
Nolan vier ikke innbyggerne eller deres kamp som gisler oppmerksomhet. 

En tydeligere skildring av tap-tap-situasjonen (lik båtene i The Dark Knight) ville gitt følelsen av at mer var på spill i ferden mot filmens klimaks. 

Ved Batmans side dukker etter hvert antihelten Selina Kyle opp (også kjent som Catwoman , men det navnet nevnes ikke i filmen). 
Hennes brokete fortid gjør henne til en usannsynlig samarbeidspartner, men Anne Hathaway spiller henne som en tvetydig figur. 
I motsetning til Michelle Pfeiffers versjon i Batman Returns fra 1992, er Hathaways rollefigur en viktig nøkkel i Batmans kamp mot Bane. 

Storslagen avslutning 

Nolan har store ambisjoner, men treffer ikke blink som tidligere. 
Med mørke vendinger og storslagne actionscener i The Dark Knight, gjennomsyret av en fascinasjon for det spektakulære, presset han sjangeren i en ny retning. 
Når spenningen strammer til i The Dark Knight Rises er det litt skuffende å se at han holder seg på en mer seriøs og trygg grunn. 

The Dark Knight Rises er likefullt en storslagen avslutning på Nolans trilogi om Batman. 

Den viser nye sider av kjente figurer, det er en intrikat og vellaget film. 
Men en bedre skurk ville løftet opplevelsen opp på nivå med ambisjonene til regissøren. 
Nolan har sagt han ikke ønsker å lage flere superheltfilmer, men det betyr ikke at dette er det siste vi har sett av den kappekledde helten. 
Heldigvis. 

Hva syns du om filmen? 
Kommenter anmeldelsen og skriv din anmeldelse/vurdering av filmen i kommentarfeltet 
