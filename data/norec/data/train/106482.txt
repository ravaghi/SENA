Eldbjørg Raknes' Tingeling:«I Live suddenly» 

My recordings/Musikklosen 

Poetisk musikk 

Eldbjørg Raknes har en kresen sans for lyrikk, som særpreger hele hennes produksjon, enten hun lager musikk for barn eller voksne. 
Så også «I live suddenly», Tingelings tredje utgivelse. 
Paul Celan, Frederico Garcia Lorca og Pablo Neruda er blant poetene hun har tonesatt denne gang. 
Hun har også sansen for enkle, virkningsfulle melodilinjer som kommer særlig godt frem denne gangen. 
Fra første til siste tone er musikken helstøpt, som om alle melodiene er skåret ut av samme rot. 
Lydbildet er tilbakeholdent minimalistisk, litt mørkt, noe som kler Raknes' stemme godt. 
Maria Kannegaards el-piano er som et bløtt teppe, med rene, myke linjer. 
Nils Olav-Johansen gir nødvendig kontrast med skakke gitarklanger. 
Nesten umerkelig, men effektivt til stede er Per Oddvar Johansens trommespill. 
En vakker, noe nedstemt utgivelse med musikk som fenger. 

Carl Petter Opsahl 
