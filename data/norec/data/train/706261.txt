Tannløs vampyrmoro
«Hotell Transylvania 3» byr på rikelig med slapstick-humor og mange sjarmerende figurer. 
Men serien begynner etter hvert å gå på tomgang. 

Hotel Transylvania 3 Sjanger: Animasjon / Barnefilm / Familiefilm / Komedie Skuespillere: 
Adam Sandler, Selena Gomez, Andy Samberg, Kevin James, Steve Buscemi Regi: 
Genndy Tartakovsky USA, 2018 Lengde: 
1 t. 37 min. 
Aldersgrense: 6 år 

Man trenger ikke ha en hang til gotisk klesstil og mørk musikksmak for å la seg sjarmere av den koselige og fartsfylte Dracula-historien som blir presentert i «Hotel Transylvania»-filmene. 
Også i den tredje filmen i rekken klarer regissør Genndy Tartakovsky å overføre gjenkjennelige familieutfordringer til det mangfoldige monstersamfunnet som til enhver tid ser ut til å være samlet på hotellet som har gitt disse filmene navn. 
Det er imidlertid en del som tyder på at konseptet har brukt opp kruttet nå. 

Når vi møter gjengen igjen lever Dracula et travelt, men fornøyelig liv sammen med datter, svigersønn, barnebarn og alle de andre skapningene de omgir seg med. 
Men nå har han vært enkemann såpass lenge at han i smug har registrert seg på monster-Tinder. 
Datteren Mavis misforstår og tror at han «bare» trenger en ferie, og snart er hele bøtteballetten på vei til Bermuda-trianglet for å dra på cruise i en farkost som ligner mistenkelig mye på Titanic. 

Her faller Dracula fullstendig pladask for skipets kvinnelige kaptein, men snart begynner man å ane ugler i mosen. 
Kapteinen er nemlig etterkommer etter Draculas erkefiende Van Helsing, og har skumle planer for vår venn. 

Historien er i seg selv ikke så veldig overraskende eller oppfinnsom. 
Det er først og fremst alt den er krydret med som gjør filmen verd å se. 
De mange, løsrevne sketsjene er morsomme, detaljrikdommen er stor, og ikke minst byr filmen på en del doble lag av humor, som gjør at også de voksne som er slept med på kino har litt av hvert å more seg over. 
Det skal noe til å holde koken når man har kommet til film nummer tre, i hvert fall hvis filmene ikke var planlagt som en trilogi i utgangspunktet. 
Da begynner de fleste å vise slitasjeskader. 
«Hotell Transylvania 3» er dessverre ikke noe unntak. 
