Voldelig fra Wahlberg
«Mile 22» er pakket full av action, blodsprut, brutal vold og kuler som flyr veggimellom. 
Det den ikke har, er et sammenhengende manus og troverdige karakterer. 

Hovedpersonen John Silva (Mark Wahlberg) presenteres som et vidunderbarn, men et svært ustabilt og voldelig sådan. 
Han ble som ung rekruttert til å jobbe i en av CIA s spesialgrupper som dreper folk i øst og vest. 
Nå må de finne et radioaktivt stoff som er på avveie et sted i Sørøst-Asia, og få en avhopper trygt over til Amerika. 

Silva er superintens og snakker nesten mer enn han skyter og blir kalt alt fra bipolar til narsissistisk, men uansett hva han egentlig skal fremstå som er det lite troverdig. 
Det er heller ikke troverdig at en av kvinnene i gruppen balanserer det å være leiesoldat/morder for CIA med å diskutere med eksmannen om hun rekker hjem til morsdagen eller ikke, og om hun rekker å bake blå muffins. 

Filmen er regissør og skuespiller Peter Berg og Wahlbergs femte samarbeid, men denne gangen er det skivebom. 
Det eneste positive i filmen er «The Raid»-stjernen Iko Uwais’ scener, men de er dessverre nesten kuttet i stykker. 
Plottet spriker i alle mulige retninger, og hvis målet var å gjøre publikum totalt forvirret, har de lykkes. 
