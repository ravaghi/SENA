En mektig film
Praktfull Angelina Jolie i meget sammensatt film om terrorisme. 

HANDLER OM: 
I 2002 ble Wall Street Journal-journalisten Daniel Pearl tatt til fange av islamister i Karachi i Pakistan. 
Filmen følger etterforskningen av saken, med hans franske kone, Mariane, i sentrum. 
Hun var journalist som ham, dessuten gravid i sjette måned da kidnappingen skjedde. 

DOM: 
Tro ikke annet: 
Dette er en kommersiell, meget velprodusert, stjernedrevt Hollywood-produksjon. 
Ikke bare spiller Angelina Jolie hovedrollen. 
Hennes hennes partner i livet, Brad Pitt, er i tillegg hovedprodusent. 
Så er det sagt. 
Derfor må det videre tilføyes: 
«A Mighty Heart» er et glimrende eksempel på stjernenes absolutte verdi i genuint god filmskaping: 
Angelina Jolie er rett og slett fantastisk god i sin rolle. 
Produsent Pitt har antakelig vært garantist for at regissøren har fått boltre seg i et vanskelig, men uhyre potent materiale. 
Og det gjør han med noen uventede vrier, som gjør filmen nesten uhyggelig virkningsfull: 
I Marian finner man ikke først og fremst frykt, men inett raseri; I formen er dette en slags thriller. 
Men konvensjonelle thriller drives av makt. 
Denne filmen drives av avmakt; 
Det handler om terror, men enda mer om kjærlighet; Amerikanerne er nok kjekt handlingsrettet, men den pakistanske politisjefen den soleklart mest effektive (den indiske skuespilleren Irrfan Khan er på samme mesterlige nivå som Jolie, i sin birolle); Terrorisme vises som den ultimate feige handling, fordi den søker aldri å utfordre maktstrukturer men sårbare mennesker. 
Intet er sort/hvitt i denne filmen. 
Ingen - verken mennesker eller systemer - er bare onde eller bare gode. 
Så dette er rett og slett en mektig film, om noen høyst begripelige mennesker i en ekstrem situasjon i en verden som faktisk eksisterer. 
