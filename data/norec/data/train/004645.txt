Bien Maja på eventyr
Vil fenge de aller yngste. 

Tyskerne kan også lage tegnefilm! 

Jeg må innrømmet at jeg gikk til visningen av Bien Maja på eventyr med null forventninger, men dette viser seg å være en søt, morsom og solid animasjonsfilm, som vil fenge de aller yngste kinogjengerne på en fortreffelig måte. 

La gå at dette er bygget på velkjente elementer som du har sett mange ganger før. 
Filmen har nok av visuelt snadder og eventyrlig handling til å rettferdiggjøre en fin familietur på kino. 

Forvises fra bikuben 

Maja er den lille bien som vil være et individ i en bikube, der individualitet kan forårsake katastrofe i et nøye organisert dagligliv. 

Når hun ser noe som kan avsløre et komplott mot dronningbien, blir hun forvist fra kuben av dronningens nestkommanderende. 

Maja blir tvunget til å fly ut på den ville enga, der vennen Willy kommer henne til unnsetning. 
Sammen må de både avverge en krig mellom bier og veps, samt stoppe den onde maktkampen i bikuben. 

Historien er bygget over den velkjente lesten om den lille figuren som må overvinne store hindre for å redde dagen. 
Samtidig handler det om fordommer som nedkjempes gjennom uventet vennskap. 

Dette er ikke direkte ukjent tematikk. 
Men filmens handling fortelles godt i et høyt tempo, som vil gjøre at smårollingene aldri vil kjede seg. 

Historien har noen farefulle elementer, som tidvis gjør stemningen ganske så skummel, i alle fall sett med barneøyne, men det hersker aldri noen tvil om at det vil gå godt til slutt. 

Mer enn god nok 

Regissør Alexs Staudermann har nok ikke hatt de samme ressursene til rådighet som sine amerikanske animasjonskollegaer, men har fått til mye bra. 

Figurene kunne nok ha vært mer detaljerte, og det merkes at den generelle animasjonskvaliteten ligger noen hakk under det Pixar og Dreamworks driver med. 

Men for denne historien, og målgruppa den forsøker å nå, er kvaliteten mer enn god nok, og de mange natursekvensene har mange vakre sider. 

Bien Maja er godt kjent for mange barn fra en tv-serie som NRK Super viser. 

Disse episodene er bare rundt 12 minutter lange, men Maja gjør et overbevisende sprang til kinolerettet, med bedre animasjon og en skikkelig historie. 
Den er også dyktig dubbet til norsk, blant annet med flinke Siri Nilsen i tittelrollen. 

Bien Maja på eventyr er en hyggelig film for de små, som også deres foresatte godt kan tåle å se 
