Moskus:En mirakuløst leken trio 

Moskus fjerde album er en liten åpenbaring av ei plate. 

Anja Lauvdal, Hans Hulbækmo og Fredrik Luhr Dietrichson er Moskus, og nå har de tre laget et lite mirakel av et album. 

Musikken deres er uforutsigbar, både leken og underlig, fascinerende og fengende. 
Trioen er noe helt for seg selv, et forunderlig kreativt overskuddsfenomen. 

Livgivende trioformat 

Tilsynelatende er Moskus en jazztrio bestående av piano, bass og trommer. 
Men allerede i åpningsmelodien «Anslag» kan alle antagelser om å plassere dem i en eller annen tradisjon legges til side. 
En underfundig vakker og smått vuggende liten melodi som skaper nysgjerrighet. 

Og når avslutningsmelodien «En natt» toner ut, er mirakelet fullbyrdet. 
Instrumenteringen strekker seg utover trioformatet, og der Lauvdal veksler mellom synther, ulike pianoer og orgler, varierer Hulbækmo mellom trommer, vibrafon, sag og enrader. 
Deres oppfinnsomhet, musikalske kombinasjonsevne og frie fabulering over ulike temaer gir musikken en forunderlig spontanitet. 

Litt galskap, mye lek 

Moskus har full kontroll over elementene, selv om det oppleves som om trioen utelukkende drives av innfallsmetoden. 
Små fengende snutter avløses av rytmiske sidesprang, som igjen mikses med vittige, nærmest små parodier. 
Galskapen har en mening, og det som kan oppleves som absurde lydbilder gjør lytteropplevelsen så tilfredsstillende. 

Det er en fryd å bli med på leken. 
Det er som om et stort lerret er spent opp og ulike bilder flimrer forbi ledsaget av trioens musikalske idéverden. 
Stemningsskiftene er mange, fra det nærmest lyriske og undrende til det viltre og spontane. 
Et annet element som driver musikken frem, er de mange utfordrende rytmiske taktskiftene. 

Innfrir forventningene 

Moskus er en trio i utvikling med musikalske ideer som blir stadig rikere. 
De debuterte i 2012 med albumet Salmesykkel, og siden er det blitt to album til: 
Mestertyven (2014) og Ulv Ulv (2016) med Nils Økland. 
Ingenting ved dem virker fullendt, de er stadig i forandring, og det gjør hver ny plate med Moskus til en begivenhet. 

Gruppens sterkeste side er samspillet, samtidig som de hele tiden utfordrer både seg selv og sitt publikum på hva musikk kan være. 
De har vist at en låt kan skapes på ulikt vis, ofte utenfor enhver regelbok, og deres kollektive stemme er utrolig rik på skakke og fleksible nyanser. 

De tre spiller sammen i en rekke andre band og konstellasjoner, som Skadedyr, Broen og Skrap, og summen av all erfaringen gir denne mirakuløse trioen. 
