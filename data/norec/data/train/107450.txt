Rapport fra et helvete
Regi: 
Nicolas Winding Refn Med: 
Mads Mikkelsen, Leif Sylvester Petersen, Anne Sørensen. 
Dansk krimdrama. 
15 år. 
Ikke anbef. 
under 15 år. 

Rått og usminket drama som med ekspresjonistisk styrke og glimt av ravnsvart humor formidler livet i et kriminelt miljø i København. 

Mads Mikkelsen er blitt kjent over hele Norden som den dyktige skuespiller han er. 
Vi kjenner ham fra blant andre «Jeg er Dina» og TV-serien «Mordkommisjonen». 
Karrieren tok fart i 1996 med «Pusher». 

Nå er han hovedpersonen i oppfølgeren «Pusher 2». 
Tonen og bildet er satt fra første til siste klipp. 
Detaljrikt, intenst, avslørende og påtrengende, men dessverre litt for gjentagende borer regissør Nicolas Winding Refn dypt, dypt ned i møkka. 
Helt fra Tonnys (Madsen) vei ut av fengselet, hans patetiske forsøk på å få ståpikk i lag med to horedamer, via jobben hos sin kriminelle far - fram til en slags desperat slutt som levner et bitte, bitte lite håp i det fjerne. 

Dette er ingen idealisering eller fordømmelse. 
Heller ingen action i vanlig forstand. 
Alt beskrives fra Tonnys og hans hel- og halvkriminelle venners ståsted. 
Og det er en semmer tilværelse. 
Man stjeler biler på proft plan, man selger dop, man har seg med horer - og alle samles over et sniff kokain. 
Regissøren spiller ut en stemning av uro, uhygge og angst. 
Det formidles med tett tilstedeværelse av skuespillerne, slik at vi - tilskuerne - får all møkka rett i trynet. 
Og vi kjenner uroen. 

Er dette en nihilistisk deprimerende fortelling fra helvete? 
Ja. 
Men den suger tak i deg, med sin ærlighet og med sin evne til å komme under huden på mennesker som har havnet i en sirkel de neppe kommer ut av. 
Det som sperrer, er at filmen kverner og maler så grundig over dop og tristesse at man nesten blir immun. 
