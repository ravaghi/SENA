Kynismens brølende tomhet
Hva får oppegående ungdommer til å bryte seg inn i kjendisers hjem for å rundstjele dem? 
I Sofia Coppolas portrett av tyvene framstår de som en gjeng komplett kyniske egoister. 
Men skylden må oppdragerne ta. 

The Bling Ring: 
Regi/manus: Sofia Coppola. 
Med: 
Emma Watson, Kirsten Dunst, Leslie Mann, Taissa Farmiga, Erin Daniels, Nina Siemaszko, Gavin Rossdale. 
USA 2013. 
Aldersgrense: 15 år. 
Egnethet: Ungdom/Voksen. 

Tomhetens triste tråder strekker seg fra regissørens "The Virgin Suicides" (2000) til "The Bling Ring". 
Begge filmer lar oss bli kjent med tenåringsjenter som ikke klarer å gi livene sine noen som helst fornuftig, meningsfylt retning. 

Fire jenter i Los Angeles er nærmest besatt av å etterligne livsstilen til superstjerner som Lindsay Lohan og Paris Hilton. 
Med seg får de Marc, en i utgangspunktet usikker gutt som blir et lett bytte for gjengleder Rebecca. 
Der andre mobber ham, inkluderer hun ham og dresser ham opp med designerklær stjålet fra skapene til de som har råd til absolutt alt. 

Coppola fester raskt grepet om persontegningen av de unge. 
Hun lar Katie Chang framstille en Rebecca uten evne til å uttrykke andre følelser enn den kalde nytelsen over å lykkes med et innbrudd. 
Britiske Emma Watson (Harry Potter-filmene) spiller Nicki med perfekt amerikansk aksent og en superkjølig, ekstremt forfengelig tone. 
De to andre jentene supplerer bildet med uspiselige figurer som utelukkende er opptatt av å imitere kjendiser de selv skulle vært. 

Ungdommene løper rundt i luksusvillaene der eierne ifølge google er bortreist. 
Så selger de Rolex-klokker og Louis Vuitton-vesker til enhver som vil ha, for deretter å feste og ruse seg på byens utesteder i et forsøk på å etterligne berømthetenes atferd. 

Ironisk mot foreldre 

Er Coppolas mål å henge ut ungdommene? 
Nei, jeg oppfatter det ikke slik. 
Snarere passer regissøren seg for å lage en for åpenlys satire av de fem og styrer gradvis ironien mot noen av foreldrene. 
Ypperlig i så måte er en frokostscene fra Chloes hjem som avslører null kontakt mellom familiemedlemmer i en vellykket middelklassefasade. 
I Nickis hjem oppstår et vanvittig komisk gap mellom morens idealistiske hjemmeundervisning og de høyst ulovlige eskapadene til tenåringsjentene. 

Slik utvider Coppola bildet fra fem ungdommer på avveier til spørsmålet om hvor naive foreldre er i vår tid. 
Ingen voksne synes å ane at tenåringene er hekta på kjendisimitasjon og selviscenesettelse på Facebook og Instagram, dette virtuelle liksomlivet som regissøren i et intervju i Morgenbladet nylig kalte for en søppelkultur i forfall. 

En siste, innbakt ironi i det hele er det faktum at Chloes store ideal, Lindsay Lohan, selv ble dømt til fengselstraff for å ha stjålet et halskjede til en verdi av 14.000 kroner. 

Se og lær. 
