-Bytt kjøkkenklut oftere!
Dette er ikke en forbrukersak, men en oppfordring fra Black Debbath. 
Les anmeldelsen av deres nye plate her. 

ALBUM: 
I den mye omtalte stillingsannonsen til Black Debbath hvor de søker etter en positiv plateanmelder, diskvalifiseres undertegnede på grunnlag av manglende evne til å fatte koblingen mellom humor og rock. 

Som den grinebiteren jeg er skal jeg vedgå at jeg fremdeles har problemer med å innta min hardrock med for mye «lått og løye» attåt. 
Når det er sagt er humoren til Black Debbath som et isolert element både smart, idérik og velartikulert. 
Men det viktigste er uansett at bandet musikalsk sett leverer sin beste plate noen gang. 

«Slaver av humoren» viser at gjengen har lest Kyuss-pensumet med brillene på, mens «Rydd rommet» følger den mer orkestrerte retningen innenfor Black Sabbath-skolen. 
Det røskende drivet i «Nei til runkesti på Ekeberg (skulpturpark-låta)» sender tankene i retning nyere og røffere stonerrockere som High on Fire. 

Paletten er i det hele tatt mye bredere enn tidligere, noe som gir rom for mange lekre instrumentaldetaljer, arrangementsmessig finesse og ikke minst en haug med klassiske, harde rockeriff. 
Kledd i en autentisk og formålstjenelig produksjon. 

Årets sprekeste rockelåter så langt heter faktisk «Bytt kjøkkenklut oftere!» og «Åpent brev til jusprofessor Jon Bing...». 
Hvem hadde trodd det? 
Da får det faen meg være rock, humor eller ei. 
