Mislykket som provokasjon og satire
Skal "De umoralske" provosere oss med historien om to amoralske kjærester? 
Eller er dette en satire over en uansvarlig generasjon voksne? 
Ingen av delene lykkes for regissør Lars Daniel Krutzkoff Jacobsen. 

"De umoralske" Regi: 
Lars Daniel Krutzkoff Jacobsen. 
Med: 
Hanne Backe-Hansen, Kjetil Krogstad Skrede, Daniel Gjerde. 
Norge 2014. 
1 time 26 minutter. 
Aldersgrense: 15 år. 
Egnethet: Ungdom/Voksen. 

Gjennom et plagsomt håndholdt kamera presenteres vi for enslig mor Camilla med fem måneder gammel baby. 
Jobben som sosialkontoret har skaffet henne, orker hun ikke fortsette med. 
Ergo rømmer hun med lille Ida og kjæresten William for å slippe unna alt mas. 

Skal vi få en "på parti med skurkeparet"-film, en norsk versjon av Bonnie & Clyde eller Mickey og Mallory? 
Nei da. 
Det småskurken William er god for, er å egle seg innpå en tenåring som bor alene i et funkishus fordi de rike foreldrene hans har reist på ferie og/eller jobb. 

Snart har kjæresteparet gjort villaen om til et bordell med Camilla som eneste hore og tenåringen som hjelpeløst vitne. 
Det er ikke provoserende, bare teit. 

Null satirisk snert 

Hva er så poenget med denne ulidelige historien om to usympatiske lystløgnere som lurer andre og til slutt hverandre? 
Mens Krutzkoff Jacobsen strever med å bestemme seg, veksler Camillas elskovsrunder med vise— og schlager-sang av typen "Nei gut, no må du sitta pent til bords" og "Et minne dypt i hjertet mitt jeg gjemmer", uten at dette gir det minste satirisk snert. 

Jeg skal ikke røpe slutten. 
Bare nevne at filmen i rulleteksten kalles for "Skillingsvise fra vår tid", ved siden av et forkomment barn. 
Jaså. 
Vil regissøren skildre foreldre som ikke fikser å ta seg av barna sine? 
Det klarte regissør Gunnar Vikene langt bedre i "Vegas" (2009). 

Når omtanken for de oversette barna blir så lite troverdig i "De umoralske", skyldes det at de fire (mannlige) manusforfatterne gjennom det meste av filmen glemmer at baby Ida ville forstyrret Camilla med stadige skrik etter ny bleie og mer melk. 

Men det ble vel for strevsomt å spille inn så trivielle scener. 
