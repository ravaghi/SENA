Sony Ericsson M600i
Endelig har Sony Ericsson sluppet en ny Symbian-mobil på markedet. 
.Men fungerer lillebroren til den kommende P990i godt nok? 
Vi har svaret. 

Vi har nemlig ventet lenge og vel på at oppfølgeren til Symbian-mobilen P910i skulle dukke opp. 
Etter flere utsettelser ser imidlertid P990i nå ut til å være rett rundt hjørnet. 
Allikevel har Sony Ericsson rukket å både utvikle og sende ut en annen Symbian-mobil mens vi har ventet. 

Sony Ericsson M600i er en ganske forenklet utgave av P990i, der e-post står i fokus. 
Det er også en telefon som vil glede paranoide bedriftseiere. 
Mobiltelefonen er nemlig en av få på markedet som ikke er utstyrt med kamera, noe som minsker risikoen for industrispionasje. 

Ikke så stor 

Umiddelbart legger man merke til det karakteristiske utseendet på M600i. 
Det sorte og blå plastaktige materiale, gir sammen med den litt store formen en følelse av at her har designerne til Sony Ericsson sovet i timen. 
Det har de imidlertid ikke. 
M600i er en utrolig behagelig telefon å holde i hånden og størrelsen på 57 x 107 x 15 mm og 112 gram virker langt mindre enn vi mistenkte på forhånd. 
Mye på grunn av at M600i er tynnere enn gjennomsnittsmobilen. 

Men den usedvanlig store bredden på telefonen har på sin side gjort det mulig for Sony Ericsson å inkludere et nært fullstendig tastatur på telefonen. 
Hver tast inneholder to bokstaver og flere andre tegn, som man får tilgang til ved å trykke på respektive side og Alt- eller Shift-knapper. 

Beklageligvis mangler tastaturet dedikerte taster for Æ, Ø og Å, men det er faktisk ganske uproblematisk. 
Man lærer nemlig fort hvordan man får tilgang til disse bokstavene og etter kort tid kan man faktisk bruke dette tastaturet til å skrive både raskt og effektivt. 
Sistnevnte på grunn av at denne telefonen har den desiderte beste ordbokløsningen vi har vært i nærheten av. 

Alt i alt er denne telefonen utstyrt med et tastatur som var langt bedre enn det vi kunne frykte. 
Allikevel anbefaler vi uansett alle skeptikere om å teste ut løsningen i butikken før man blar opp de fire tusen kronene telefonen koster. 

Skriv på skjermen 

Størrelsen på M600i har også gjort sitt til at telefonen har fått en diger skjerm. 
2,6 tommer med 240 x 320 punkter og 262 144 farger er mer enn nok. 
I tillegg er den trykksensitiv, noe de fleste kjenner til fra Sony Ericssons tidligere Symbian-mobiler. 

Dette hjelper blant annet alle de som ikke blir komfortable med tastaturet på telefonen. 
For man kan taste inn all informasjon via et virtuelt tastatur på skjermen eller via håndskriftgjenkjenning. 

All annen navigering skjer via et klikkhjul på siden av telefonen. 
Akkurat denne løsningen kunne vi nok ønsket at fungerte litt bedre. 
Til tider er det nemlig litt vanskelig å trykke inn hjulet for å bekrefte valgene man gjør, slik at man til tider må endre litt på håndstillingen for å få det til. 

Sedvanlig Symbian-treghet 

Bortsett fra et par småting har M600i hittil innfridd de fleste av våre forventninger. 
Men telefonen har ett relativt stort problem. 
Den sliter nemlig med det samme som de aller fleste Symbian-telefoner. 
Den er for treg. 
Bare det å starte opp telefonen er en prøvelse i tålmodighet som selv Buddhist-munker vil få problemer med. 
Menynavigering og andre funksjoner tar selvsagt også lang tid. 

Hva grunnen er til at de fleste Symbian-telefoner sliter med denne tregheten er vi ikke sikre på, men det er uansett ikke så veldig interessant for brukerne. 
Produsentene må bare se til å fikse problemet snarest mulig. 

Vi skulle også sett at Sony Ericsson hadde utstyrt M600i med litt mere minne. 
Den har omtrent 60 megabyte internminne, men mesteparten er allerede tatt i bruk av telefonen. 
I tillegg er den utstyrt med et Memory Stick Micro M2-minnekort på 64 megabyte. 
Derfor har man i prinsippet snaue 70 megabyte tilgjengelig, noe som gjør at man bør investere i et større kort dersom man skal bruke mobilen aktivt. 

Suveren til e-post 

Man skal tross alt ha plass til en del e-post med vedlegg på denne telefonen. 
Dette er forresten en funksjon som M600i gjør helt utmerket. 
Det er tydelig at dette er fokuset til denne mobilen. 
Med ActiveSync-støtte får man også umiddelbart ny mail dersom man har en Exchange-server tilgjengelig. 

Vedleggene kan også åpnes i de mange applikasjonene som følger med i denne telefonen. 
PDF-, Office- og multimediedokumenter kan tas i bruk på nesten samme måte som i en liten datamaskin. 
I prinsippet er jo alt dette bare suverent, men man sliter selvsagt hele tiden med operativsystemets iboende treghet. 

Vi er imidlertid meget fornøyd med lydfunksjonene på denne mobilen. 
Spesielt at den støtter A2DP-standarden som gir trådløs stereolyd. 
M600i lover godt for Walkman-mobilen W950i som dukker opp senere i høst. 
Denne er bygget på samme lest og vil i tillegg ha fire gigabyte minne. 
Da snakker vi. 

Siden fokuset til M600i er på internett og e-post skulle vi også ønske at Sony Ericsson hadde lagt til noe mer enn bare 3G. 
Mangelen av både EDGE og Wi-Fi er påfallende og svekker totalinntrykket av mobilen. 

Bedre mobiler tilgjengelig 

Prisen på M600i er som sagt hele 4 000 kroner og sånn sett er det flere andre Symbian-mobiler fra Nokia som er både billigere og bedre. 
Vi liker forsåvidt prinsippet i M600i, med både navigeringshjulet og det åpne operativsystemet, men misliker gjennomførelsen, spesielt når det gjelder tregheten. 

Er det en slik avansert e-postfokusert mobiltelefon man er ute etter vil vi nok anbefale at man tar en titt på E-serien til Nokia. 
Eller kanskje det er like greit å vente de få ukene det tar for at P990i skal komme i butikkhyllene. 
Vi får bare håpe at denne ikke er like treg. 

Tekniske data for Sony Ericsson M600i 
