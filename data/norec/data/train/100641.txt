Gullstandardspenning
Regi: Paul Greengrass. 
Genre: Actiondrama. 
USA. 
Fra 15 år. 

STJERNER: 
Matt Damon, Julia Stiles, Joan Allen Hektisk, hardhendt og humørløs - Jason Bourne er tilbake. 

HANDLER OM: 
Eks-CIA-agenten med det leie hukommelsestapet vil vite hvem han en gang var. 
I forsøket på å nøste seg tilbake til sin egen identitet, avdekker han etteretningsbransjens mest hemmelige hemmelighet. 
DOM: 
«Hvem var Jason Bourne» (2002) var en usedvanlig vellykket spenningsfilm, primært fordi den maktet å forene moderne høyt Hollywood-tempo med den dvelende evnen til karakterstudie som preget de beste filmene fra spion- og paranoiathrillerens absolutte gullalder på 1970-tallet. 
«Gåten Jason Bourne» (2004) var en langt mer ordinær affære, uinvolverende og småkjedelig. 
Nå, i den tredje filmen, er det ikke blitt spart på noe. 
«The Bourne Ultimatum» begynner på hundre prosent, og glir deretter over i hysteri. 
Den globetrottende katt-og-musleken tar oss til Madrid, Paris, London, Tanger og New York, med knapt et øyeblikks hvile derimellom. 
Den første filmen hadde mer personlighet. 
Denne utmerker seg først og fremst ved et tempo som får de to timene til å virke som, åh, 45 minutter eller deromkring. 
Stuntene er villere (Se! 
Han kjører en bil utfor et tak! 
Se! 
Han hopper inn gjennom et vindu - (kursiv) fra en annen bygning(kursiv slutt)!) og fiendene råtnere. 
I «The Bourne Ultimatum» går graden av korrupthet hånd i hånd med mengden ansiennitet: 
Jo eldre og høyere opp i systemet, jo mer lyssky er de. 
Matt Damon er og blir en litt smådøll WASP-streiting fra Boston. 
Men denne serien passer ham ganske godt. 
Jason Bourne er alvorlig, skeptisk, stresset, konsentrert, ett hundre prosent humørløs. 
Og det skal Damon ha: 
Han er blitt en svært overbevisende nevekjemper. 
Videre har han god støtte i størrelser som steinstøtteansiktet Scott Glenn og den alltid strålende Joan Allen. 
«The Bourne Ultimatum» kommer neppe til å bli boende i bevisstheten din spesielt lenge. 
Men hui som det går mens den står på. 
MORTEN STÅLE NILSEN 
