Elegant, buet og ekstra bred skjerm for skrivebordet
Lekker skjerm som gir deg en herlig surround-opplevelse. 
Gjett om vi liker det! 

Vi ble aldri helt overbevist om at buede TV-er var fremtiden, selv om TV-bransjen hevdet så for noen år siden. 
Og slik gikk det jo heller ikke. 
I 2014 og 2015 var det stort, men i 2017 er det knapt en eneste buet TV å finne i elektrobutikkene. 

Og det er egentlig forståelig: 
Har man en bred sofa og sitter under tre meter fra TV-en, skal det godt gjøres at de som sitter på sidene får noen særlig god opplevelse når TV-skjermen er buet. 

Bedre egnet på skrivebordet 

Det er noe helt annet når du sitter alene ved et skrivebord og nesa di er 60 cm unna en ekstra bred skjerm. 
Da kommer den buede fasongen virkelig til sin rett, og du får følelsen av at skjermbildet omgir deg. 

Effekten når du ser på film eller løper bortover gatene i spill som Watch Dogs eller GTA V, må bare oppleves. 
Bildet sluker deg og du føler virkelig at du befinner deg midt i handlingen. 

Asus MX34V er en slik buet PC-skjerm. 
Den har en bredde:høyde-forhold på 21:9, også omtalt som ultra wide-format. 
En normal skjerm har bredde:høydeforhold på 16:9, så denne er altså betydelig bredere i forhold til høyden. 

Skjermbildet måler 34 tommer diagonalt, og oppløsningen er på 3.440 x 1.440 piksler. 
Det er nesten like mange piksler i bredden som en 4K-skjerm, men en god del lavere i høyden. 

Dette gjør at den den uansett langt på vei også kan erstatte to vanlige skjermer, slik at man uten problemer kan ha flere programvinduer ved siden av hverandre samtidig. 
Også her kommer buen til sin rett, fordi programvinduene på sidene er like nært som i midten. 

Design og ergonomi 

Designmessig har vi stor sans for skjermen. 
Den sølvfargede rammen er relativt smal, og baksiden er glatt. 
Kabel-tilkoblingene skjules dessuten effektivt bak et lokk ved foten. 
Dermed tåler den godt å stå et sted der baksiden er godt synlig. 

Justering av skjermbildet, valg av aktiv inngang og andre innstillinger, gjør du enkelt ved hjelp av en liten joystick som sitter under skjermen i fronten. 
Det er en mye bedre løsning enn flere «usynlige» knapper, mener vi. 

Under på hver side sitter også et par stereohøyttalere av merke Harman Kardon. 
Vanligvis er lyden fra integrerte høyttalere i skjermen temmelig svak, men i dette tilfellet er det langt bedre. 
Noen erstatning for eksterne høyttalere i tusenkronersklassen er det ikke, men til lav bakgrunnsmusikk eller lyd til favorittserien din duger de absolutt greit. 
Her får du litt bass i tillegg til grei diskant. 

Vi har et lite ankepunkt mot lyden likevel: 
Høyttalerne bruker ofte litt tid på å reagere på lydsignaler via HDMI-kabelen, noe som medfører at de første tidelene blir borte. 
Det er spesielt merkbart på korte lydsignaler, som noen ganger kan forsvinne helt. 

Innebygd trådløs lader 

I foten på denne skjermen er det en rund plate merket Qi. 
Det er den mest utbredte standarden for trådløs lading. 
Det betyr at du kan legge kompatible smartklokker og mobiltelefoner på platen (for eksempel Apple iPhone 8 og X samt Samsung Galaxy S8), og så lades den uten behov for ladekabler. 
Det er veldig praktisk. 

Vipping forover og bakover er den eneste justeringsmuligheten du har på denne skjermen. 
Vi savner spesielt å kunne heve og senke den. 
Og når vi først er inne på ting vi savner, må vi også legge til USB-porter. 
Det er veldig praktisk å kunne putte minnepinner og ladekabler i skjermen. 

Meget bra og skarpt bilde 

Bak den matte skjermoverflaten sitter et VA-panel, som sørger for at farger og kontrast holder seg godt fra alle vinkler. 
Vi var litt spente på opplevelsen opp mot IPS, og kan bekrefte at forskjellene er så små at et normalt blikk neppe vil oppleve noe særlig forskjell. 
VA-paneler skal blant annet være enklere å bøye enn IPS-paneler. 

Fargeomfang og fargenøyaktighet er ikke like god som på mange profesjonelle IPS-skjermer, men det er ikke noe som merkes ved vanlig, variert kontorbruk, til filmer eller spilling. 
Sammenlignet mot rimeligere skjermer med enklere TN-paneler, er bildet overlegent. 

I menyen har du dessuten mange forskjellige forhåndsinnstillinger å velge mellom, og kan også kalibrere og justere til et godt fargeresultat med de rette verktøyene. 

Film og gaming er åpenbare bruksområder, som allerede nevnt. 
Sistnevnte er godt ivaretatt, med en responstid på 4ms, støtte for AMD Freesync og inntil 100 Hz oppfriskning av skjermbildet. 
Undertegnede er ikke gamer selv, men dette er tall som vil få mange til å nikke anerkjennende. 

Og så er det noen andre scenarier der vi virkelig har sett umiddelbar nytte: Videoredigering, musikkproduksjon og kartvisning. 
Skjermen er så bred og oppløsningen så høy, at vi kan studere lokale veier og terreng på Vestlandet, Østlandet og Stockholmsskjærgåren samtidig i Google Maps. 

Velg riktig kontakt for best resultat 

Skjermen har hele tre HDMI-kontakter, alle støtter versjon 2.0 av standarden. 
Det betyr at skjermbildet oppfriskes 60 ganger i sekundet dersom grafikkortet i datamaskinen din også støtter HDMI 2.0. 

Hvis det kun støtter HDMI 1.4, må du nøye deg med 30 Hz. 
Det merkes ved at bevegelser blir mindre flytende, for eksempel når du flytter musepekeren eller drar et programvindu over skjermen. 
Selv om HDMI 2.0-standarden er fire år gammel, selges det fortsatt svært mange PC-er som kun støtter HDMI 1.4. 

Har du en PC som begynner å dra på årene, er det ikke sikkert den takler så høy oppløsning som 3.840 x 1.440 piksler i det hele tatt, så her må du eventuelt sjekke spesifikasjonene før du går til innkjøp av en så høyoppløst skjerm. 

Skjermen har imidlertid også en DisplayPort 1.2-kontakt, som bør være førstevalget. 
Det følger med både en DisplayPort-kabel og en HDMI-kabel. 

Har PC-en din et kraftig skjermkort og en slik kontakt, kan du nemlig få inntil 100 
Hz oppfriskning av skjermbildet - til glede for mer seriøse gamere. 
Vi liker også at pluggen på DisplayPort-kabler låses i kontakten, slik at forbindelsen er stabil selv når du flytter eller vipper på skjermen. 

Konklusjon 

Det er mye å like ved MX34VQ, og har du først blitt vant til formatet, er det vanskelig å gå tilbake til en vanlig 16:9-skjerm. 
Bilde og kontrast opplevde vi som meget godt, og slett ikke langt unna det vi forventer av en bra IPS-skjerm. 
Vi ville definitivt vurdert denne høyt om vi var på utkikk etter en ny skjerm til spill og underholdning. 

Vi savner bare noen flere ergonomiske justeringsmuligheter, samt USB-kontakter. 

Isolert sett er prisen på rundt 8.500 kroner høy, men sammenlignet med andre kurvede skjermer på samme størrelse, ligger prisen ganske midt på treet. 
Du får derimot like brede, flate skjermer med USB-hub, IPS-panel og samme oppløsning til en god del lavere pris. 
Men de er også noen hakk kjedeligere ... 
