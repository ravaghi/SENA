Captain America: The First Avenger
Slik skal en superheltfilm være! 

Captain America: The First Avenger er en fest for tegneseriefans, og alle andre som elsker morsom helteaction. 
Den har alt – tøffe figurer, barsk humor og saftig action med enorme effekter. 

Det kan selvsagt lukte nasjonalisme av en figur som kaller seg Captain America, men av den gode, gamle og ufarlige sorten, fra da alle var på samme side i kampen mot nazi-Tyskland. 

Jeg heier på Captain America, og anbefaler deg absolutt til å gjøre det samme! 

Bygger supersoldat 

Året er 1942, og Steve Rogers (Chris Evans) nektes å bli soldat på grunn av sin spinkle og asmatiske kropp. 

Hans pågangsmot blir imidlertid lagt merke til av vitenskapsmannen Erskine (Stanley Tucci), som vil bygge en supersoldat. 

Steve kommer ut av laboratoriet som muskuløs kjekkas med store krefter, men i stedet for å bli sendt til frontlinjen, blir han sendt på promoturné for å selge krigsobligasjoner. 

Et besøk hos amerikanske tropper i Europa gir ham endelig sjansen til å vise sitt potensiale. 

Effektarbeid av høy klasse 

Jeg har aldri lest Captain America-tegneseriene fra Marvel, men dette virker likevel som kjent stoff. 
Den vanlige mannen som plutselig blir superhelt, er et vanlig utgangspunkt (Spider-Man, Green Lantern, Hulken). 

Chris Evans er kanskje ikke verdens mest karismatiske skuespiller, men er troverdig som Captain America. 

Kanskje først og fremst på grunn av den høyst troverdige fremstillingen av den spinkle, lille utgaven av Steve i filmens første del, som etablerer Captain Americas personlighet. 
Dette er effektarbeid av høy klasse! 

Stormannsgal vitenskapsmann 

Captain Americas nemesis i denne filmen er Johann Schmidt, vidunderlig slemt spilt av Hugo Weaving, som jeg knapt har sett etter rollen som agent Smith i Matrix-filmene. 

Dette er den klassiske stormannsgale vitenskapsmannen, som synes verdensherredømme høres ut som en fin plan. 
At sjefen hans heter Hitler, skader heller ikke skurkeimaget. 

Vårt første møte med ham skjer for øvrig i Tønsberg, Norge, som ser like lite Tønsbergsk ut som i Marvel-filmen Thor, og med skuespillere som snakker en søt The Thing-variant av det norske språk. 

Av andre skuespillere må jeg fremheve Tommy Lee Jones, som utstyrer filmen med velkomne tørrvittigheter. 
Kjennere av Marvel-universet vil i tillegg more seg med Howard Stark (Dominic Cooper), faren til den fremtidige Iron Man. 

Strålende stilisert 

Regissør Joe Johnston er ingen nybegynner. 
Han har regissert filmer som de undervurderte The Rocketeer, Jurassic Park III og fantastiske October Sky. 

Som effektmann var han med på å designe Yoda og drakten til Boba Fett i Star Wars. 

Dette er en mann som omfavner alt det gode ved effektfilmer, og i Captain America fyller han ruta med nostalgiske heltebilder som gjør meg smått rørt. 

Alle drakter, våpen og kjøretøy er strålende stilisert i det Johnston selv kaller ”post deco”. 

Heftig fighting og enorme eksplosjoner 

Captain America: The First Avenger har blitt en fantastisk morsom film. 

Og hvis du sitter igjennom hele rulleteksten, får du en forsmak på The Avengers, som samler Marvel-figurer som Thor, Hawkeye, Iron Man, Hulken - og Captain America. 
Se hans egen film først! 

Superhelter, naziskurker, barske biler, farlige fly, heftig fighting og enorme eksplosjoner – what’s not to like? 
