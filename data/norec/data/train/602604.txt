Mer krim enn roman
Den er lettlest, men vanskelig å sette i bås. 

En 73 år gammel mann går til legen og får beskjed om at han har prostatakreft med spredning. 
Da bestemmer han seg for å ta livet av kona først. 
Resten av «Barmhjertighet» handler om hvordan mannen går fram for å få gjennomført drapet. 

Dette er handlingen i årets bok fra moromannen Knut Nærum, en bok som ikke kalles krim, han har skrevet flere slike, men roman. 
Likevel likner den mer på en slags krim, eller snarere en form for thriller uten alt det skumle. 
En slags spenning har den, men det er mange lysår mellom denne boka og det Jo Næsbø eller Lars Kepler leverer. 

På ett nivå er boka en sørgmodig skildring av det å bli en gammel mann med sviktende helse, skrantende potens og en lite meningsfull tilværelse. 
Samtidig har den direkte burleske sider, som når 73-åringen kontakter sin ufyselige, rusmisbrukende nabo for å få hjelp til drapet. 

Det er en del som skurrer ved konseptet for boka. 
Vi forstår aldri egentlig hvorfor 73-åringen vil ta livet av kona. 
I en roman forventer man såpass psykologisk dybdeskildring at handlingen blir troverdig. 
Det blir den aldri her. 

Også det at 73-åringen kontakter en torpedo for å få tatt livet av kona virker mildest sagt «far out», særlig ettersom ønsket om å drepe henne har karakter av et innfall mer enn at det er motivert av hat, sorg, undertrykking eller andre sterke følelser. 
Når Nærum lar den gamle klatre i takrenna for å komme inn til torpedoen ovenpå, er det moromannen som har tatt over fortellingen. 

Nærum har valgt å bygge opp spenningen ved at han først presenterer oss for mannens tanker og handlinger, for deretter å vise hvordan kona tenker når 73-åringen smugleser dagboka hennes på pc-en. 
Men hvilken 70 år gammel dame er det som skriver dagbok i dag??? 
Og hvor sannsynlig er det at hun ville la pc-en med hemmelige betroelser ligge å slenge? 

Men det som er særs godt ved boka, er siste kapittel. 
Med et Roald Dahlsk grep snur Nærum det hele på hodet til stor overraskelse. 
Det redder rett og slett boka. 
