Plateanmeldelse:Stevie Nicks - «24 Karat Gold - Songs From The Vault» 

Singulære Stevie. 

«24 Karat Gold – Songs From The Vault» 

Veldig liketil, dette albumet. 
Ikke minst i lys av at Stevies forrige, «In Your Dreams» (2011), var så nær ved å bli produsert i filler. 

«24 Karat Gold» føles som om den kommer fra en enklere tid, muligens inspirert av Nicks-venn og lydludditt Dave Grohl: 
Møt opp i tide, «spell», bli ferdig. 
Og ha Waddy Wachtel på gitar. 

Utgangspunktet er sanger Nicks skrev i årene mellom 1969 og 1987, men som aldri tok skrittet videre til hverken soloalbumene hennes eller Fleetwood Mac. 

Nicks later til å være en skarp kritiker av eget materiale. 
Det er lite her som føles essensielt, eller som hits-som-ikke-var. 
Låtene er gjerne uperfekt halvferdige – refrengene bedre enn versene, eller omvendt. 

På den annen side: 
Alle sangene (med mulig unntak av «Cathouse Blues») har NOE, og ingen fan vil ønske å være disse 14 foruten. 
Selv på sitt mest halvkokte har Stevies sanger mer karakter enn de fleste andres flotteste, ferdigste. 

BESTE LÅT: 
«Lady» 

MORTEN STÅLE NILSEN 
