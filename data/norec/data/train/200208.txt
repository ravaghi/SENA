HP Photosmart 5510
Fin skriver til meget lav pris. 

Jeg startet min karriere som DinSide-skribent med å ta ansvar for skrivertestene våre, en vårdag i år 2000. 
Den gang kostet en enkel blekkskriver minst 3000 kroner, og brukte gjerne 10-12 minutter på å skrive ut et fotografi i A4-størrelse i beste kvalitet. 

Det gikk tregt, men fotokvaliteten på de beste skriverne var egentlig forbausende bra. 
Problemet var bare at digitalkameraene den gang var puslete saker, hvis man da ikke hadde 10-15.000 kroner å legge på disken i kamerabutikken. 

Utrolig utvikling 

Den siste uka har jeg hatt en ny Photosmart-skriver fra HP på testbenken. 
Den er mye mer enn en enkel skriver. 
Den har innebygd skanner, kopimaskin, minnekortleser, trykkfølsom fargeskjerm med mulighet for installasjon av apps, den kan kobles til nettverket trådløst, den har internettilgang og egen epostadresse. 
Sistnevnte betyr at du kan skrive ut fra hvor som helst og fra hvilken som helst enhet, bare den har nettilgang og epostfunksjonalitet. 
Bilder og dokumenter som skal skrives ut legger du bare som vedlegg. 
Har du en iPhone eller iPad, kan du skrive ut direkte. 

Og den koster 850 kroner. 

Utviklingen har vært helt eventyrlig, og prisen på herligheten er rett og slett latterlig lav. 

Enkelt oppsett 

Skriveren kommer med fire separate blekkassetter, en med sort blekk, en magenta, en gul og en cyan. 
Når du kobler skriveren til stikkontakten og skrur den på, får du instrukser på skjermen om hvordan du går fram for å installere den. 

Blekkassettene smettes enkelt på plass i sleden som dukker opp når du åpner skriveren, og så er det bare å vente på at initialiseringsprosessen skal fullføres. 
Dette innebærer at du må skrive ut et ark, som deretter legges på skanneflaten. 
Prosessen tar noen minutter, og så er skriveren klar til å installeres. 

Å gjøre den tilgjengelig i et trådløst nettverk gjøres direkte fra skjermen på skriveren. 

Når den er koblet på, kan alle PC-ene i nettverket installere driverprogramvaren, og dermed dele én og samme skriver. 
Den kan forøvrig også brukes tilkoblet med USB-kabel (følger med), eller frittstående. 
Har du bilder på minnekort er det bare å putte kortet inn i leseren og velge bilder du vil skrive ut på skjermen. 
Både SD, MMC og MS-minnekort støttes. 

Skal du kopiere noe, er det bare legge på skanneflaten og trykke på kopi-knappen. 

Hastigheter og kvalitetsvurderinger 

Kvaliteten på skanneren er faktisk overraskende bra, vi har tidligere testet en rekke HP-skrivere i mange prisklasser, der skanneren har hatt problemer med detaljer i høylys. 
Det har ikke 5510, som dessuten har en temmelig presis fargegjengivelse. 

Å skanne et A4-bilde i 300 dpi oppløsning tar ca 20 sekunder, og det er ingen venting på at lampene skal bli varme, slik det ofte var tidligere. 

Av en eller annen grunn blir ikke fotokopier like pene som på fotoutskrifter gjort fra minnekort eller fra PC, blant annet har detaljer i høylys plutselig en tendens til å forsvinne, men det er viktig å poengtere at papirtypen er viktig for kvaliteten. 
Best resultat får du ved bruk av HPs eget Premium fotopapir, er vår erfaring - og ved utskrift fra PC eller minnekort. 

Hastighetsmessig er den temmelig gjennomsnittlig, sammenlignet med andre skrivere vi har testet de siste par årene. 
Fem tekstdokumenter ble skrevet ut på 27 sekunder, medregnet 3 sekunder oppstartstid, 3 websider i farger ble skrevet ut på 19 sekunder, da også med 3 sekunders oppstartstid. 

Vi gjør oppmerksom på at disse målingene ble gjort med raskeste innstillinger (kladd), som etter vår vurdering kvalitetsmessig er helt OK - også på materiale som skal benyttes videre (innleveringsoppgaver på skolen, for eksempel). 

Merk at også hastigheten vil variere med papirtypen. 
Å skrive ut et foto i full A4-størrelse tar som regel rundt 2 minutter med Premium-papir i normal kvalitet, mens på et enklere fotopapir var hastigheten nesten dobbel så høy. 

Når det gjelder fotokvalitet er den midt på treet. 
Sortnivået kunne vært litt bedre, og vi kan også skimte tegn til lyse striper i store felter med samme farge, for eksempl blå himmel. 
Sortnivået kan gjøres noe med, men da må du bytte ut den sorte blekkassetten med en foto-svart blekkassett, som koster en hundrings. 
Vi skynder oss å legge til at kvaliteten, selv uten fotoblekk vil bli ansett som meget god for de fleste utrente øyne. 

Konklusjon 

HP 
Photosmart er en rimelig skriver, men funksjonalitet og brukervennlighet holder et meget høyt nivå. 
Kvaliteten er også tilfredsstillende, selv om vi har sett skrivere som er hakket bedre på fotoutskrifter. 

Den er uansett utvilsomt et meget godt kjøp for familier med et variert, og ikke altfor stort utskriftsbehov. 

HP Photosmart 5510 
