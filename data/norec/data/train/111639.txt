Spillanmeldelse:Fantastisk Forza 

På tredje forsøk klaffer alt for Microsofts «Gran Turismo»-konkurrent. 
«Forza Motorsport 3» er et beist av et spill. 

Hvor bra er «Forza Motorsport 3»? 
Jeg skal gi et eksempel: 

Jeg har kjørt den legendariske Nordschleife-banen på Nürburgring hundrevis av ganger i diverse bilspill - fra «Grand Prix Legends» til «Gran Turismo 4», «Forza Motorsport 2» og «Project Gotham Racing 3». 

20,8 fryktinngytende kilometre med asfalt. 
Alle racingbaners mor, spør du meg. 

Jeg kjenner alle svingene, vet hvor alle farene ligger og hvor jeg skal slippe løs absolutt alt jeg har av tilgjengelige hestekrefter. 

Man skulle tro jeg hadde fått nok nå. 
At jeg hadde utfordret Nordschleife - og vunnet - for lenge siden. 
Så dundrer «Forza Motorsport 3» inn i min Xbox 360 og sørger for at en ulmende glød blusser opp i brølende flammer på ny. 

Min første store opplevelse med dette spillet (den første av mange, må jeg få legge til), øyeblikket da jeg virkelig forstod hva Turn 10 Studios har klart å koke sammen, kom nemlig da jeg satt meg inn i en 2007 Shelby Cobra GT 500 på Nordschleife og brølte avgårde. 

Det var en ren test-runde. 
Jeg konkurrerte ikke mot noen andre og hadde ikke noe annet mål enn å hilse på to kjære, gamle bilspill-venner. 

Allikevel ble det nesten en euforisk opplevelse. 

Bil- og veifølelsen er så fantastisk bra at det som på papiret burde være utprøvd for lengst fremstår som noe helt nytt og makeløst. 
Joda, det er mange spill som har levert svært god bilfysikk til nå og «Forza Motorosport 3» er ikke noen revolusjon i så måte. 

Men i spill som dette er det marginene som regjerer, og «Forza Motorsport 3» er virkelig marginenes nye konge. 

Jeg gliste meg gjennom alle de 20,8 kilometrene mens jeg tenkte for meg selv at Turn 10 har redusert «Need for Speed: Shift» til en lilleputt og henvist «Gran Turismo 5 Prologue» til bakspeilet. 

Gudene vet hvordan Polyphony Digital har tenkt til å overgå Forza når det komplette «Gran Turismo 5» dukker opp på PS3 en av de nærmeste månedene (selv om herlige trailere som denne gir PS3-spillere håp). 

For en testrunde på Nordschleife og ufattelig deilig bilfysikk er ikke det eneste «Forza Motorsport 3» har å by på. 

VG Nett-leser: 
Demoen var helt syk... 
Dette er nødt til å bli tidenes bilspill :D Diskuter Forza Motorsport 3 her! 

For det første er det morsomt fra starten av, du tvinges ikke til å putre rundt i en VW Beetle i timesvis for å tjene nok penger til bedre biler. 

I steden er alle de 400 bilene fra 50 forskjellige produsenter tilgjengelig fra første meter i lekemodusene, mens du i kampanjemoduset får bruke heftige vidundere etter svært kort spilletid. 

Turn 10 Studios har også gjort en formidabel innsats for å inkludere alle med et snev av bilinteresse - fra de mest grønne novisene til de mest hardbarkede simulatorentusiastene. 

Førstnevnte har et lass av hjelpemidler som sørger for at nær sagt hvem som helst kan fullføre de 100 banene i spillet, mens sistnevnte må gnisse tenner og klare seg helt på egen hånd - de må til og med bruke clutch! 

Mellom de to ytterpunktene kan du finjustere på en mengde parametere - fra bremsehjelp til hjelpelinje på asfalten, girmetode og veigrep. 
Forøvrig en ypperlig måte å gradvis bevege seg oppover vanskelighetsskalaen på. 

Du har i tillegg full frihet til å installere oppgraderinger i bilene - enten automatisk eller «manuelt», del for del - og flikke på disse for å justere på bilens ytelse. 
Du kan i tillegg dekorere bilene dine etter hjertens lyst. 

Eller ikke. 
Begge deler er valgfrie for alle som bare har lyst til å kjøre fort i racerbil. 

Dessuten har spillet et fullt skadesystem, som hindrer deg i å kjøre som en villmann. 
Det skulle bare mangle, men allikevel. 

Multiplayerdelen i «Forza Motorsport 3» er også utrolig lovende, med både lokal splitscreen, onlineracing og et auksjonshus hvor du kan selge og kjøpe biler. 

Et element jeg er mer usikker på, er muligheten til å spole tilbake når som helst dersom du gjør en feil. 
Ja, frustrasjonen fra en ørliten feilberegning og en irriterende omstart fjernes, og det er flott. 

Men samtidig er tilbakespolingen puter under armene så det holder. 
Noe av mestringsfølelsen og realismen dempes. 

I valget mellom å ta en omstart eller å spole tilbake velger jeg sistnevnte, naturligvis gjør jeg det, men jeg har en mistanke om at spillgleden i det lange løp ville ha vært høyere dersom jeg ikke hadde det alternativet. 

«Forza Motorsport 3» ser også vesentlig bedre ut enn forgjengeren, men her er det fremdeles litt å gå på. 
Jeg pirker nå, dette er ikke veldig viktig for å si det sånn, men jeg kunne godt ha tenkt meg mer levende omgivelser. 

Men så har du den nevnte følelsen spillet gir, da. 
Følelsen av at alt stemmer, den troverdige illusjonen av å håndtere drømmebiler på racingbanen. 
Det deilige suget i mellomgulvet som nekter å slippe taket. 

Spillet er kanskje ikke perfekt, men det kommer fordømt nær. 
Det er realistisk uten å være ekskluderende, overlegent uten å være arrogant og sinnssykt kult uten å være masete. 

Det er det komplette bilspillet. 
Punktum. 

PS: 
I salg fra fredag 23. oktober. 
Spillet kommer kun ut på Xbox 360. 

PPS: 
Spillet kommer på to DVD-er - disk to inneholder endel biler og baner, og disse må installeres på disk for å være tilgjengelige. 
Du trenger altså harddisk for å få tilgang til hele spillet. 
