God film for de aller minste
Fint om hva en familie kan være. 

Mia er en ordentlig bestemt liten jente. 
Hun har ikke foreldre, men bor hos onkel Sonny, en svær tatovør – som i norsk dubbing snakker saftig nordnorsk, stemmegitt av Stig Henrik Hoff. 

Han tror at han ikke er god nok som pappa for henne. 
Hun tror han ikke er ordentlig glad i henne. 
Planen er derfor å finne en skikkelig kjernefamilie hun kan vokse opp i. 

Men før de kommer så langt, surrer Mia det skikkelig til for Sonny da hun tatoverer en drøss barnetegninger på ryggtavlen til en sovende, sørlandsk biker. 

Sonny frykter bank, så de hiver seg på mopeden og flykter ut på landet. 

Mens Sonny tar seg en blund, treffer Mia både alver, nisser, troll og lyktemenn, og lærer litt både om havet og om at familier ikke nødvendigvis er som hun drømmer om. 

«Tigre & Tatoveringer» er en riktig fin liten historie, som appellerer både til fantasien og gjenkjennelsen. 
Handlingen har to tydelige tråder. 
Det dreier seg om voksne som ikke helt hører på det barn sier, og tar det alvorlig. 
Og det handler om at familier kan være så mangt. 
Det viktigste er at man er glad i hverandre. 

Animasjonen er enkel, men likevel detaljrik og vittig; litt skakk og skjev og finurlig. 
At lengden attpåtil er bare 45 minutter, gjør dette til en utmerket begynnerfilm for de aller minste. 

Er du enig med anmelderen? 
Si din mening her: 
