Film:«Skremmende» er ordet 

Stopp pressen! 
«Scary Movie 5» er, tro det eller ei, ikke tidenes dårligste komedie. 
Det er ikke en gang sikkert at det er den verste installasjonen i denne endeløse, viddløse serien - «søsterfilmer» som «Epic Movie», «Date Movie», «Disaster Movie» og (stopp, stopp, stopp!) «Superhero Movie» inkludert. 

(Her er det på sin plass å sende en mild tanke til produsenten David Zucker, som har holdt på med tullball som dette siden «Hjelp, vi flyr» fra 1980. 
For et livsverk). 

Oppskriften er den samme som hver gang: 
En serie sketsjer av vilt varierende kvalitet - fra dårlig til elendig. 
Denne gangen på bekostning av filmer som «Mama», «Paranormal Activity», «Black Swan» og «Inception» med flere. 
Samt én som ikke en gang er en film ennå: 
«50 Shades 
Of Gray». 

Manusforfatterne Zucker og Pat Proft har for lengst skjønt at det ikke er bryet verdt å prøve å lage en narrativ sammenheng i idiotien. 
De nøyer seg med en rød tråd. 
Nemlig en dyp kjærlighet til bæsjevitser. 

De får mye «moro» ut av stygg vold mot barn også, og det er alltid litt gøy å se skuespillere ydmyke seg selv (Charlie Sheen og Lindsay Lohan har hele «forfilmen» for seg selv, heldiggrisene). 

Så bare å hygge seg, hva? 
Nja, ikke fullt så enkelt. 
Jeg vil overhodet ikke anbefale denne filmen. 

Det trenger jeg da heller ikke. 
Filmselskapet kan opplyse at «Scary Movie»-serien har spilt inn over 800 millioner dollar på verdensbasis. 

Vi får den moroa vi fortjener her i verden. 

Folket har talt! 
Med rumpa. 

MORTEN STÅLE NILSEN 
