Gjenfødt super-Rambo
Vi fikk hva vi i hemmelighet ba om: 
Når den burmesiske hæren blir flertallig oppdelt i fileter, tar stolene i sal 2 henrykte, kiropraktiske bølger av buldrende lydtepper, og mutrene løsner med militante hvin. 

Dette er kulturåret 2008. 
Et rekordår. 
«Rambo 4» – eller «Rambo» – er antakelig den blodigste og mest actiontette krigsromantikken i filmhistorien. 
Den etterlatte elitesoldaten fører nok framleis jaktkniv når verdensufreden trenger seg på, men han har også henfalt til et tungt artilleri som til og med overdøver musikken fra kafeen. 

Sylvester Stallone er noe for seg selv. 
Som 60-åring regisserte han en litt tilbakelent og mild Rocky-film som antyder innspurten til bestefars-tilværelse og oljemalerier. 
Som 61-åring lager han en action-Rambo som gjør at man får følelsen av at tida står stille. 
Dette er faktisk virkelig Rambo. 
Han er bare mer rambombete og rambisk og rambrutal enn noensinne. 
Den triste krigeren er som en kjempe fra det amerikanske Vigelandsanlegget med sine 178 cm kroppshøyde, han har stemmen til Hells Angels' telefonsvarer, han går som The Terminator – og han kan ennå løpe ubesværet oppoverbakker uten at du ser deg om etter Røde Kors. 

Jeg føler instinktivt at jeg for lenge siden ga opp å forklare hvorfor dette film-ikonet er så bra. 
Jeg tror det er som Einar Espeland i NRK sier: 
Hver gang det skjer noen fæle i verden, føler menneskene at det burde finnes en snøftende, fåmælt Rambo som bare kom og tok dem. 
Rambo er en pervertert versjon av den trygge farsfiguren. 
Hvis øgli burmeserbander vil voldta deg eller drive jaktsport på bror din, da dukker Rambo opp med skittenvått hår, romantisk hodetørkle, transpirasjons-skada t-skjorte og et maskinvåpen som deler folk i flere enn to. 

For det er Burma som får det denne gang. 
Burmesiske soldater er primitive voldsgalninger som massakrerer kristne landsmenn i ubehagelige kaos-scener. 
I den forrige Rambo-filmen sloss John R. side om side med de smilende idealistene i Taliban. 
Denne gang lar han seg overtale til å bringe naive kristne amerikanere til en utsatt landsby i Burma. 
Det gjør han bare fordi han liker den kornblonde Julie Benz. 

Da burmeserne har tatt alle til fange, menger Rambo seg med skulende internasjonale leiesoldater for å få de fredelige idiotene hjem igjen. 

Jeg har sjekket internett for å finne ut når filmen har premiere i Rangoon. 
Den har ikke. 
