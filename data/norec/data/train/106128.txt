Röyksopp «Back To Mine»
(DMC/VME) 

Vil du være med hjem og se på platesamlingen min? 

Ovennevnte spørsmål er stikkord i denne miksplateserien, som er blitt britenes mest prestisjetunge sådanne - kredible undergrunnsnavn så vel som bona fide popstjerner av typen Pet Shop Boys og New Order har bidratt med sine mikser, hvor poenget er å vise frem inspirasjonskilder og hinte om hvordan et nachspiel hos vedkommende artist fortoner seg. 

Det kommer ikke som noen overraskelse at våre egne, høyt elskede Torbjørn Brundtland og Svein Berge takler oppgaven med bravur. 
De velter seg i undergrunnsdisco, science fiction-funk og pop fra ytterkanten, og ender opp med en miks som viser personlighet, dybde og, slik seg hør og bør for referanseryttere: 
At de har kulere platesamling enn deg og meg. 

I påvente av mer magi fra Röyksopp selv, er det massiv moro å få audiens til en röykfylt sopptur i skogområder vanligvis forbeholdt kjennere. 

ANBEFALTE KJØP: 
«Legs» (Art Of Noise), «Can't Be Serious» (Ginny), «I'm Never Gonna Tell It» (Funkadelic), «Sphinx» (Harry Thumann) 
