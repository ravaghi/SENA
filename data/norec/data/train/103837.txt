Diverse artister:«Concert for George» 

(Warner) 

Paul McCartney, Ringo Starr, Eric Clapton, Jeff Lynne, Tom Petty, Billy Preston, Joe Brown, Ravi Shankar m.fl. 

Skal du kjøpe bare én sitarplate i år, kan du like gjerne ta «Concert for George» og få en CD med 20 nyinnspilte sanger fra George Harrisons rikholdige repertoar som bonus. 

Opptaket fra minnekonserten i anledning ettårsdagen for Harrisons død er først og fremst en solid dokumentasjon av en original låtskriver. 

«Den stille Beatle» skapte flere melodiøse perler allerede mens han spilte sologitar i verdens største lille popband, men det var først etter at han slapp å konkurrere med John Lennon og Paul McCartney om oppmerksomheten han fikk utvikle sin lyriske åre fullt ut. 
«Something» er selvfølgelig unntaket som bekrefter regelen. 
I likhet med flere av hans genialt enkle komposisjoner på dette albumet har dessverre også signaturmelodien fått en pompøs innpakning i et vulgær-svulstig arrangement. 
Slik det jo ofte blir på slike tribute to-plater hvor alle medvirkende artister gjerne skal synge og spille solopartier samtidig. 

Men selv ikke en tonedøv Ringo Starr makter å ødelegge den gode stemningen som hviler over denne musikalske hyllesten til George Harrison. 
