Richard Hawley:«Standing At The Sky's Edge» 

Overraskende u-sving. 

På «Truelove's Gutter» (2009) tok Hawley den romantiske Triste Gufas-personen sin til alkoholiserte ytterligheter. 
Det var som å høre en mann drukne i rødvin og tårer. 

Nå kan det virke som om han har skiftet selvmedisineringspreparater. 
«Standing At The Sky's Edge» er nemlig - på to pene sanger midt i platen nær - mørk psykedelisk musikk. 
Såpass faktisk, at den skingrende høylytte «Down In The Woods» låter som Spiritualizeds narkotiske primalrock. 

Lydveggen blir litt udynamisk, og Hawleys sanger er ikke av den skjellsettende typen. 
Men at han er en svært sympatisk annendivisjonsspiller skal ingen ta fra ham. 

BESTE LÅT: 
«Seek It» 

MORTEN STÅLE NILSEN 
