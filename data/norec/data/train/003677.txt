The Rocky Horror Picture Show
Sex, romvesener, transer og ren magi - dette er en stor opplevelse! 

Noen filmer ender opp som symboler på sin samtid eller for en kultur. 
Easy Rider og Apokalyse 
Nå! er to slike eksempler. 

Jeg påstår at ingen av de kan hamle opp med The Rocky Horror Picture Show. 

Talløse amatøroppsetninger, korsettbærende menn og seksuelt frigjorte mennesker har hyllet filmen og den budskap siden den kom ut i 1975. 

I år er det med andre ord 35-års jubileum, som blir feiret med en nyutgivelse av filmen på Blu-ray. 
Deilig bildekvalitet og tonnevis av ekstramateriale - nok til at hvem som helst får lyst til å kle seg ut som det motsatte kjønn (neste i alle fall). 

Deilig transvestitt 

Tim Curry har hovedrollen som transvestittromvesenet Dr. Frank-n-Furter som hevder å ha funnet hemmeligheten til selve livet. 
Hans arbeid på et forlatt slott tar en overraskende vending da det puritanske ekteparet Brad og Janet kommer innom for å få litt hjelp siden de fikk motorstopp på sin bryllupsreise. 

Dr. 
Frank-n-furter har invitert en stor gjeng merkelig mennesker (romvesener) til "the Annual Transivanian Convention" - Brad og Janet får en bryllupsreise de ikke glemmer med det første. 

Janet spilles av Susan Sarandon, og jeg må innrømme det var rart å se henne i en slik rolle da jeg så filmen for første gang. 
Hun gjør likefullt en av sitt livs roller som den uskyldige Janet. 

Referanser til science fiction-, horror- og musikal-filmer spyttes ut på løpende bånd, til fengende musikalinnslag. 

Det høres kanskje litt rart ut å blande alt dette med seksuell frigjøring? 
Ja, det har du helt rett i - og personlig må jeg si jeg digger det. 

Tonnevis av ekstramateriale 

I tillegg til at filmen i seg selv ser fantastisk ut, det er så langt jeg vet første gang vi får servert dette eventyret i HD-kvalitet, er lyden også bearbeidet. 
Musikken er nydelig å høre på i surround - og det er lagt med kommentatorspor som forteller mye artig om arbeidet med selve filmen. 

Det finnes flere alternativer slik at du kan se filmen slik den ble vist på midnattskino i USA. 
Både karaokemodus og publikumsmanus er tilgjengelig slik at de mest hardbarka tilhengerne kan rope til filmfigurene underveis. 

Utgivelsen har i tillegg en gulerot som gjør dette til en "must-have". 
En egenprodusert oppsetning av sceneversjonen av The Rocky Horror Picture Show er lagt med. 

En stor audition ble gjort i USA, og hele oppsetning er spilt inn kun for denne utgivelsen. 

Du kan med et enkelt knappetrykk se både film og oppsetningen på skjermen - det er utrolig artig. 

Syng med! 

Musikken er noe av det som gjør filmen ekstra artig. 
Meat Loaf er med og får sunget en sang før han blir tatt livet av - Tim Curry, Barry Bostwick og Susan Sarandon får rockefoten i gang og var med på å gi filmen den statusen den har fått. 
"Sweet Transvestite", "I Can Make You A Man" og "Damnit Janet" er blant høydepunktene i filmen. 

I 1976 da filmen virkelig fikk kultstatus for første gang begynte publikum å kle seg ut som figurene og spille ut filmens handling foran kinolerretet. 

Den opplevelsen har tidligere kun vært mulig å få med seg et par steder i Norge (blant annet Studentersamfundet i Trondhjem setter opp en slik forestilling hvert år) - nå kan du få den deilige amatøropplevelsen hjemme i stua. 
Amatørene som ble valgt ut er engasjerte og gjør en flott jobb, og gjør Rocky Horror-opplevelsen på Blu-ray komplett. 

Jeg kan bare avslutte med å si som Dr. Frank-n-Furter: 

Give yourself over, to absolute pleasure. 

Swim the warm waters of sins of the flesh. 

Don't dream it, be it. 
