Plateanmeldelse:In Flames - «Siren Charms» 

Metal for massene. 

ALBUM: 
METAL 

In Flames 

«Siren Charms» 

Eller er det egentlig så mye metal igjen på In Flames' 11. album? 

Siden oppstarten for drøyt tyve år siden har Göteborg-truppen beveget seg fra å være et undergrunnsfenomen med ekstrem-bakgrunn til å bli et fullblods arenaband i skjæringspunktet mellom metal og hardrock, der pop-bestanddelene stadig har blitt tydeligere. 

De har gjort hamskiftet med stil. 
De progressive elementene er fremdeles til stede, ikke minst i starten på «Siren Charms», der de skaper en følelse av å stange mot en vegg. 
Men så bretter In Flames ut lydflatene, blir mer konvensjonelle i låtoppbyggingen og mer lyttervennlige. 
Aggresjonen er intakt i versene, mens arenarefrengene nå er så svulstige at nye generasjoner fans står headbangende utenfor flammedøren for å slippe inn i varmen. 

Variasjonen på albumet er til tider ellevill. 
Når In Flames likevel makter å balansere elementene pop og prog, skyldes det at bandet har vært tålmodige i sin transformasjon til å bli et massekulturelt fenomen. 

Og massene venter garantert der ute. 

BESTE LÅT: 
«Rusted Nail» 
