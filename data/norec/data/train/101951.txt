Plateanmeldelse:Jaa9 & OnklP 
- «Diskoteket er stengt» 

Når diskoen stenger, byr Jaa9 & OnklP opp til tåkete etterfest. 

ALBUM: 
HIP HOP Jaa9 & OnklP «Diskoteket Er Stengt» (Knirckefritt/Parlophone) 

Etter å ha vist patriotisk kampånd for Oslo med deres smakfulle mobbing av partysvensker, har det vært rart å betegne Johnny Engdal Silseth og Pål Tøien som Lillehammer-karer. 
Men det var der det begynte, midt i skitneste Oppland, for over ti år siden. 
Disse bonderomantikerne var kanskje ikke først ute med å rappe på morsmålet - men OnklP, med sin tilbakelente anti-revyflyt, var den første som fikk norsk rap til å låte oppriktig fett. 

9 & P har alltid gjort greia si - uten påtatt modernisering. 
«Gammal og jeg prater og vil putte det på plate/når den dropper er det masse nye trender jeg vil hate» som Onkl påpeker i den bitre «Ikke si LOL». 
Tøysete punchlines og ren komedierap mister dog appell raskt, så det var godt at de for fire år siden utviklet seg mot sterkere og mer seriøse konseptlåter som «Konflikstky» og «Glir forbi». 
De er ikke så skjøre her, det melodiøse fokuset har heldigvis tatt seg videre til «Diskoteket er stengt». 

På «Vekk» rapper 9 & P om vemodigheten av å alltid være på reisefot over en vilt sexy Blunder-beat. 
Den arrogante «Konga på haugen», produsert av Scheme og Holee-O, er dramatisk og samtidig sjarmerende, mens Slipmats avsluttende bidrag «Uten grunn» er en vakker, bittersøt, men oppløftende greie om å - vel - gjøre greia si. 

Tilhengere av tøyserap trenger ikke å frykte. 
Hysteriet går sin gang med småkleine new jack swing-fakter på «Fenomenon» og det slimete feelgood-kuttet «Kom til Onkl». 
Førstesingelen «Full forvandling» er dog et halvhjertet mageplask av et humorinnslag, men tøff spytting, fete linjer og en herlig basslinje gjør det Nottz-produserte tittelsporet til ren underholdning. 
Og man kan ikke hate på introbeaten fra de amerikanske legendene fra Da Beatminerz heller. 

Jevnt over er dette et skritt fram for Oppland/Oslo-duoen, men platen mangler de monumentale låtene med sterke nok konsepter til virkelig å slå rot rundt hjertet. 
Det blir litt som det tåkete nachspielet etter stengetid. 
Man husker ikke all verdens annet enn at det bare var ganske koselig. 
Så lenge man fikk varene. 

BESTE LÅT: 
«Uten grunn» 
