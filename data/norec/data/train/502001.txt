Den nye store popstemmen
Bergenske Halie viser på sin nye singel hvorfor hun snart kan bli artisten «alle» snakker om. 

Det neste store, bergenske pophåpet blir etter alt å dømme Hannah Emilie Grung. 
Under artistnavnet Halie har hun med den fengende singelen «Echo» (2017) fått oppmerksomhet for sine slående vokalprestasjoner, og det går allerede gjetord om en usedvanlig scenevant artist. 
En artist som etter bare fire konserter inntar scenen på «Skavlan», Nordens største talkshow. 

Her siktes det mot stjernene. 

«Youth» er en trygg låt; den er tilgjengelig nok til å kunne gjøre det stort på kommersielle radiostasjoner, men den har også en skarp nerve som gjør at den skiller seg ut i mengden. 
Sammen med låtsnekker og produsent Magnus Skyldstad (Aurora, Anja Elena Viken, Carl Espen) har Halie laget en mektig, nesten drømmeaktig låt om det å fri seg fra alle forventninger og å bare nyte ungdomstiden mens man har den: 
Her brytes klassisk popnostalgi mot eventyrlyst og utbrytertrang. 
Temaet er velkjent, men akkurat som Sigrid har Halie en god dose fandenivoldskhet i stemmen, noe som gjør at låten stikker litt dypere i hjertet enn den ville gjort med en annen vokalist. 

Musikalsk sett låner «Youth» litt fra så vel Eurythmics som Sigrid; versene er forsiktige og nesten nølende, mens refrenget er kraftfullt og kompromissløst. 
Den pulserende rytmen gir låten en nesten uimotståelig, dyrisk energi, men dette balanseres fint med den florlette melodien. 
Halie og Skylstad har vært smarte nok til å bruke elementer fra klassisk 80-tallspop, EDM og moderne R'n'B, noe som kan gi låten et potensielt bredere nedslagsfelt enn hva mange sammenlignbare artister har fått til på sine debuter. 

Et bedre utgangspunkt for en popkarriere kan man neppe be om. 
