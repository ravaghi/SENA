Testet:Peugeot 108 

En ny minstemann fra Peugeot er på vei. 
Vi har testet nykommeren. 

For ni år siden dukket det opp tre biler på markedet, som alle var snytt ut av den samme nesa. 
Det var Toyota Aygo, Citroën C1, og Peugeot 107. 

Nå skal disse fornyes, og vi har prøvekjørt Peugeot 108. 

Bilene tilhører A-segmentet, som er klassen for de minste bilene på markedet. 
I den senere tid har denne klassen opplevd en sterk økning, blant annet på grunn av alle de elektriske bilene i denne størrelsen. 
Men også aksepten for disse små, hendige og praktiske bilene har økt, og det selges nå flere småbiler enn tidligere. 

Mye av æren for dette må tilegnes VW e-Up og den ordinære Up. 

Når Peugeot nå lanserer den andre generasjonen 108, så er også denne et produkt av samarbeidet med Toyota og Citroën. 
Plattformen er den samme som på forrige generasjon, og det er et visst samarbeid når det gjelder motorisering. 

Les mer om: 
Nye Toyota Aygo 

To motoralternativer 

Peugeot velger likevel å lansere bilen i Norge med både den tresylindrede 1-literen på 68 hestekrefter og en 1,2-liters motor på 82 hk, også denne tresylindret. 
Det er likevel 1-literen de forventer å selge mest av. 

Etter valg av motor, har du også i hovedsak tre alternative utstyrspakker å velge mellom: Access, Active, Allure. 

I tillegg får du en utgave kalt TOP!, men dette er mer snakk om takløsning enn rent utstyr. 
TOP! har et skyvetak som strekker seg over hele bilens taklengde. 
Dette trekkes frem eller tilbake elektrisk, og gir deg en herlig stor åpning ut i det fri, på en bil som ellers er liten og for noen kan virke litt klaustrofobisk. 

Se flere bilder av 108: 

Utstyret teller 

Peugeot 108 får en startpris på 122.000 kroner. 
Da heter pakken Access, en utstyrsgrad Peugeot ikke regner med å selge noe som helst av. 
Den er en prislokker. 

Du bør strekke deg opp på Active, som er greit utstyrt, men aller triveligst får du det om du krabber opp på Allure. 

Først da er det snakk om 7-toms skjerm og bra stereo som standard, og i tillegg til det øvrige utstyret som ligger i oppgraderingen, så er det verdt det. 
Det betyr at en anstendig utstyrt Peugeot 108 koster deg 152.000 kroner. 
I Norge er det forøvrig stort sett bare 5-dørs versjonen som kommer til å selge, selv om du også kan få den med bare tre dører. 

Miljøvennlig? 

Hvor miljøvennlig er det egentlig å velge slike småbiler? 
På papiret sies det at 1-literen har et forbruk på 0,41 l/mil, mens 1,2-literen klarer seg med et blandet forbruk på 0,43 l/mil. 
Dette generer et utslipp på respektive 95 og 99 gram CO2 per kilometer. 

Ulempen med slike motorsvake biler er at de får et relativt høyt forbruk med en gang du drar dem ut på motorveier og andre steder hvor maskinene jobber mer på høygir. 
Da lider de av å bli presset hardere, og forbruket øker mer enn på biler med litt sterkere motorer. 

Du skal derfor velge 108 kun dersom den passer ditt kjøremønster. 
Den er best egnet for tettbebygd strøk og andre urbane miljøer. 

Ute på veien 

Når det gjelder kjøreegenskapene, så er det ingen ting i veien for å dra bilene ut på langtur. 
Det er overraskende hvor stabile og sikre de føles, selv i et jagende temp på motorveier. 
Vi kjørte bilene i utlandet, og det i hastigheter som overskrider de maksimale norske 110 km/t. 

Til å ha en såpass begrenset størrelse må jeg si de imponerer, i tillegg til at de er så lettkjørte i urbane miljøer at det bare er en fryd. 

Akselavstanden på bilene er strukket nærmest til det ytterste, overhenget foran og bak er minimalt. 
Går du for største dekkdimensjon i tillegg, som er 165/65 R15, så legger du et så godt grunnlag som mulig for å trives på veien. 

Støyen fra motoren er heller ikke noe du kommer til å tenke nevneverdig over, i hvert fall ikke så snart du har vennet deg til lyden fra bare tre sylindre. 
Med den store stereopakken og god musikk tenker du ikke lenger på støy fra verken motor eller annet. 

Ferdig tatovert 

Peugeot har som alle andre som lager små biler siktet seg inn på kvinnesegmentet, aller helst de yngre. 
Av den grunn har de også gitt bilen friske designelementer som skal trigge nettopp denne kundegruppen. 

Peugeot har derfor satt sammen tre forskjellige designelementer, som i seg selv ikke gjør annet enn å skille dem fra hverandre med dekorelementer. 
En av dem har blant annet elementer som skal ligne en tatovering. 

I Norge ser vi en litt annen trend på slike småbiler. 
De ender ofte opp hos pensjonistene, de som bare skal på butikken og kjøpe dagens smør og brød. 

Heldigvis har markedet fått øynene mer opp for slike småbiler, samtidig som de er blitt mindre kjedelige. 
Der er 108 med og bidrar i positiv retning, og vi tipper Peugeot vil kunne selge langt mer av denne modellen enn forrige. 
Dette til tross for at også konkurrentene har kommet med bedre og langt mer spennende utvalg i det siste. 

Alt i alt er vi godt fornøyd med det Peugeot og de to andre aktørene har fått til med den nye småbilen. 
Styrken hos Peugeot ligger i at de kan levere 1,2-literen, noe for eksempel Toyota ikke gjør. 
Deretter blir det mye smak og behag i forhold til hva du velger. 

Peugeots designspråk er kanskje også en smule mer tradisjonell enn de to andre i trilling-gjengen, noe som også passer en Ola Nordmann godt. 
