Plateanmeldelse:Maria Mena - «Weapon In Mind» 

Maria Mena (27) er ikke ferdig med tungsinnet. 
Men nå har hun brukt det til å lage sin beste plate. 

Maria Menas platekatalog er en udiskutabel suksess, men har også vært en smakssak - i disse ører ble den etter hvert altfor privat og selvrettferdig, et tilsynelatende evig oppgjør med tøff oppvekst som til syvende og sist parkerte henne både musikalsk og lyrisk. 

I de samme ører har dette vært en skuffelse, fordi hun utvilsomt er begavet. 
Den transparente stemmen, den åpenbare meloditeften som sørget for flere tilfeller av poplykke allerede på den nå 11 år gamle debuten. 

Og her, på hennes sjette album, er det endelig dags for en ny opptur i Mena-sfæren. 

Man merker det umiddelbart, på det liflig pianotrillende åpningssporet. 
«Shit just got interesting», synger hun triumferende, og det viser seg å være selvoppfyllende profeti. 

Albumet bobler av overskudd og noe som høres mistenkelig ut som ny tenning for den fortsatt unge artisten. 

Det ville vært enkelt å gi de begavede elektrodoktorene Mats Lie Skåre og Thomas Eriksen æren for snuoperasjonen. 
De gir Mena nye utfordringer, med en større bruk av gnissende robotlyd enn hva man er vant til fra hennes kant. 

Men dette handler nok mest om hva Mena selv vil, og er kapabel til: 
I refrenget på «All The Love» vrenges vokalen hennes i usannsynlige retninger, over glorete eurodancerytmer - med hennes gamle produsent Martin Sjølie ved spakene. 

I teksten adresserer Mena nok en gang mor/datter-problemstillingen, men den avgjørende forskjellen fra tidligere er at det høres ut som om hun har noe å lære bort, ikke bare en tragedie å fortelle. 

De øvrige av platens mørkere låter signaliserer det samme: styrke, klarsyn, livsglede. 

«I Love You Too» og «You Make Me Feel Good» gjør kunststykket det er å hylle det hverdagslige kjærlighetslivet uten å låte trivielt eller banalt. 

«I Always Liked That» og «I'm Only Human» gjør kunststykket det er å fremheve egen sårbarhet uten å fremstå selvmedlidende. 

Mena kan også notere seg sin mest høyreist majestetiske sang til nå. 
Den hemningsløst romantiske elektroballaden «Caught Off Guard, Floored By Love» er, med sin arktiske synthlyd, sine sveipende strykere og klatrende trommer, et mesterstykke av en låt - i hvert fall hennes beste siden «You're The Only One», kanskje hennes beste noen gang. 

Fans av de forrige par platene hennes trenger ikke å frykte «Weapon In Mind»; Mena er høyst gjenkjennelig. 

Men låtene er bedre, tekstene et stort skritt fremover, produksjonen og musikken hennes mest interessante, varierte og givende til nå. 

«I wanna show you my brave new world», synger hun. 
Og lever opp til invitasjonen. 

BESTE LÅT: 
«Caught Off Guard, Floored By Love» 

* Albumet er tilgjengelig på Spotify nå, slippes i øvrige tjenester mandag 23. september. 
