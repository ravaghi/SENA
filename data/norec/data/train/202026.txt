Sony Vaio T13
Vi har testet Sonys første Ultrabook, her er våre inntrykk. 

Til tross for at PC-er i Ultrabook-segmentet ikke har solgt så godt som Intel og produsentene kanskje har håpet, er det liten tvil om at det er på dette området det skjer mest spennende for tiden. 
Nå har også Sony kastet seg inn i kampen om kundenes gunst. 

Eller, for å være helt korrekt: 
Sony er slett ikke ukjent med ultratynn-segmentet, vi husker spesielt godt vårt første møte med Vaio X i 2010. 
Den gangen var ikke Vaio-serien å få i norske butikker, til vår store fortvilelse. 
På det tidspunktet var nemlig PC-en ekstremt elegante i forhold til nær sagt alt av konkurranse som var å oppdrive her på bjerget. 

Sent på banen 

Sony har opplevd mange nedturer de siste årene, og det lukter litt mindre offensivt av selskapets PC-divisjon i juli 2012 enn for to år siden. 
Det har for eksempel tatt lang tid før T13, selskapets første ekte Ultrabook, dukket opp i butikkene. 
Det skjedde i juni, og mens konkurrentene fokuserte på andre generasjon Ultrabook-maskinvare, var den første T13 basert på første generasjon. 

Men allerede nå er T13 oppgradert, med Intel Core i5-3317U (Ivy Bridge) prosessor og tilhørende Intel HD 4000-grafikk. 

Nå foregriper vi begivenhetene litt her. 
La oss først se på de viktigste spesifikasjonene: 

13,3" blank LED-baklyst skjerm, 1366x768 piksler Intel Core i5-3317U prosessor Intel HD 4000 grafikk 4 GB RAM (maks 8) 320 GB hybrid harddisk/ 20 GB SSD 1 x USB 3.0-port, 1 x USB 2.0-port HDMI og VGA-utganger Gigabit LAN a/b/g/n trådløst nett (Atheros brikke) Windows 7 Home Premium 64-bit Mål: 323 x 226 x 17.8 mm Vekt: 
1,526 kg Pris denne konfigurasjonen: ca 7000 kr 

Ved første øyekast ikke noe som er bemerkelsesverdig verken ene eller andre veien, det måtte være at vekten er litt høyere enn på de fleste 13,3"-konkurrentene, som normalt ligger på 1,3-1,4 kg. 
Men Sony har et lite ess i ermet, de har nemlig fullstørrelses tilkoblinger for skjerm og nettverk, der konkurrenter som Asus og Samsung krever overganger. 

Merk også at minnet er oppgraderbart, noe ikke alle konkurrentene gir deg muligheten til. 

Selve chassiset består av aluminium/magnesium og plast. 
Hele undersiden er av plast, noe som drar den totale kvalitetsfølelsen noe ned, men for øvrig er det lite å utsette på Sonys løsninger på design. 
Lokket har en børstet metallook, og det hele er riktig så lekkert. 

Den samme følelsen får vi når vi åpner lokket, det hele er stilrent og pent. 
Tastaturet er av chicklet-typen, og er svært godt å skrive på. 
Det avgir minimalt med støy, og er kontant og fast. 
Vi liker også godt at piltastene står for seg selv. 
Tastaturet er imidlertid ikke baklyst, noe vi absolutt hadde sett på som en fordel. 

Spesialtaster finner vi tre av, den ene åpner nettleseren, den andre er programmerbar, mens den tredje åpner en "troubleshoot"-side som vi finner noe mangelfull, dessverre. 
Vi hadde i hvert fall ikke klart å løse noen problemer med den informasjonen vi fant der. 

Pekeplaten har integrerte knapper, og fungerer bra, selv med venstre pekefinger hvilende på den, slik vi har til vane å gjøre. 
Den er noe mindre enn på mange av konkurrentenes Ultrabooks, uten at vi ser noe problem med det - overhodet. 

Skjermen er blank og lyssterk, men langt fra like bra som på de nyeste Ultrabookene fra Samsung og Asus, som dog er noe dyrere maskiner. 
Det merkes blant annet på innsynsvinklene, der disse to for øyeblikket er i en særklasse. 
Merk også at den blanke skjermen gir mye gjenskinn, noe som kan være irriterende. 
Både Samsungs nye 9-serie og Asus UX31A har matte skjermer - med høyere oppløsning. 

Lyd er imidlertid noe Sony og T13 er gode på. 
Alt er selvfølgelig relativt, men i forhold til konkurrentene er lyden på T13 helt i toppklasse. 
Det betyr grei lyd med litt bass til bakgrunnsmusikk og radio mens du jobber, til alt annet velger du eksterne høyttalere. 

Alle tilkoblingene sitter på sidene, og er lett tilgjengelig. 

Vår testmaskin var utstyrt med en 320 GB hybrid harddisk/SSD, men den leveres også med ren SSD for optimal lese/skriveytelse, mindre strømbruk og varmeutvikling. 
Det går på bekostning av plassen, for største SSD den kan leveres med er på 128 GB. 

Rask oppstart 

SSD-delen sørger imidlertid for at programmer du kjører ofte, starter raskt. 
Oppstart av maskinen er også vesentlig raskere enn de fleste PC-er med vanlig harddisk, vi målte 24 sekunder. 
De fleste SSD-baserte ligger på underkant av 20 sekunder, mens Samsungs nye 9-serie var nede på 12. 

Maskinen virker bra konfigurert, og oppleves som ganske kjapp i de fleste situasjoner. 
Vi setter et lite spørsmålstegn ved valget av sikkerhetspakken fra McAfee. 
Denne pakken er sikkert effektiv mot de fleste trusler, men er også blant dem som "gjør mest av seg" med varsler i øst og vest, og som vi også har sett har bremset hele systemet i enkelte situasjoner. 

Og Sonys egen snarveilinje som dukker opp når du beveger musepekeren mot toppen av skjermen, er fancy og fin - men også forstyrrende, da den legger seg over programvinduet. 
Slike elementer kan man selvfølgelig fjerne om man ikke helt ser nytten av dem. 

Og vi kan ikke gå videre før vi sier noen ord om det som kanskje er den største innvendingen vi har mot denne maskinen; den har en nervøs vifte som starter i tide og utide, uten at vi helt ser noen grunn til det. 
Selv når maskinen står uten å ha noe å gjøre, starter og stopper den, noen ganger surrer den raskere, andre ganger tregere. 
Rett og slett et irritasjonsmoment når det ellers er stille rundt deg. 

Ytelsestestene 

Windows egen opplevelsesindeks sier følgende om ytelsen. 
Husk at her går skalaen fra 1.0 (tregest) til 7.9 (raskest): 

Prosessor: 6,9 Minne (RAM): 
5,9 Grafikk: 
4,6 Spillgrafikk: 
6,2 Primær harddisk: 
5,9 

Av en eller annen grunn får PC-en dårligere score på grafikkytelse enn Samsungs nye 9-serie, selv om prosessor og den integrerte grafikken er den samme. 

Passmark PerformanceTest 7.0 gir oss mer kjøtt på benet, og diagrammene under forteller om hvordan prosessor, grafikk- og diskytelse er i forhold til en del konkurrenter vi har testet den siste tiden. 

Det siste målepunktet er batteritiden. 
Her skryter Sony av at du kan bruke maskinen i inntil 7 timer. 
Vel, det fikk ikke vi til. 
Selv med minimal belastning holdt ikke batteriet ut i mer enn 6,5 timer, og ved kontinuerlig videoavspilling holdt det ut i litt over 4. 
Det betyr at du kan regne rundt 5 timers brukstid mellom to ladinger, noe som i beste fall kan omtales som middels lenge i Ultrabook-sammenheng. 

Konklusjon 

Sony Vaio T13 har en meget fin design og et av de beste tastaturene i klassen. 
Vi setter dessuten stor pris på at den har full størrelse på tilkoblingspunktene, og på de innebygde høyttalerne - som er blant de bedre vi har hørt på Ultrabooks. 
Pris i forhold til spesifikasjoner er heller ikke så ille. 

Det vi ikke liker er først og fremst noe viftestøyen og en batteritid som vi hadde håpet hadde vært bedre. 
Får Sony rettet på dette til neste gang, er ikke veien til en femmer på terningen veldig lang. 

(Pris på vår konfigurasjon er ca 7000 kroner. 
Du finner oversikt over de forskjellige konfigurasjonene og prisene hos prisjakt.no) 
