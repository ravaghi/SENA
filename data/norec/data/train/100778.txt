Liv Glaser, klaver:«Lyrical travels with Edvard Grieg»
(Simax) 

Glimrende Grieg med Glaser 

Det er mye å velge i når man skal plukke ut noen av Griegs lyriske stykker - det er 66 stykker i alt. 
Liv Glaser spilte inn samtlige i 1963, men denne gangen, i anledning Grieg-året, har hun gjort et skjønnsomt utvalg. 

Hun har lagt vekt på å få det til å dekke et størst mulig tidsrom og mange opusnumre. 
Og her er mye kjent stoff; «Bryllupsdag på Troldhaugen», «Arietta» og «Notturno» og de enda mer folkemusikk-inspirerte «Folkvise» og «Halling», for å nevne noen. 
Glaser spiller på et originalt Erard-flygel fra Griegs egen samtid, og det gjør at mye av musikken klinger tynnere, lettere og på en måte rensligere enn det vi ofte hører. 
Liv Glaser klarer å rendyrke det lette anslaget. 
I hendene hennes blir denne musikken først og fremst elegant og grasiøs med en intens, underliggende nerve - samtidig som hun har evig nok av folkemusikalsk sprett og spenst. 

Hun bygger en imponerende bro mellom det folkemusikalske og det kontinentale i Griegs musikk, mellom fortid og nåtid. 
Det er en nytelse å høre på. 
