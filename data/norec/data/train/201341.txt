Nye Porsche Cayenne prøvekjørt
LEIPZIG (DinSide Motor): 
Vi trosset vulkanen og fikk en svært tilfredsstillende Porsche-opplevelse til gjengjeld. 

NB! 
Rettelse, 29.04.2010: 
Vi har fått vite at parallellimportører har henvist til vår artikkel for å meddele kunder at 211-hestersversjonen har lavere dreiemoment enn 240-hestersversjonen. 
Dette på grunn av en beklagelig tastefeil fra vår side som har gjort at nevnte dreiemoment ble oppgitt til 500 Nm. 
Det er 550 
Nm som er riktig, og det gjelder begge utgavene. 
Vi indikerte imidlertid fra start at dreiemomentet er det samme for de to versjonene. 
Rettelsen er foretatt i artikkelen. 

Aske eller ikke aske - denne bilen skulle kjøres. 
Flytur til Tyskland var utelukket de dagene Porsche hadde invitert til prøvekjøring. 
Dermed stablet undertegnede og med-journalister seg sammen med Porsche-importørens representant inn i en Cayenne GTS (utgående modell) i Oslo, og tilbragte 26 timer tur/retur på veien for å få med oss denne lanseringen. 

Førsteinntrykket på plass 

Heldigvis var det verdt det - vi fikk en grundig innføring i nyheten samt anledning til å utforske nye Cayennes evner både på landevei, i byen, på Autobahn, på bane og offroad. 
Temmelig komplett med andre ord, og totalt 48 velutnyttede timer. 
Vi har altså fått et solid førsteinntrykk av Porsches sist ankomne. 

"Riktigere" design 

Designmessig er Cayenne blitt litt mer... Porsche. 
Fronten er i større grad enn før 911-inspirert, lyktene har fått en "riktigere" fasong og panseret er blitt flatere - noe som har nødvendiggjort en utbuling over motorrommet. 
Bilen er blitt litt lengre og ser noe spenstigere ut enn før; fra profilen synes vi den nye "haisnuten" gir et mer dynamisk preg. 
Uansett har vi alltid hatt et lite problem med blandingen av Porsche og SUV rent utseendemessig, men alt i alt har resultatet blitt ganske vellykket, synes vi. 

Større, men lettere 

Cayenne anno 2010 har vokst litt og er fem centimeter lengre enn forgjengeren. 
Med sine 485 centimeter i lengden, 195 centimeter i bredden og 171 centimeter i høyden ruver den mer i terrenget enn man skulle tro utfra bildene, noe som tyder på at bilen er velproporsjonert. 

Samtidig er bilen blitt betydelig lettere - faktisk hele 180 kilo. 
Den veier likevel fortsatt i overkant av to tonn. 
Den ekstra lengden kommer baksetepassasjerene til gode. 
Og som ferske baksetepassasjerer over lengre avstander i forgjengeren, kan vi skrive under på at det er et velkomment grep. 
Annen seterad kan dessuten flyttes 16 centimeter i lengderetningen og ryggstøttevinkelen kan justeres med valg mellom tre posisjoner. 

Kjøremaskin av de sjeldne 

Nye Porsche Cayenne er, som vi forventet, en drøm å kjøre. 
Noen 911 kan en slik diger doning selvsagt aldri bli, men ingen kan si at den ikke forsøker så godt den kan! 
Cayenne er alldagsdugelig og har en rekke innstillinger av chassiet som gjør den brukbar til både langturskjøring, aktiv kjøring på bane og kjøring på dårlige hytteveier. 

Kan terreng 

Vi fikk en gjennomgang av dens terrengegenskaper i en krevende offroad-løype og de var mer enn overbevisende. 
Cayenne er en ekte terrengbil. 
Den er i tillegg lettere å terrengkjøre enn tidligere; brukeren behøver ikke å forholde seg til annet enn innstillinger i konsollen som automatisk henter de beste egenskapene og lar den avanserte elektronikken, i samarbeid med åttetrinns-automaten, simulere både lavserie og mekaniske differensialsperrer. 

Ekte sports-SUV 

Cayenne er den reneste Dr Jekyll og Mr. Hyde, for etter en tøff runde i terrenget kan man sette seg i en Cayenne turbo og bli kjørt på en spenstig banerunde av en Porsche-instruktør som virkelig kan det. 
Og på banen krymper bilen formelig rundt en, legger seg ned på asfalten, biter seg fast og lar seg hive rundt svingene i et solid tempo. 
Det virker helt utrolig, men denne svære SUVen kan faktisk kjøres som en vaskeekte sportsbil. 
Bremsene er sin oppgave voksne og biter helt fantastisk; retardasjonene er like imponerende som akselerasjonene. 

Snillere mot miljøet 

Porsche har hatt som målsetning at nye generasjon Cayenne ikke i samme grad som tidligere skal anses som en miljøversting. 
Og de har faktisk greid å få tre av versjonene under literen per mil i forbruk. 
Det gjelder dieselversjonen, hybriden og innstegsversjonen med bensinmotor, Cayenne V6. 
Dette er oppnådd ved hjelp av vektbesparende tiltak (bilen veier hele 180 kilo mindre enn før til tross for økt dimensjon, forbedret sikkerhetsstruktur og mer lydisolasjon). 
Videre er ny transmisjon - den velfungerende åttetrinns automatkassen - og optimalisert motorteknologi med på å få ned forbruk og utslipp. 
Den nye girkassen er for øvrig en fryd å bruke og sjalter raskere enn før samtidig som motorenes arbeidsregister utnyttes bedre. 

Diesel og hybrid 

På motorsiden finner vi en dieseldrevet treliters V6-motor i to effektvarianter. 
Med 211 hestekrefter går det med en del færre avgiftskroner enn med 240, og dreiemomentet forblir de samme, solide 550 newtonmeter. 
Cayenne diesel gjør 0 til 100 på 8,5 sekunder men klarer seg med 0,74 liter per mil ifølge produsenten. 
Cayenne leveres også med hybrid-drivlinjen vi tidligere har beskrevet i anledning lanseringen av VW Touareg. 
Det betyr kompressormatet V6-bensinmotor på 3,6 liter og 333 hk pluss en elmotor på 47 hk. 

Porsche har store ambisjoner når det kommer til hybridteknologi. 
I Genève presenterte de en sensasjonell sportsbil, 918 Spyder. 
Les om den her! 

Mer effektive bensinmotorer 

Cayenne 
V6 med sin 3,6-liters bensinmotor er gått opp i effekt til 300 hk mens forbruket er redusert med 20% til 0,99 liter/mil. 
Neste trinn på bensinstigen heter Cayenne S, og har en selvpustende V8-er med slagvolum på 4,8 liter. 
Denne utvikler 400 hk, opp fra 385. 
I dette tilfellet har forbruket gått ned med 23%, til 1,05 liter per mil. 

Når denne motoren utstyres med biturbo blir det Cayenne Turbo vi får med å gjøre og denne yter, i likhet med forgjengeren, 500 hestekrefter. 
Men den har et forbruk begrenset til 1,15 liter per mil. 
Vi fikk oppleve Cayenne turbo både på vei og på bane og dette er den heftigste Cayenne-opplevelsen vi har hatt hittil. 

Med en slik kraftkilde får bilen virkelig bevist sitt sportslige temperament som vi beskrev ovenfor. 
Ytelsene er merkbart bedre enn tidligere og Cayenne turbo greier 0-100 på 4,7 sekunder (det oppleves som enda raskere), og har en toppfart på 278 kilometer i timen. 
Nå gleder vi oss bare til S-varianten kommer! 

Cayenne bygges på Leipzig-fabrikken, der også legendariske Porsche Carrera GT ble laget. 
Les vår test av den her. 

Ikke så verst priset 

Selvsagt er dette en dyr bil. 
Men prisene på nye Cayenne ga oss en hyggelig overraskelse. 
I forhold til de som ble annonsert ved lanseringen, har nemlig importøren valgt å la den lave eurokursen komme kundene til gode. 
Dermed er prisene gått ned en god del tusenlapper, og er nå som følger: 

- Cayenne 3.0 
V6 diesel 211 hk: 922.000 - Cayenne 3.0 
V6 diesel 240 hk: 979.000 

- Cayenne Hybrid 380 hk: 1.309.000 

- Cayenne S V8400 hk: 1.487.000 - Cayenne Turbo 500 hk: 2.149.000 

Bedre på alt 

For å konkludere kan vi konstatere at nye Cayenne lever opp til forventningene vi hadde. 
Den sportslige SUVen er blitt bedre på alt; den kjører enda bedre, er mer brukervennlig, har bedre plass og komfort og er attpåtil mindre miljøfiendlig enn før. 

Når da prisene ikke er høyere enn de er - takket være både lavere CO2-nivå og en eurokurs som har beveget seg riktig vei - er vi overbevist om at bilen vil realisere sitt potensiale i markedet fullt og helt. 
Mens forgjengeren nå i 2010 ikke ville greid stort mer enn en treer, får nykommeren en fullt fortjent femmer. 
