Moro fra Mars
Munterts livsnytende Mars-boer gjør livet til en fest og et mareritt for nerdete engelskmenn i dypet av USA. 

«Paul» er et morsomt sammensurium av en oppfinnsom komedie: 
Sci/fi, roadmovie, kulturkollisjon, romantisk komedie i en appellerende, rampete blanding. 

Det handler om to engelske fantasynerder, som bestemmer seg på å dra på pilegrimsreise i en campingvogn til de mest kjente UFO-stedene i USA. 

Et sted i Nevadaørkenen kolliderer de med verdens verste sjåfør: 
Paul, vaskekte alien, modellert akkurat på den måten vi fantasifattige jordboere tror marsmenn skal se ut. 
Men ellers en ganske så vennlig og urban fyr, med røyksaker og six-packs som dårligste vaner. 

Paul har peiling på mye. 
Men mangler sosial intelligens (Seth Rogen gir stemme og mentalitet, her - så akkurat dét er ingen stor overraskelse.) 

Med amerikanske myndigheter og en illeluktende representant for den amerikanske Gud & geværalliansen i hælene, leveres en kjaptrullende og ganske så frekk historie, fremført med den smågrisete dialogen og -vinklingen amerikanske filmstudioer må ha engelske manusforfattere (jo da: 
Frost og Pegg!) til for å legge skylden på ... 

Blant annet får de fundamentalistiske «bibeltro» amerikanske kreasjonistene et par friske ørefiker, særlig via T-skjorta til kjærlighetsobjektet Kristin Wiig. 
Motiv: 
Jesus skyter Darwin i hodet med en gigantisk revolver! 

Jo da, dette er helt fin sommerunderholdning med go'-følelse, stappfull av film- og fantasy- og komireferanser. 
Den lille ulempen er en smule repeterende monotoni etter hvert. 
Og - etter de første overraskelsene - en alien-Paul, som utvikler seg altfor lite til helt å beholde spenstigheten. 
