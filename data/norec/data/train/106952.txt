Cecilia:«The Healing Voice» 

(MBO/BIEM) 

Hold deg til pop, Cecilia! 

På klassisk-cross-over-artisten Cecilias nye cd, «The Healing Voice», er det ganske riktig nettopp stemmen hennes som redder hele platen. 
For øvrig fremstår mye av musikken som en salig blanding av intetsigende klangflater, pop, noe gospel og en klassisk idé - ofte med en bass som dundrer som en semitrailer gjennom klanglandskapet. 

Den eneste kjente, klassiske melodien er den såkalte «Going Home» fra Dvoraks symfoni «Fra den nye verden». 
Ellers er det mye latinske messetekster med ny musikk av Daniela Angermann og Michael Hoppé. 
Her er det Cecilias stemme som trekker opp - hun synger høyt, rent, klart og vakkert. 
Resten er en temmelig usmakelig blanding av klisjébefengte musikalske effekter som på det beste er kjedelig. 

Da er «Soul of the World» og «The Magic»; greie, melodiøse poplåter, absolutt å foretrekke. 
De ligger i et kledelig stemmeleie, klangbildet henger sammen, og Cecilia har en helt annen tilstedeværelse på engelsk enn på latin. 
Hold deg til sånt hvis du ikke vil synge klassisk på bedre vis, Cecilia. 
