Erik & Kriss:«Tabu» 

(MTG Music) 

Gode gutter, feil fokus. 

Da låten «Bærumsgrammatikk» dundret ut av høyttalerne noen år tilbake, var gladguttene Erik og Kriss både frekke og klysete - men kombinert med humor funket det bra. 
Nå har de blitt litt for barnevennlige. 
Det fenger mest når de beveger seg litt bort fra rap og mot gladpop, som på låtene «Porno» og «Rundt finger'n». 
Det er da man lener seg tilbake og eventuelt tramper takten. 
Dessverre drukner disse låtene litt i maset om dem selv, på for eksempel «Fortsatt» og tittelsporet. 
De synger at det er tabu å høre på dem, at de trives med å være på «Hits For Kids», og at de ikke har kred, men har fans likevel. 
Kan høres ut som selvironiens høyborg, men det slår feil ut. 
Jeg skulle ønske de kjørte vestkantløpet helt ut, uten å se seg rundt - guttene forstår seg jo utvilsomt på musikk. 
Tabuspørsmålet har de selv reist, og man kan ikke bli noens «guilty pleasure» ved å markedsføre seg som det. 

Med mer fokus på musikk og mindre fokus på folks meninger, vil fjerdealbumet låte hundre ganger bedre. 

ANBEFALTE KJØP: 
«Rundt finger'n», «Slår sprekker», «Porno». 
