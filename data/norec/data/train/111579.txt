Herlig film, viktig påminnelse
Knallgod film som glimrende belyser sider ved norsk asylpolitikk. 

HANDLER OM: 
Mette, Julie og Naisha er bestevenner. 
De bor i en norsk dal, Naisha sammen med sin mor på bygdas asylmottak. 

Oppunder jul forsvinner Naisha. 
Mette og Julie blir desperate, særlig etter at Julie overhører - faren er politimann - at Naisha og moren skal kastes ut av landet; asylsøknaden er avslått. 

DOM: 
Filmen er meget godt fortalt! 
De unge jentene spiller strålende og troverdig, de voksne fyller fint sine til dels vanskelige oppgaver (et særlig pluss til Jonathan Espolin Johnson, som, som politimann og far), The Black Sheeps er spenstige musikkbidragytere. 
Når «eventyret» tar over (dette er tross alt en film!), er det med troverdig fortellerglede. 
Historien er rampete nok og anarkistisk nok til å ta et par skikkelig tak i en aktuell virkelighet: 

Norsk asylpolitikk. 

Temaet er ikke enkelt. 
Men: 
Filmen griper fatt i et ofte oversett og fortiet faktum: 
Mange asylsøkere bor i lang, lang tid på asylmottakene. 
Ikke sjelden i mange år. 

Det betyr at tallrike asylsøkere - også mange barn - blir integrert i lokalsamfunn. 
Det knyttes bånd, vennskap, kjærlighet. 
Dette er menneskets natur - heldigvis! 

Men det betyr igjen at når, etter lang behandlingstid i UDI, må disse båndene brytes. 
Det betyr smerte, engasjement og raseri som åpenbart kommer i konflikt med utvisningsvedtakene. 

Regelmessig blir vi minnet om dette, ikke minst fra mindre, sparsomt befolkede lokalsamfunn, som er blitt glade i sine nye innflyttere og ser på dem som alt annet enn numre i en asylsøkerkø. 

Vi nordmenn er ikke gode til dette: 
Å forholde oss til kalde politiske realiteter når dype menneskelige følelser må ofres. 
Det er, kynisk sett, mye «enklere» å stanse asylsøkere ved grensen - før vi blir kjent med dem. 

Når så ikke skjer, oppstår historier som den i «Bestevenner»; 
Det er det blitt en riktig fin, tankevekkende, engasjerende og rørende film ut av. 
Det er lenge siden jeg har grått så mye på kino! 

JON SELÅS 
