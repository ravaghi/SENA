Nokia 6220 classic
Denne mobilen har nesten alt, inkludert et stort problem: den føles langt billigere enn den er. 

En av fjorårets beste mobiltelefoner fra Nokia var 6120 classic, som også tok hjem "mest for pengene"-tittelen under oppsummeringen av mobilåret 2007. 

Og det er vel ingen tvil om at Nokia også sikter mot massene med etterfølger og/eller storebror 6220 classic. 
Finnene har helt tydelig vært inspirert av 6120c (altså classic) - størrelsen er omtrent den samme og mye av designen fra denne er beholdt. 

Men samtidig er den fundamentalt oppgradert med blant annet større skjerm, GPS og et kamera på hele fem megapiksler. 

Fargevalget er klassisk sort eller "Plum", som i praksis betyr lilla. 

Viktige data: 

Quad-band GSM/GPRS/EDGE 3G med HSDPA (super-3G) 2,2" skjerm med 16 millioner farger og 240 x 320 piksler 120 MB internminne, plass til microSD-kort (1 GB følger med) 5 Mp kamera (2592 x 1944 piksler) med Xenonblits og autofokus Musikkstøtte for MP3/AAC/ACC+/eAAC+/WMA Radio: 
FM stereo med RDS GPS-mottaker med A-GPS Brukergrensesnitt: 
Symbian OS v9.3, Series 60 3rd ed. 
FP2 Overføring via blåtann og USB 2.0 (microUSB) Tale/standbytid: opp til 2,5/250 timer Størrelse: 46,5 x 108 x 15,2 mm, vekt 90 gram Ca. pris: 3000,- inkl. mva. 

Plastic fantastic 

Og til det beløpet er det egentlig synd at Nokia ikke har klart å kopiere kvalitetsfølelsen vi husker fra 6120c. 
Denne føltes tight og fast i fisken, mens førsteinntrykket i det vi tok ut vårt 6220c-eksemplar var mer i retning av "jøss, skal den knirke så mye?". 

For bortsett fra den gode skjermen er plastikkfaktoren her høy, og knirkingen er vanskelig å ignorere. 
Ikke at det nødvendigvis er så farlig for funksjonalitet eller kvalitet, men det unnskylder heller ikke at en telefon til tre tusenlapper til en viss grad føles mer som en billig plastleke. 

Så det er på innsiden at den nye classic-mobilen har sin styrke, og med mindre du er en av dem som krever trådløst nett (WLAN) på mobilen er det lite å savne av tilkoblingsmuligheter. 
Kjapt nevner vi firebånds GSM med EDGE og 3G med HSDPA - altså ikke mye å klage på når vi ser på telefonens muligheter for bruk med telefonnettverket, det være seg for tale eller data. 

Støtten for videosamtaler er også der med et ekstra kamera i fronten av mobilen. 

Samtalekvaliteten er som du vet avhengig av nett, forhold og samtalepartners telefon, men her skal det også sies at vi har hørt bedre lyd i en rekke andre mobiler. 

Nokia 6220c har ellers det meste på plass: blåtann med A2DP (Advanced Audio Distribution Profile), kalenderfunksjon, muligheter for e-post, SMS, MMS og lydmeldinger. 

Føler du ellers at du mangler noe er det greit å vite at telefonen kjører operativsystemet Symbian Series 60, noe som også gir deg muligheter til å kjøre en del tredjeparts programvare. 

I praktisk bruk 

Om vi for et øyeblikk ignorerer plastikkfølelsen er Nokia 6220 classic som du kan se rund i kantene og relativt god å holde i. 
Den opptar heller ikke spesielt mye plass der den ligger i bukselomma. 

Tastaturet har store taster, gir relativt god respons og krever lite tilvenning. 
Ellers er telefonen er som de fleste nyere mobiler utstyrt med kamera-tast på siden og volumkontroll. 
Navigeringen er rask nok, men en liten forsinkelse kan merkes når vi går frem og tilbake i menyene. 
I praksis er dog dette ikke noe problem. 

Den lille stjernen øverst på venstre side blinker når GPS-en søker etter satellitter og lyser fast når den har kontakt. 

Internminnet er på anstendige 120 MB, men med et fem megapiksels kamera og litt musikk fyller dette seg fort. 
Minnet kan derfor utvides med microSD-kort, og med i pakken følger et på 1 GB. 
Tilgang til kortplassen får du kjapt gjennom en luke på telefonens venstre side. 
Her har du i tillegg en "own"-tast du selv kan bestemme hva skal gjøre. 
Standard er at den starter opp GPS-en og Nokia Maps. 

I bunnen av telefonen finner vi 2,5mm minijack for hodesett eller ekstern lyd og bilde. 
i tillegg til den stadig mer vanlige microUSB-porten for dataoverføring. 
Telefonen lader ikke når USB-kabelen er koblet til. 

GPS og Ovi 

Som på mange av de nyere Nokia-modellene kommer 6220 classic med programvare for Internett-deling ferdig installert. 
Kort fortalt er dette et lite program som gjør det enkelt å dele media med andre over nettet. 

Har du en Ovi Share eller Flickr-konto kan du faktisk dele bilder med et eneste klikk. 
Telefonen vil da automatisk koble seg opp mot Internett og laste opp bildet til din konto - som betyr rett ut på web. 
Har du ikke fastpris på datatrafikk kan du også sette den til å automatisk skalere ned bildet, slik at du ikke blir loppet etter litt for mye festknipsing. 

En annen ting som er puttet inn i mobilen er en GPS-mottaker, og på minnekortet som følger med telefonen ligger kart over Norden (Nokia Maps 2.0). 
Ønsker du oversikt over andre områder kan dette fritt lastes ned eller du kan alltids bruke Google Maps. 

I Nokia Maps 2.0 kan du blande kart- og satellittdata. 

Kart og vanlig GPS-lokalisering er som vanlig for Nokia gratis, men ønsker du ekstrafunksjonalitet som navigasjon koster dette penger etter en 90 dagers fri prøveperiode. 
Omtrentlige priser finner du her. 

GPS-en kan også brukes sammen med kameraet for Location Tagging, altså at den automatisk henter posisjonsdata som lagres sammen med bildene du tar. 
Nå slipper du altså å huske hvor bildet ble tatt. 

Anstendig som musikkmobil 

Som så ofte når det gjelder ørepluggene som følger med mobiltelefonen er det ikke det helt store dersom du setter pris på god lyd. 

Så har du planer om å bruke mobilen som MP3-spiller eller radio bør du så avgjort vurdere å bruke noe annet enn det som ligger i pakken. 
Alternativene er å kjøpe et bedre bedre kablet hodesett for telefonen (med 2,5 mm minijack), bruke en overgang fra 2,5 til 3,5 mm og vanlige hodetelefoner, eller få tak i et hodesett som kan kobles til trådløst over blåtann. 

En liten bryter over linsen på baksiden åpner og stenger et beskyttelseslokk. 
Denne bryteren er løs og skranglete - i takt med hvordan byggekvaliteten føles for telefonen generelt. 

Vi har testet musikkspilleren med en 2,5 til 3,5 mm overgang til våre vante hodetelefoner og er strengt tatt fornøyd med lyden. 
Nokia 6220c er ingen utpreget musikkmobil og når ikke helt opp til en XpressMusic-modell - blant annet er utgangseffekten litt lav, men bakgrunnssuset som har vært typisk på de noe eldre Nokia-modellene merker vi ikke noe til på 6220c. 

RDS-radioen har ikke det beste mottaket vi har hørt, men lyden er fin når det er gode forhold. 
Her kommer det som alltid også mye an på hvor du bor og hvor godt hodetelefonene dine fungerer som antenner. 

Flott kameradel 

Kravene til fotodelen på moderne mobiltelefoner har blant annet resultert i at Sony Ericsson annonserte en mobil med et 8,1 megapiksels kamera tidligere i sommer. 

Og selv om ikke mobilkameraer ikke på noen måte kan måle seg med et anstendig lommekamera er det ingen tvil om at mange også klarer seg fint med telefonen, og i så henseende burde 6220c sin kameradel appellere til mange. 

Her snakker vi altså Zeiss-optikk, autofokus, Xenonblits, 5 Mp oppløsning (2592 x 1944 piksler), en rekke modi (for sport, natt, makro osv), og som tidligere nevnt Location Tagging. 

Kameraet kan også ta opp film i VGA (640 x 480) med hele 30 frames i sekundet. 

Når det gjelder bildekvalitet er Nokia 6220 classic på høyde med de noe dyrere Nokia N82 og N95. 
Under kan du se eksempler på bilder tatt med kameraet: 

Oppsummering 

Vi sitter med litt blandede følelser for Nokia 6220 classic. 
Denne mobilen er litt av en sak på papiret og kunne vært en kremtelefon med 4-bånds GSM og EDGE, super-3G, supert kamera, god musikkspiller og GPS. 

Men i hånden og i bruk er det vanskelig å glede seg over god innmat når den er pakket inn i knirkende plast som får telefonen til å virke langt billigere enn den er. 

Vi kan heller verken skryte av batterilevetiden eller samtalekvaliteten, i hvert fall ikke med tanke på at mobilen koster deg tre tusenlapper - i skrivende stund kun tre hundre kroner mindre enn Nokias egen N78. 
Denne har riktignok en dårligere kameradel, men den føles mer responsiv og solid, skjermen er større, den har WiFi, FM-sender og bedre muligheter for musikk. 

Går du opp ytterligere et par hundrelapper kan du få fjorårsfavoritten N82 som gir deg både i pose og sekk. 

Hovedsaklig er det byggekvaliteten, batterilevetiden og prisen i forhold til andre alternativer som holder nede en ellers jevnt over god og velfungerende mobiltelefon, og gjør at den "kun" ender opp på en sterk firer karaktermessig. 

Mobilvelgeren finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
