Rebekka & The Mysterybox:«Good Or Goodbye» 

(Kirkelig Kulturverksted) 

Farvel til sær alvepønk, hei til god popmusikk! 

Multitalentet Rebekka Karijord ble i 2003 nominert til Spellemannprisen i kategorien beste nykommer for debutalbumet «Neophyte», en plate så eksperimentell og sær i all sin elektrosymfoniske frihet at den ikke akkurat gikk rett hjem hos det norske folk. 
Sjansen for at Rebekka med oppfølgeren «Good Or Goodbye» skal bli en ny Odd Nordstoga, er fortsatt minimal, heldigvis. 
Men 29-åringen og musikermakker The Mysterybox, som egentlig heter Peder Kjellsby, har senket tilgjengelighetslista i det minste et par hakk og kommet opp med en mer rendyrket pop-plate. 
Allison Goldfrapp kan virke som en sterk inspirasjonskilde, men i forhold til den britiske electroglam-dronningens siste album har «Good Or Goodbye» mye mer å fare med - ikke minst når det gjelder det musikalske bakteppet, der de mange detaljene utfyller hverandre nesten på magisk vis. 
Det er tidvis på grensen til overambisiøst, men låter som «Chemistry» og «Gasoline», med sine hektende poprefreng, er med på å holde platen fast på et forholdsmessig folkelig nivå. 
Og det er selvfølgelig positivt ment. 
