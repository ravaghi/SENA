Opeth:«Watershed» 

(Roadrunner / Bonnier Amigo) 

Ambisiøst og storslått - som vanlig. 
Mikael Åkerströms Opeth har så til de grader funnet sin egen nisje at svenskene denne uken gikk helt til 23. plass på Billboard-listen i USA med «Watershed», ingen dårlig uttelling etter atten år i progmetalens tjeneste. 
Som bandsjef er Åkerström metalens Janus - han har to ansikter. 
Det ene åpenbarer seg med dystertunge gitarriff, ilskt tempo og knurrende deathmetal-vokal, mens det andre ledsages av akustiske gitarer, normal stemmeprakt og en atmosfære der jazz-påvirkningen faktisk blir mer og mer påfallende. 

Samtidig blir han aldri gravalvorlig - den komplett ustemte avslutningen på «Burden», for øvrig noe av det beste som er skrevet innen progrock siden syttitallet - viser at Mikael Åkerström fremdeles har lekenheten i seg og at Hovefestivalen på fredag nok en gang har sikret seg et gullnavn innen dagens metal. 

Anbefalte kjøp: 
«Burden», «Porcelain Heart» og «Hessian Peel». 
