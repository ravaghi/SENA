Fylla har skylda - igjen og igjen
ROMAN: 
Verstseljande forfattar med dametekke toler ikkje brennevin, men drikk likevel. 
Med sakn, tap og elende som resultat. 

Atle Hansen: 
Maria møy. 
205 sider. 
Wigestrand. 

«Syng meg heim!» (2012), den førre vaksenromanen til diktaren, trubaduren og journalisten Atle Hansen (f. 1954, debut 1997), var ei velforma, underhaldande soge knytt til vestlandsnaturen, utferdstrong, kjærleik og tradisjonsmusikk. 

Vestlandsk klangbotn har også hans 20. bokutgjeving, «Maria møy», ein tekst som nok vitnar om ein målmedviten, skrivefør forfattar, men som tidvis verkar overlessa og lite spennande i all sin forviklingsrike dramatikk. 

Hovudkarakteren 
Jo Havn - ein verstseljande, skild romanforfattar med journalistbakgrunn og dametekke – kjem i første kapittel med snøggbåt til ei ikkje namngitt vestlandsøy der han budde under namnet Johan Nilsen til han var femten. 
Han har leigd ei rorbu i håp om å få inspirasjon til å skriva ei ny bok. 
Det lukkast dårleg. 
I staden haustar han lagnadstung informasjon om eiga fortid, noko som endrar livet hans for alltid. 

Gjengrodde stiar 

Slik sett blir dette ei ny forteljing om å gå på gjengrodde stigar og koma på sporet av den tapte tid. 
Vi høyrer om oppveksten i ei bygd der skilnaden på fattige og rike var markant og religiøs dømmesjuke herja. 
På notidsplanet er hus flytta frå, verksemder nedlagde, eit asylmottak etablert, økonomisk ulikskap og privat fiendskap framleis utbreidd. 

Gjennom møtet med eit par ustabile, mannlege maktpersonar og nokre kvinner – særleg Anna Våg som jobbar på kafeen og for eit lokalt krisesenter, den tidlegare journalistkollegaen Eline samt den unge kunstmålaren Ada Grindvåg, ho som ikkje kjenner faren sin, er busett i Aarhus og dotter til ei som døydde for seks år sidan, blei kalla Maria møy og var ungdomskjærasten hans - lærer Jo Havn leksa si: 
Fylla har gjerne skylda – i «valdtekt, narkomani, overdose, drukningsdød som kan henda er eit drap». 
Han toler ikkje brennevin, men drikk likevel, med «sakn, tap og elende» som resultat. 

Sjukeleg sjalusi 

Når romanen i tillegg streifar sjukeleg sjalusi og ei samfunnsstøtte som bankar opp sambuarane sine, økonomisk maktkamp, mogleg narkosmugling, ulike former for kjønnsidentitet, sengekos og skrivesperre, ei mystisk forsvinning og ei fatal fortrenging av det freudianske, klassiske slaget, ja, då er det ikkje fritt for at forviklingane kan bli for peikefingerstyrte og mange. 

Når fasiten knytt til Adas fråverande far omsider blir avdekt, har lesaren for øvrig fatta teikninga for lenge sidan. 
