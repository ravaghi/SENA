Visuelt storslått
USA 2012 

Regi: 
Ang Lee 

Manus: 
David Magee, etter boken fra 2002 ved samme navn av Yann Martel 

Skuespillere: Rafe Spall, Irrfan Khan, Tabu, Suraj Sharma, Adil Hussain 

Sensur: 
11 år 

Egnethet: ungdom/voksen 

Da romanen som denne Ang Lee-filmen bygger direkte på utkom i 2002, ble den tildelt den prestisjetunge Booker-prisen. 
Det er lenge siden den kom i norsk oversettelse, men i forbindelse med filmpremieren er den nyutgitt. 

Den USA-boende Ang 
Lee er en meget allsidig filmregissør. 
Han har gitt oss høytstående og vidt forskjellige verk, både i filmspråk, stil og tone. 
Nok der å nevne filmer som "Snikende tiger, skjult drage", "Fornuft og følelser", "Brokeback Mountain" og "Ride with the Devil". 

Vi kutter garnityret og forteller helt enkelt at filmens kjerne i "Historien om Pi" er om et skipsforlis i Stillehavet. 
Et lasteskip bærer med seg en rekke dyr fra en zoologisk have i India, dyrene skal til Canada. 
Underveis kommer skipet ut for en veritabel storm. 
Den eneste overlevende er en 16-årig indisk gutt. 
Det var hans far som var på vei med dyrene, han hadde solgt sin zoo og ville etablere et nytt liv for seg og familien i Canada. 

Gutten havner i en livbåt sammen med en ape, en hyene, en sebra og en fullvoksen, bengalsk tiger. 
Etter hvert blir det bare gutten og tigeren igjen. 
Langsom begynner et meget sært forhold å spire mellom dem. 
Nok så om "hva som skjer". 

Men om filmen og filmens vesen skal vi absolutt si noe: 
"Historien om Pi" er en storslått visuell opplevelse. 
Den er på linje med å se et nordlys. 
Med vidtfavnende liner og majestetiske "armbevegelser". 
Vakker og truende på samme tid. 
Som gammelmodige malerier fra Det gamle testamentet og en form for opphøyet action i kombinasjon. 

De menneskelige forholdene som rammer inn denne historien, er fylt med hverdagslige klokskaper og pussige dialoger. 
Skuespillerne er habile, men de er ikke dem som innehar hovedrollen her. 
Det er de mektige, visuelle musklene. 

Kort jublet: 
Julens største filmopplevelse! 

PS. 
Oscar bør gå til tigeren. 
