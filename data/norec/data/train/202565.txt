Samsung Pico SP-H03
Projektor på størrelse med en smykkeeske, som spiller MKV og Divx-filmer direkte. 
Er det denne vi har ventet på? 

En liten boks som får plass i lomma, som kan spille av alle mulige multimediformater, som går på batteri og som kan projisere et bilde på veggen tilsvarende en flatskjerm på 80 tommer. 
Det høres nesten for utrolig til å være sant, men Samsung hevder at de har fått det til. 

SP-H03 ser nesten ut som et klassisk Polaroid-kamera, men er altså i praksis en projektor. 

Ikke en hvilken som helst projektor, riktig nok. 
Den er nemlig bitteliten - knappe 7 cm bred og like dyp. 
Vekten er beskjedne 210 gram, og den er utstyrt med en LED-lampe som i praksis vil vare så lenge produktet lever (Samsung antyder 30.000 timers brukstid). 
Den digitale oppløsningen er moderat, 854 x 480 piksler for å være nøyaktig. 

Projektoren har innebygd flashminne på 1 GB, og dukker opp som en egen stasjonsbokstav når du kobler den til PC-en. 
Den har også innebygd kortleser for microSD-kort, samt USB-port, VGA-inngang og inngang for komposittkabler - alt ved hjelp av medfølgende adaptere. 
Den har dessverre ingen HDMI-inngang. 

Utrolig liste over formater 

Det finnes etter hvert flere pico-projektorer på markedet, men vi har ennå til gode å se noen med så god formatstøtte fra den innebygde mediespilleren. 
Ifølge Samsung støtter den ikke bare AVI, MP4, ASF, MPG, RM, FLV, WMV, JPEG, PNG, BMP, GIF, MP3, MP2, WAV, WMA, FLACK, APE, og RA, den kan også vise Powerpoint-presentasjoner direkte uten konvertering. 

Det viste seg å stemme ganske bra med virkeligheten. 
Vi fylte en minneplugg med diverse multimedieformater, og de fleste lot seg avspille. 
Det mest imponerende er at den taklet høyoppløst materiale - både DivX og MKV - i inntil 720P (1280 x 720 piksler). 
Det er imponerende! 
Vi fikk imidlertid problemer med materiale i 1080P. 

Den viser dessuten også undertekster (.srt-filer), men viste verken Æ, Ø eller Å korrekt på våre testfiler. 

Enkelt 

Projektoren er utstyrt med berøringsfølsomme knapper på toppen, og er klar til bruk knappe 20 sekunder etter at du har skrudd den på. 
Ved hjelp av pilene kan du navigere i menyer, velge kilde og filer som skal spilles av. 
Grensesnittet er absolutt godkjent, og ikke ulikt det vi har sett på mange mediespillere den siste tiden: 

Du finner ingen muligheter for å justere bildet annet enn fokusering (helt ned i 9-tommers størrelse), så her må du plassere projektoren på flatt underlag og i rett vinkel mot lerretet/veggen. 
Du kan også bruke stativ, standard gjenget stativfeste som på kameraer, sitter på undersiden. 

Begrenset lysstyrke 

LED-lampen har en lysstyrke på 30 lumen. 
Det er ikke veldig mye, men i et rom med relativt lite lys fikk vi et godt, kontrastrikt bilde på rundt 60 tommer på en hvit murvegg. 
Da stod projektoren ca 2,5 meter fra veggen. 
Bildet ble imidlertid svært utydelig så snart vi skrudde på taklampen, så da måtte vi bevege oss nærmere. 
Og regelen er den samme som på andre projektorer; jo mindre lys det er i rommet, desto større bilde kan du lage. 

Projektoren har innebygd høyttaler på 1 W som gir fra seg lyd i bærbar PC-klassen. 
Hvis du synes det blir litt spedt, kan du koble den til eksterne høyttalere ved hjelp av minijack-utgangen. 

Den har også en innebygd kjølevifte, som har et støynivå som også kan sammenlignes med en typisk bærbar PC - altså ikke særlig sjenerende. 

Batteridrift 

Hele bunnen av projektoren dekkes av et stort batteri. 
Ifølge Samsung skal det holde til en totimers spillefilm, men vi har ikke etterprøvd dette. 
Vi opplevde imidlertid problemer med å forsyne minneplugg og ekstern harddisk med nok strøm via denne porten på batteridrift, så da blir løsningen enten minnekort eller internminne dersom andre strømkilder ikke er mulig å oppdrive. 

Konklusjon 

Dette er kanskje den beste lommeprojektoren vi har testet så langt. 
Den er ekstremt liten, virker solid, og sørger for å spille av de fleste multimediefilene dine OG powerpointpresentasjonene dine direkte. 

Ulempen er naturligvis først og fremst lav lysstyrke, noe som begrenser bruksområdet noe. 
Du kan alltid lage et lite bilde på veggen i møterommet, men uten å skru av taklyset blir du gjerne sittende igjen med et bilde på størrelse med en vanlig PC-skjerm - og da er er gjerne noe av vitsen borte. 

Men det er en tøff gadget, og til å vise fram bilder og videoer på festen, på hytta eller i klubbhuset er den særdeles velegnet, så sant man har mulighet for å skru av lys og trekke for gardiner. 
Prisen er heller ikke avskrekkende, vi har sett den i flere nettbutikker til rundt 2200-2300 kroner. 
Ser du etter et alternativ, bør du også få med deg testen av denne pico-projektoren. 
