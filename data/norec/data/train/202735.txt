Sony Ericsson W302
W302 ser slett ikke ut som noen billig-telefon, men denne har alle råd til. 

Man skal være langt mer enn middels interessert for å holde oversikten over hvilke mobiltelefoner som er aktuelle fra de forskjellige produsente til et hvert tidspunkt. 
Omløpshastigheten er nemlig ekstremt stor, og det som er aktuelt i dag, er gjerne passé i morgen. 

Men noen modeller skiller seg ut i mengden. 
Spesielt design kan være en grunn, banebrytende brukergrensesnitt en annen, og en tredje kan være funksjonalitet ut over det vanlige. 

W302 har nok ingen av disse delene. 
Det mest oppsiktsvekkende ved denne Walkman-telefonen, er prisen. 
Flere steder selges den til rundt 1200-1300 kroner uten abonnement, altså ikke mer enn hva mange rene Walkman-MP3-spillere koster. 
Her får du altså telefon, kamera og flere andre funksjoner "på kjøpet". 

La oss først se litt på spesifikasjonene: 

Størrelse: 
46.0 x 100.0 x 10.5 mmSkjerm: 
2 tommer, 176 x 220 piksler, 262 000 farger Vekt: 
78 gramTilgjengelige farger: 
Sort og hvitMinne: 20 MB innebygd. 
Utbyggbart med M2-kort opptil 4 GB (512 MB medfølger)Nettverk: 
GSM 850, 900, 1800, 1900, GPRS, EDGEKamera: 2 megapiksler, fast fokusMusikk: 
Walkman-programvare, støtte for MP3, AAC, AAC+Annet: MMS, Bluetooth, RDS-radio, nettleser, PictBridge-utskrift, med mer.Taletid: 7 timerStandby-tid: 300 timer 

Som du ser av listen er dette typisk "midt-på-treet" hva funksjonalitet angår. 
Man må for eksempel klare seg med relativt lav bildeoppløsning og ingen 3G-hastighet på surfingen, men det er ikke til å stikke under stolen at det ikke er veldig lenge siden Walkman-modeller med tilsvarende funksjonalitet kostet langt mer. 

Pen å se på 

Designmessig synes vi Sony Ericsson har gjort en god jobb med W302. 
Den er liten og lett, og har ingen utstikkende detaljer som får den til å virke klumpete. 
Med en tykkelse på knappe 1 cm og metallfront, har den et ytre som gir et solid og stilfullt inntrykk. 

Menyer og betjening er velkjent for alle som har brukt Sony Ericsson W-, C- og K-serier tidligere, personlig synes vi Sony Ericsson har funnet en formel som er lett å venne seg til. 
Vi liker for eksempel svært godt at kontakter man bruker ofte, legger seg i en hurtigliste når du skal skrive meldinger, og at T9-ordboken foreslår ord du bruker ofte når du taster. 
Slikt sparer tid og trykking. 

SMS-racer 

Og når vi først er inne på tekstmeldinger, må vi berømme tastene på denne telefonen. 
De er lett å treffe, selv for litt større fingre, og de gir en tydelig kneppelyd når de trykkes ned. 
Her går det unna å skrive tekstmeldinger, noe som absolutt er verdt å merke seg for primærmålgruppen, som vi antar føler seg et sted mellom 15 og 25 år gammel. 

Musikkmobil som står til Meget minus 

Men ingen test av en musikkmobil uten å gå musikkfunksjonaliteten nærmere i sømmene. 
Sentralt på en Walkman-telefon står naturligvis Walkman-programvaren. 
Den aktiveres ved hjelp av en egen knapp på venstre side av telefonen. 

Hovedmenyen gir deg flere innfallsvinkler til musikksamlingen, Artister, album, spor, spillelister og nettkanaler. 
Går jeg inn på Artister, velger jeg artist og klikker meg inn på album, deretter sang. 
Logisk, med andre ord. 
Den runde knappen under skjermen brukes til å navigere mellom spor, mens knappen i midten brukes for å starte og stoppe. 

Dette er logisk, og det skal ikke mange trykkene til for at dette sitter i fingrene. 
Bytte av spor tar et par sekunder, og det er bittelittegrann elektronisk knitrelyd i det du trykker på knappen. 
Det er imidlertid ikke så fremtredende at det oppfattes som et problem. 

Den interne høyttaleren gir fra seg lyd, og det er vel det best man kan si om den. 
Ørepluggene som følger med er heller ikke veldig gode, tatt i betraktning hva vi har fått servert fra Sony den siste tiden. 
Lydkabelen er todelt, spesialkontakt mot telefonen og standard 3,5mm minijack over mikrofonen som henger på kabelen. 
Dermed er det fritt fram å bruke egne plugger. 

Vi prøvde med et par kurante Koss-klokker, og likte det vi hørte, men skulle ønske vi kunne skru lyden opp enda et par hakk. 
Denne telefonen fungerer derfor best sammen med plugger, ingen tvil om det. 
Men invester gjerne i et par in-ear-modeller med silikon-trakt. 
Det gir en helt annen lytteopplevelse enn dem som følger med. 

Tregt 

Når du kobler telefonen til PCen får du opp to diskstasjoner. 
Den ene er internminnet i telefonen, som bare har rom til 3-4 sanger. 
Den andre representerer minnekortet, og her får du plass til langt mer. 

Heldigvis er det bare å dra og slippe MP3-filer fra PCen over til "Musikk"-mappen på telefonen, men gud bedre for treg overføring! 
I vårt tilfelle lå hastigheten på rundt 500 KB pr sekund, noe som gjerne betyr 10 sekunder eller mer pr sang. 
Det er ulidelig tregt mot nær sagt alt vi har testet av musikkspillere de siste årene. 

Det er fristende å anbefale å bruke en egen kortleser og overføre musikk til minnekortet på den måten, men så var det dette med at du må fjerne batterilokket for å ta det ut, og da blir det gjerne litt mye knoting. 

Ingen kamera-vinner 

Etter å ha kost oss med deilige akustiske gitartoner fra Francis Dunnery, står kameraet på agendaen. 
2 megapiksler høres lite ut, men sannheten er at med så begrenset optikk som i mobiltelefoner, er det ofte mer enn nok. 
Bildene får en oppløsning på 1600 og 1200 piksler, som dekker de fleste skjermflater i full størrelse, men om du liker å skrive ut bilder skal du holde deg til 10x15 cm-format. 
På større formater blir svakhetene raskt fremtredende. 

I gode lysforhold kan du få noenlunde kurante bilder, men innendørs, i dunkel belysning og i situasjoner med sterke kontraster, blir det ofte gusjent, for å bruke et beskrivende ord. 

Under har vi samlet noen av bildene vi tok med telefonen, så får du muligheten til å gjøre deg opp en mening selv: 

Konklusjon 

For å si det med en gang: 
Vi likte denne telefonen. 
Den har sine svakheter, blant annet på bildesiden, men den er svært enkel å bruke, ser bra ut og har funksjoner som holder for de aller, aller fleste. 

Med en prislapp som ikke burde skremme noen, ser vi ikke bort fra at dette kan bli en pen liten hit for Sony Ericsson fram mot jul. 
