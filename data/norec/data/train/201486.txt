Sony Walkman W202
Dette er egentlig øreplugger med innebygd MP3-spiller. 
Og løsningen er nesten like god som den er kreativ! 

Til og med undertegnede har prøvd seg på en og annen løpetur med musikk på øret. 
Har du forsøkt det, vet du at utfordringene står i kø. 
Ikke bare har du en ledning som henger og slenger, ofte detter pluggene ut av ørene allerede etter at joggeskoene har klasket i asfalten 20-30 ganger. 

Sonys nye Walkman W202 forandrer dette i en fei. 
Her er det ingen ledninger, for selve spilleren sitter i den ene ørepluggen, og ledningen som forbinder høyre og venstre del ligger i bøylen. 

Sony kan formlene 

Selve pluggene er av typen in-ear, dvs de plantes godt inni øregangene, noe som fører til at du ikke hører en døyt av hva som foregår "på utsiden" så snart du skrur volumet opp høyere enn 20%. 
Til gjengjeld får du mye lyd. 
God lyd. 
Nok en gang overbeviser Sony stort på lydkvalitet. 
Sony har funnet en bra formel på et balansert og behagelig lydbilde. 
Det er bra, for du har minimalt med mulighet på å påvirke dette selv. 

Bøylen går rundt nakken, og klemmer pluggene på plass i ørene slik at du må drive med fallskjermhopping eller tårnstup for at de skal falle ut. 
Den merkes knapt, og er slett ikke ubehagelig. 
Vi innrømmer imidlertid at vi balte litt de første par gangene vi skulle få den på plass, men trening gjør som kjent mester. 

Det følger forresten med silikontrakter av forskjellig størrelse, det anbefales at du prøver deg litt fram her for å finne et par som sitter godt. 

Bøylen er også praktisk når du fjerner ørepluggene fra øregangene. 
Da kan du fortsatt ha den der, rundt nakken, med passe klemeffekt til at du ikke mister spilleren. 

Enkel kontroll 

På høyre "plugg" sitter kontrollorganene. 
Et raskt trykk på hjulet starter avspilling, et nytt stopper den. 
En rask rull på hjulet med tommelen skifter spor, og rett bak sitter knapper for å justere lyden. 
På innsiden sitter en "shuffle"-knapp som du kommer lettest til før du sette spilleren på hodet. 
Mer får du ikke, men det trenger du heller ikke til joggeturen. 

Kapasiteten er 2 GB, og det er ikke mye i disse dager. 
Men i vårt hode er det mer enn nok, all den tid at du ikke har noen bibliotek-ordning med forskjellige innfallsvinkler til musikksamlingen. 
Her er det bare å trykke play og løpe av gårde, og vi snakker tross alt om 500 sanger i bra kvalitet. 

Ladestasjon med klister 

Tilkobling til datamaskin samt lading gjør du enklest ved å sette spilleren i den medfølgende ladestasjonen. 
Den har en fiffig klisterløsning på undersiden, slik at den står støtt på bordet. 

Vi merker oss for øvrig at spilleren bruker vanlig mini-USB-kontakt, noe som gjør det veldig enkelt å lade den og overføre musikk til den ved å bruke en helt standard USB-kabel. 
Det burde bli et EU-påbud at alle dingser hadde denne kontakten. 

Zappe-modus 

Programvare trenger du egentlig ikke, spilleren dukker opp som en enhet i Utforsker, og så er det bare å dra og slippe til og fra. 

Det følger imidlertid med et enkelt overføringsprogram, som samtidig analyserer musikken din, med ett formål: 
Den markerer et spesielt melodiøst parti på mellom 4 og 15 sekunder fra hver låt. 
Hvorfor? 
Fordi du kan sette spilleren i "zappe-modus", hvor bare noen få sekunder spilles fra hver sang, og da er det jo greit at det som spilles er "representativt" for sangen. 
Når det kommer en sang du liker, er det bare å trykke på hjulet for å gå tilbake til normalmodus. 
Smart! 

Batterilevetiden er forresten 12 timer. 
Ikke perfekt, men sett i forhold til størrelsen er det likevel mer enn godkjent. 

Konklusjon 

Mye positivt ved denne spilleren, altså. 
Er det da ikke noe vi ikke liker? 
Vel, det måtte eventuelt være at den med fordel kunne hatt en litt annen form på ørene. 
Nå mistenker vi at folk tror at vi går rundt med dobbelt sett trådløs håndfri til mobilen, som om ikke én var MER enn nok. 
Men det er altså vår mening. 

Summa sumarum er det uansett helt på sin plass med et "Anbefalt"-stempel på W202. 
