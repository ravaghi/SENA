Fotografens krig
«Jag stannar tiden» er en fascinerende livshistorie flankert av store, ubesvarte spørsmål. 

FILM: 
Dokumentarfilmen 
«Jag stannar tiden» åpner med et sitat av Vladislav Mikosja som påpeker at krig og skildringer av krig er to vidt forskjellige ting. 
Det er en innlysende bemerkning, men den er likevel ikke noe mindre sann i dag enn den var da Mikosja arbeidet som filmfotograf for den sovjetiske hæren under Den andre verdenskrig. 

I skuddlinjen 

Selv om den innimellom rører ved interessante problemstillinger knyttet til hvordan filmmediet bidrar til å forme menneskers oppfatning av- og holdning til krig, er «Jag stannar tiden» først og fremst en biografisk film om Mikosjas opplevelser under Andre verdenskrig. 
Jobben som fotograf tok ham fra den sovjetiske fronten til Hollywood og tilbake igjen, og filmen gjenskaper denne reisen ved hjelp av arkivopptak, dagboksnotater og rekonstruksjoner. 

Mikosjas historie er interessant, men filmen skjemmes av at den stiller store spørsmål som den ikke engang forsøker å besvare. 
For eksempel fremstår den innledende betraktningen om forholdet mellom krigen og dens avbildninger svært kuriøs sett i lys av at regissør Gunilla Bresky har besluttet å kjøre såpass mye av Mikosjas arkivmateriale i sakte film. 

I drømmefabrikken 
I de av Mikosjas opptak fra fronten som vises i ordinær hastighet kommer publikum langt tettere på trefningene enn hva som er vanlig i filmer fra Andre verdenskrig, men Bresky foretrekker å sakte ned farten og svøpe opptakene i Jonas Karlssons beroligende voice-over. 

Størst oppmerksomhet får møtene med hollywoodstjerner som Charlie Chaplin og Ingrid Bergman. 
Så snart filmen når USA er den ikke lenger interessert i ordene til regissøren Aleksandr Dovzjenko, som oppfordret Mikosja til å fange krigens grusomhet. 
Snarere lar den seg i likhet med sitt subjekt forføre av en filmindustri som mer enn noe annet defineres av sin ekspertise på eskapisme. 
