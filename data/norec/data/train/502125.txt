Ville du klart deg som spedalsk og fattig i attenhundretallets Bergen?
Romanen «Armauer» er en enkel og brutal skildring om en ung jente på St. Jørgens hospital. 

Bergen har mange kjente bysbarn, og leprabasillens oppdager, Gerhard Armauer Hansen, er kanskje det bysbarnet som har satt dypest spor etter seg på verdensbasis. 
Den dag i dag blir lepra, eller spedalskhet, kalt «Hansens disease». 

En av flere grunner til at Hansen ble grensesprengende forsker på spedalskhet, var at han ikke satt på kontoret hele dagen, men reiste rundt og snakket med folk. 
Dermed oppdaget han at alle spedalske en eller annen gang hadde vært i kontakt med andre spedalske. 
Med andre ord; sykdommen var sannsynligvis smittsom. 

I sin andre roman tar Liv Mossige utgangspunkt i det faktum at her til lands var spedalskhet først og fremst utbredt inne i vestlandsfjordene, men ikke i selve Bergen. 
Til byens hospitaler dro derimot syke vestlendinger når leprabasillen hadde angrepet. 
Ett av disse hospitalene var St. Jørgen, og det er her handlingen foregår i romanen «Armauer», der den tolvårige ungjenten Johanne er bokens jeg-forteller. 

Johanne forteller om dagliglivet på sykehuset i et egenartet språk. 
Stilen er lett assosiativ, og minner om moderne tankestrøm-stil, som hos forfatteren Virginia Woolf. 
Mange gjentakelser og bruk av bokstavrim gjør romanspråket rytmisk og melodiøst: 
«Presten strekker på halsen der han går, han prøver å se over kisten. 
Gud vet hva prestekrager er laget av, tykt papir eller stivet stoff, det er ikke godt å si det. 
Prestehatten sitter som skrudd på, altfor langt ned. 
Jeg skal ikke spørre presten om noe. 
Å nei, far. 
Jeg skal ikke det.» 

Fortellerstilen er med andre ord langt annerledes enn Amalie Skrams beskrivende naturalisme, men tangeringspunktene mellom Skram og Mossige er flere. 
Det er de fattiges og utstøttes perspektiv vi ser verden fra, og skjebnen synes også å være forutbestemt for Mossiges lille flokk av spedalske, slik det så ofte gjør i romanene til Skram. 

I «Armauer» er doktoren selv fraværende, men opptrer som en frelserskikkelse Johanne lengter mot, og som befinner seg ved Lungegården hospital, som i boken ligger fjernt fra St. Jørgen. 
Klokkeren er hospitalets store velgjører og skurk, og Mossige gjør skikkelsen såpass tvetydig at han ikke utelukkende fremstår som overgriper. 
Brutaliteten i hans seksuelle utnyttelse av Johanne ligger først og fremst i underteksten. 
Klokkeren synes å nære en forkvaklet kjærlighet til tolvåringen, noe som gjør ham en smule menneskelig. 

Forfatteren får godt frem det klassedelte samfunnet i attenhundretallets Bergen, og at borgerskapet ofte lukket øyne og ører for dem som ville utnytte kvinner og barn. 
Fortellingen blir til tider noe stillestående, og gjentakelsene klinger nå og da litt monotont. 
Gerhard Armauer Hansen fungerer godt i rollen som frelserskikkelse i boken, en rolle som Bergens mest berømte bysbarn også fikk for verdens mange spedalske. 
Med andre ord, skulle du klart deg som fattig og spedalsk i attenhundretallets Bergen, var du nødt til å feste håp til doktoren på Lungegårdens hospital. 
På St. Jørgens hospital i Marken ventet derimot et hundeliv, der du var prisgitt borgerskapets lunefulle velgjørere. 
