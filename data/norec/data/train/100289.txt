Goldfrapp «Seventh Tree»
(Mute/EMI) 

Mer gull fra Goldfrapp. 

«Skomaker, bli ved din lest» er et fint uttrykk, og brukes ofte som arbeidsverktøy i popmusikken. 
Men det kan være vel så smart å forlate lesten innimellom, slik Alison Goldfrapp og hennes faste musikalske makker Will Gregory gjør på sitt fjerde album. 

Duoens siste to plater etablerte Goldfrapp som et stadig strengere synthpopforetagende, uten at de mistet det melodiøse og kommersielt velfungerende av syne. 
På «Seventh Tree» låter det enda mer innsmigrende. 
Elektrorytmene er byttet ut med dvelende, eteriske og folkrockinspirerte sanger beslektet med debutalbumet «Felt Mountain». 

Det er suverent håndverk, usedvanlig nydelig sunget, og det er lett å trekke Kate Bush-paralleller, men en vel så nærliggende referanse er de mer organiske sakene norske Bel Canto drev med i sin storhetstid. 
Særlig varmere anbefaling er det egentlig vanskelig å få. 

ANBEFALTE KJØP: 
«Little Bird», «Happiness», «Some People», «Cologne Cerrone Houdini», «Caravan Girl» 
