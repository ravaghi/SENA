Pangavslutning for Salander
Avslutningen av filmversjonen av Stieg Larssons «Millennium-trilogi» holder hva den har lovet - helt inn. 

HANDLER OM: 
Filmen starter der den foregående filmen, «Jenta som lekte med ilden», sluttet: 
Lisbeth Salander er nær døden etter et særdeles blodig oppgjør med sin far og sin smerteufølsomme halvbror. 
Hardt såret ligger hun på sykehus, mens Mikael Blomkvist fortsetter sin rasende, ensporede jakt på opphavet til forfølgelsen av Lisbeth. 
Det bringer ham og tidsskriftet Millennium stadig tettere inn på Sveriges mektigste og hemmeligste maktgruppe. 
Men det utløser også hensynsløse krefter - og setter mange liv i fare. 

DOM: 
Dette er en kvalitets-thriller! 
Riktignok har filmen, fordi den er så klart linket til film nummer to, et visst seriepreg. 
(Film nummer én, «Menn som hater kvinner», står mest selvstendig.) 
Men trådene fra hele serien samles fint opp. 
Her et tett paranoia, blodig action, intelligent manipulering. 
Samt frydefulle «sting» - punktene der spenning forklares og løses ut. 

Her er nesten helt troverdig maktarrogant djevelskap, et råttent lik i lasten fra den kalde krigens glansdager, som kler det sosialdemokratiske Sverige glimrende; selvfølgelig enhver gravende, journalistisk samfunnsrefsers våteste drøm. 

Det skal ikke røpes for mye; mange venter spent. 
Og det har de all mulig grunn til: 
Noomi Rapace holder den sentrale energien i historien ved like, dog noe passivisert av sine mange sår; hvilket filmgjennombrudd! 
Historien blir dog ikke dårligere av at Michael Nyqvist igjen er sterkere inne i bildet. 
Og at en del mindre biroller blir litt tydeligere og får viktige biter til å falle på plass. 

Jeg er villig til å vedde en pistolkule på at en del anmelder nå vil gå løs på denne filmen; det ligger dessverre i sakens natur at noe så vellykket som Millennium-trilogien på film nå skal sables ned. 

Ikke tro på det! 
Alle som har ventet på denne siste filmen, kan gjøre det i trygg forvissning om at det er svært mye å hente. 

Bare synd det er slutt, spør 
Du meg! 
