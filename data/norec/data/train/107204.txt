Rått og ærlig fra Gangster-Oslo
Regi: 
Ulrik Imtiaz Rolfsen. 
Manus: 
Ulrik Imtiaz Rolfsen og Leon Bashir. 
Med: 
Emil Marwa, Khawar Gomi, Assad Siddique, Daud Mirza, Elyas Mohammed, Leon Bashir, Amir Malik, Jan Sælid. 
Norsk action. 
15 år. 
Egnet voksne. 

Dette har de greid! 
«Izzat» er blitt et brutalt og usminket gangsterdrama fra Oslos underverden - action under høyt trykk og med skyhøy ekthetsfaktor. 
Dette har de greid! 
«Izzat» er blitt et brutalt og usminket gangsterdrama fra Oslos underverden - action under høyt trykk og med skyhøy ekthetsfaktor. 

SE BILDER FRA FILMEN! 

«Izzat» hverken romantiserer eller moraliserer. 
Det er dens overraskelse og dens styrke. 
Den lar hendelsene tale for seg, og vi kommer den imponerende «tett på». 

«Izzat» gjør rett og slett kraftig inntrykk. 

Den er kalt Norges første gangsterfilm, og bildet den gir, er ikke vakkert. 
Hvor nær det er en virkelighet, vet bare de som ferdes i denne Oslos underverden av narkohandel, store penger, maktkamp og represalier. 

Men som film oser den av autentisitet. 
I sin usminkede brutalitet, i sin nøkternhet og som medrivende action - med undertoner. 
Å la hovedpersonen - en ung norsk-pakistaner (Emil Marwa) - fortelle historien i tilbakeblikk er et klokt trekk. 
Det sannsynliggjør filmens tone, og understreker gangstergenrens nesten symbiotiske nærhet til tragedien. 
Wasim og hans kamerater er annengenerasjons pakistanske innvandrere. 
Fint får vi illustrert det kulturelle hav som skiller dem fra deres foreldre. 
De har det ikke vondt. 
De bare vansmekter av kjedsomhet. 
De skal aldri jobbe i Oslo Sporveier. 
De skal ha «izzat». 
Respekt. 

Stoltheten er enorm når strøkets brutale gjengleder lar dem få hjelpe til i et brekk. 

10 år senere er småbrekk blitt til storstilt narkohandel og kamp om dominans over et lukrativt og livsfarlig marked. 

Volden er brutal, men nødvendig, og glanses ikke. 
Akkurat som intet moraliserende «alibi» pådyttes i siste liten: 
Disse gangstere lever under et press ingen kan misunne dem - et hovedtrekk i «Izzat» fra så å si A til Å. 

Å referere til annen gangsterfilm er ikke naturlig - «Izzat» har sin særegne identitet i bortimot egen genre: 
Skal vi si «Norsk gangster»? 
Høstens norske filmjoker har gitt full pott. 
Regissør Ulrik Imtiaz Rolfsen og hans team har gjort en jobb det står - nettopp - mektig respekt av. 

ELLEN MARGRETHE SAND 
