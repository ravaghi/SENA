Marius Müller's Funhouse:«Plugged! 
2 - Rett og slett» 

(Slagerfabrikken/Universal) 

Det er ti år siden Marius Müller gikk bort. 

Marius Müller var tilsynelatende inne i en fin stim da han døde i en trafikkulykke i Oslo 14. mars for ti år siden. 
Han hadde etablert seg som en ytterst sympatisk radiopersonlighet på NRK, og hadde funnet upretensiøs musikalsk trivsel i Funhouse. 
Bandet huset noen av Norges fremste musikere, men virket mest av alt som en kameratgjeng: 
Et jamband som var til for å spille blues, rock og tungrock. 

Det gjorde de blant annet på Smuget i Oslo torsdag 25. september 1997, med tanke på å gi ut sitt livealbum nummer to. 
Opptakene derfra låter uangripelige på lydsiden. 
Innholdet består av Funhouse-originaler, Müller-solohits («Den du veit», selvsagt, samt en lang «Carmen» - komplett med aftenenes inderligste gitarsolo) og Fleetwood Macs «Oh Well». 

Det er det motsatte av skittviktig musikk. 
Og som så ofte med jamband bestående av fryktelig flinke folk, hendte det at Funhouse spilte vel så mye som for egen forlystelses skyld, som lytterens. 
Dette albumet er likevel en fin anledning til å minnes ham. 
