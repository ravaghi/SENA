Slik er Google Chromecast
Det lille den gjør, gjør den bra. 
Alt den ikke gjør, savnes sårt. 

Google Chromecast er en liten dings du plugger inn bak TV-en for å spille av videoinnhold fra nettet via mobilen, PC-en eller nettbrettet. 
Produktet er ennå ikke lansert i Norge, men er likevel å få tak i. 
I utgangspunktet skal mediespilleren være like billig som den er liten; i USA koster den rundt 250 kroner. 
Men i Norge koster den mellom 500 og 600 kroner pluss frakt. 

Chromecast markedesfører seg selv med "Alt du elsker, nå på din TV". 

Dette må tas med store klyper salt. 
Foreløpig gjør den nemlig ikke stort i det hele tatt. 

Først bør du se videoen øverst i artikkelen, hvor vi går gjennom alt Chromecast kan på tre minutter! 

Enkelt oppsett 

Å sette opp Chromecast er gjort på fem minutter. 
Du setter HDMI-pluggen inn i TV-en, kobler USB-strømkabelen til TV-en eller strømadapteren, og følger instruksjonene på skjermen. 
Vil du gjøre oppsettet fra Android-mobilen må du laste ned Chromecast-appen fra andre kilder enn Google Play, da den ikke er tilgjengelig i Norge ennå. 
Det gjorde vi, og det gikk uten problemer. 
Så lenge Chromecast og dingsen du vil styre den med er koblet på samme nettverk, går det unna i en fei. 

Her ser du hva du får i pakken, fra vår "unboxing"-sak: 
You need a browser that can handle Iframes to be able to view this page. 

Når du har satt den opp fungerer Chromecast på alle dingsene dine: PC, Mac, Android-mobiler og -nettbrett, iPhone og iPad. 
Vi testet alle unntatt iPhone. 

Og vips, så kan du gjøre tre ting i Norge: 

Se på Youtube via mobilen, nettbrettet eller PC-en. 
Se på Netflix via mobilen, nettbrettet eller PC-en. 
Speile en Chrome-fane fra PC-en. 

Youtube og Netflix fra Android og iPad 

Å se filmer fra Youtube eller Netflix via mobil eller nettbrett på TV-en, er det Chromecast gjør klart best. 
Støtten for dette ligger i mobilappene, på både iOS og Android. 
Ikke overraskende støttes ikke Windows Phone. 

Det eneste du trenger å gjøre er å starte innholdet du vil se på og velge Chromecast i en delingsmeny i appen. 
Etter noen sekunder begynner innholdet å spille på TV-en din i flott HD-kvalitet, potensielt 1080p, og med god lyd, potensielt surround. 
Dingsen i hånden din blir en fjernkontroll, og du kan finne innhold, spole og styre volum fra mobilen eller nettbrettet. 
Eventuelt kan du gjøre helt andre ting på mobilen din, mens Chromecast fortsetter å spille av innholdet. 

På Android får du en fin, liten bonus i varslingsmenyen, som alltid viser deg enkle kontroller uten å gå inn i appen som styrer avspillingen. 

Det er ikke så mye mer å si om akkurat dette enn at det fungerer tilnærmet perfekt, både i Android og iOS. 
Chromecast er like enkel å bruke som en Bluetooth-høyttaler, og de sekundene det tar før innholdet starter på TV-en har vi ikke noe problem med. 

Chromecast sammen med Chrome 

Chromecast kan også brukes sammen med PC-en eller Mac-en din, om du har nettleseren Chrome. 

Youtube og Netflix får den samme delingsknappen i spillerne sine som du finner på mobilen, og å spille innhold herfra fungerer på akkurat samme måte som som fra mobilen. 
Supert, med andre ord. 

Det som ikke er supert, er speiling av Chrome-faner. 
Ved å installere et tillegg i nettleseren kan du velge å sende alt innhold fra en fane på PC-en over til Chromecast på TV-en, som i utgangspunktet byr på et hav av muligheter. 

Vi testet blant annet: 

NRK Nett-TV. 
Fungerer som regel fint. 
Dropbox.com. 
Å se på bilder går uten problemer, video fungerer greit. 
Spotify sin nettspiller: 
Ser ikke spesielt pent ut på TV-en, men fungerer bra. 
Gametrailers.com. 
Av og til hakkete, andre ganger greit. 
Generell nettsurfing: 
Det henger et sekund etter det som skjer på PC-skjermen, men så ser vi heller ingen praktisk nytte av akkurat dette. 

Spar tusenlapper i året på å kaste ut tradisjonell TV og gå over til nett-TV! 

Alt i alt er Chrome-speilingen en funksjon som mange kan få glede av, men som burde gitt bedre resultater. 

Mest spent var vi på NRKs nett-TV, som heldigvis går ganske så greit. 
Men bildet fra speilingen blir aldri så godt som på Netflix og Youtube, uansett hva vi testet. 
Vi opplever tidvis hakking, tidvis usynkronisert lyd og store variasjoner fra nettsted til nettsted. 
Det blir bedre med soveroms-iMac-en enn med vår Samsung 9-serie bærbare, trolig på grunn av kablet nett og mer kraft i Mac-en. 
Så det er en fare for at PC-en og nettverket ditt kan få mye å si for hvor god kvalitet du får. 
Spilling fra Chrome fungerer nemlig helt annerledes enn spilling fra Youtube og Netflix. 
I sistnevnte tilfeller er det nemlig Chromecast selv som står for spillingen, mens det under speiling er datamaskinen din, gjennom nettverket. 

Dessuten må du ha videoen i fullskjerm på PC-en om du vil ha den i fullskjerm på TV-en. 
Det betyr at du ikke får brukt nettleseren din til noe annet mens du spiller videoen, med mindre det er Youtube- eller Netflix-innhold. 

Alt som ikke går 

Du kan ikke speile mobilskjermen til Chromecast, slik man blant annet kan med Apple TV og Airplay (som ikke støtter Android). 
Du kan heller ikke speile faner fra Chrome på annet enn PC-en. 
Googles musikk- og videotjeneste Play fungerer med Chromecast, men fungerer ikke i Norge. 

Frister Chromecast? 

(Avsluttet) 

Og du får ikke bøtet på dette ved å spille lokalt lagret innhold. 
Det støttes nemlig ikke. 
Å ikke engang kunne se på mobilbildene sine på TV-en virker håpløst på en dings som frontes som mobilens nye bestevenn. 
Du kan dra filer inn i Chrome på PC-en og speile fanen, men det har vi hatt vekslende hell med. 
Og amerikanere kan spille egen musikk gjennom Google Play-tjenesten, men som sagt støttes ikke denne i Norge. 

Bruksområdene til Chromecast vil bli utvidet etterhvert som utviklerne får lekt seg med den, og når alle Google Play-tjenestene forhåpentligvis blir tilgjengelige også for oss. 
Men hvor lang tid dette tar, og hva som blir resultatet, er det ingen som vet. 
Det eneste vi vet, er at bruksområdene for Chromecast i dag er svært begrensede. 
Vi savner mest: 

Støtte for lokal musikk, bilder og video. 
Støtte for flere apper, som HBO. 
Speiling av Chrome-faner også på mobil og nettbrett. 
Eller enda bedre: 
Speiling av hele skjermen, så vi selv kan bestemme hva vi vil vise. 

Hvem trenger Chromecast? 

Selv har vi en Samsung Smart-TV, som dukker opp i Youtube og Netflix på akkurat samme måte som Chromecast. 
Funksjonaliteten her og på Chromecast er så og si prikk lik, så vi har styrt Youtube og Netflix fra mobilen lenge før Chromecast flyttet inn. 
Med andre ord: 
Selv trenger vi ikke en Chromecast. 
Og da Chromecast foreløpig, i alle fall i Norge, er en dings som trolig blir mest populær hos entusiaster, er dette et paradoks: 
For det er jo nettopp entusiaster som ofte har nye TV-er som gjør Chromecast unødvendig. 
Selv synes vi det er enklere å bruke TV-ens innebygde funksjoner enn å gå gjennom Chromecast, og vår har derfor blitt stående ubrukt etter testing. 

Vi håpet at Chromecast skulle bidra med noe mer enn hva TV-er kan fra før. 
Speiling av Chrome-faner er en slik ting, og på sitt beste er det en god funksjon. 
Å sette på en film fra NRKs nett-TV på soverommet og se den på TV-en i stua er tipp topp, men vi har ennå ikke kunnet stole 100 prosent på det alltid flyter like glatt. 
Derfor har vi fortsatt å bruke stue-PC-en vår. 

Hadde Chromecast kostet noen hundrelapper, slik den gjør i USA, kunne den vært et røverkjøp for de som vil gjøre en "dum" TV til en smart-TV. 
Og for rundt 600 kroner, slik den koster i Norge i dag, er det selvfølgelig en langt billigere løsning enn å kjøpe ny TV eller en egen stue-PC. 
Men for alle oss som allerede har løsningene på plass, kan den ikke mange nok triks til å fortjene sin egen HDMI-inngang, uansett hvor billig den er. 
Og med tanke på at Apple TV ligger på rundt samme pris, med langt mer funksjonalitet om du har andre Apple-produkter, blir det desto verre. 

På samme måte: 
Om Chromecast faktisk brer om seg og blir "Androids Airplay", kan den raskt bli et må-ha-produkt for Android-brukere, slik Apple TV er for mange Apple-brukere i dag. 
Men da må den klare helt banale ting som å vise bilder, spille av din egen musikk og støtte mer enn to apper fra mobilen. 
At Chromecast er flink på Youtube og Netflix veier ikke opp for alt den ikke kan. 

Derfor er Chromecast milevis fra å leve opp til slagordet "Alt du elsker, nå på din TV". 
Et mer ærlig slagord ville vært noe sånt som "Litt av det du elsker, som du trolig har på TV-en din fra før". 

Takk til Multicom for utlån av Chromecast til test i DinSide 

Google Chromecast 
