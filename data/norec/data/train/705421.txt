Åleglatt Cruise i stilig true crime-drama
Tom Cruise briljerer som egoistisk opportunist i «American Made». 

American Made 

Sjanger: Krim, thriller 

Skuespillere: 
Tom Cruise, Domhnall Gleeson, Jayma Mays, Sarah Wright. 

Regi: 
Doug Liman 

USA, 2017 

Lengde: 1 t. 54 min. 

Aldersgrense: 9 år 

«American Made» er basert på den sanne historien om den amerikanske dobbelagenten Barry Seal (Tom Cruise). 

Filmen har mange fellestrekk med Netflix-serien «Narcos». 
Begge beskriver hvordan narkokartellene i Colombia fikk lov til å vokse seg store, sterke og styrtrike mens de amerikanske myndighetene var mer opptatt av å bekjempe kommunismen. 
Begge benytter seg av det «Goodfellas»-inspirerte grepet med fortellerstemme, noe som i dette tilfellet gir filmen et visst dokumentarisk preg. 

Regissør Doug Liman har tegnet et realistisk og stilsikkert bilde av USA tidlig på 80-tallet, uten å falle for fristelsen til å dynge på med karakteristiske frisyrer, klær og musikk. 
I stedet konsentrer han seg om å skildre hvordan det politiske klimaet skapte mildt sagt uvanlige samarbeidskonstellasjoner og korrupsjon langt opp i de øverste lag av embetsfolk. 

Tom Cruise er tilbake der karrieren skjøt fart, som sjarmerende stjernepilot. 
Han spiller en eplekjekk, sjarmerende ruteflypilot, som sper på lønna med å smugle kubanske sigarer til USA. 
Når han så en dag blir kontaktet av en underlig type som tilbyr ham å jobbe på oppdrag fra CIA, slår han til. 
Og resultatene uteblir ikke. 
Oppgaven er å fotografere paramilitære grupperinger i Sør-Amerika fra lufta, og Cruises rollefigur Barry Seal flyr lavere enn noen andre tør. 
Det varer imidlertid ikke lenge før Pablo Escobar og Medillin-kartellet i Colombia kommer på banen, og tilbyr ham å transportere kokain tilbake til USA. 
Slik starter en stadig mer lukrativ karriere hvor dop, våpen og spionasje er hovedingrediensene. 

Det er mye som fungerer godt i Limans film, og da spesielt Cruise selv. 
Han tegner et overbevisende bilde av en type som takket være en stor porsjon selvtillit og skamløshet klarer å komme seg unna med det meste. 
Men omgivelsene hans, familien, kollegene og oppdragsgiverne, holdes på en armlengdes avstand fra seeren. 
Dermed får vi bare et overfladisk inntrykk av hvordan hovedpersonens handlinger påvirker de rundt ham og de som jakter på ham. 
