Otars nydelige kvinner
Regi: 
Julie Bertucelli. 
Med: 
Ester Gorintin, Nino Khomasouridze, Dinara Droukarova. 
Fransk/belgisk. 
Drama - tillatt for alle 

Finstemt og inntagende om samlivet til tre kvinner i dagens Georgia - bestemor, datter og datterdatter - som også speiler et land og dets tilstand. 

Otar har vært den samlende kraft for hans mor, hans søster og niese i Tbilisi, Georgia. 
Nå har Otar søkt nytt liv i Paris. 
Hjemme i Tbilisi er livet til hans mor, søster og niese likevel - på forskjellig vis - sentrert rundt Otar og hans fremtid. 
Og især hans fravær. 

Franske Julie Bertucelli har fått med seg franske og belgiske coprodusenter til en film fra eks-sovjetiske Georgia og gir et nøkternt og rørende portrett av de tre kvinnene, deres hverdagsstrev, fremtidssyn, forholdet dem imellom - og til den fraværende Otar. 

Sett i et større perspektiv speiler de også tre generasjoners måte å forholde seg til de barske forhold i en nasjon som selv på sitt vis er «forlatt» av sin egen, samlende kraft: 
Sovjet-makten. 

En sjelden anledning til å se en europeisk samtidsfilm fra de ikke så oppgåtte stier. 

I Cannes 2003 vant den Kritikerukens Grand Prix, på Tromsø-festivalen i vinter vant den publikumsprisen Aurora - som regissøren denne uken fikk seg overrakt på årets Haugesund-festival. 

ELLEN MARGRETHE SAND 
