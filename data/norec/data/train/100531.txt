For niende gang ...
Regi: 
Rob Zombie. 
Genre: 
Grøsser. 
Amerikansk, 18 års aldersgrense. 

MED: 
Tyler Moon, Sheri Moon Zombie, Malcolm McDowell, Brad Dourif, Danny Trejo, Scout Taylor-Comton. 

Gamle drap om igjen. 
HANDLER 
OM: 
Michael Myers er tilbake i denne nyinnspillingen av den første «Halloween»-filmen fra 1978 -og med det er vi oppe i ni filmer i serien. 
Filmen tar for seg Myers oppvekst og første mordorgie som barn, og fortsetter etter at han rømmer fra fengselet mange år seinere, og returnerer hjem for å fortsette drapsraidet. 

DOM: 
Det er tida for skrekkfilmer, og vi kryper villig sammen i kinostolen og lar oss skremme langt inn i skjerfet. 
Denne relativt slappe nyinnspillingen trenger imidlertid ikke stå som førstevalget når du skal ha din grøsserkveld. 

Tempoet er høyt, filminga er krapp og alle elementene er med: 
Enorme kjøkkenkniver, skumle masker, utstudert møkkete kulisser og rom med stengte dører, halvnakne kvinner som sleper seg rundt i sitt eget blod (hvordan blir det til at de alltid får av seg bh'en før de dør?). 

Det gjøres noe interessant kameraarbeid, og de første brutale scenene er temmelig virkningsfulle og oppskriftsmessig ubehagelige. 
Men etter en stund blir det repeterende, som om dette blodige raidet bare er noe filmskaperne måtte gjennom for å hale filmen til en ende. 
Da slutter det også å være spesielt skummelt. 
Dialogen virker forstyrrende, og de fleste karakterene er så enerverende at det er en lettelse når de dør -for det gjør de selvsagt. 
Skal du skremme deg selv, kan du like gjerne gjøre det med en film som viser litt mer entusiasme overfor sitt eget materiale, enn den her. 
