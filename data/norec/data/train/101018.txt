Filmanmeldelse:Styggvakkert i Paris 

En massivt suggererende åpningsscene drar oss inn i dette fascinerende annerledes oppvekstdramaet fra Paris’ mindre hyggelige forsteder. 

16-årige Marieme tar vare på sine mindre søsken i en trang murblokk, hun må hjelpe moren i hennes tunge vaskejobb, og blir stadig irettesatt av sin kontrollerende storebror. 
De fleste veier ut av dritten ser sperret ut, men Marieme bærer på akkurat de samme drømmer som andre 16-åringer. 
Hun finner noe som ligner trygghet og samhold hos en beintøff jentegjeng som sloss, stjeler og trakasserer. 

Den forsagte jenta forvandles tilsynelatende kjapt til gatesmart og kompromissløs. 
Det handler om å finne sin egen vei her i livet, og filmen haster noen ganger litt uforklart fremover. 
Dynamikken og vennskapet i gjengen er i hvert fall skildret med stort usentimentalt hjerte og fotografen finner skjønnhet på uante steder. 
Verden utenom jentegjengen og betongjungelen eksisterer knapt, og slik sett er filmen befriende fri for politiske pekefingre – som ofte kan føles klamt. 

ØYSTEIN DAVID JOHANSEN 
