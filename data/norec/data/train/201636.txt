TEST:Sony Vaio Z 13,1" Core i7 HD 256GB SSD 

Lettere og kraftigere PC skal du lete lenge etter. 

Sony kan dette med å pakke sammen elektronikk til utrolig små formater, og ofte med svært tiltalende design. 
Tidligere var de i en helt egen klasse på dette området, og vi i Norge skulte med misunnelse mot de land hvor Sony hadde funnet det for godt å selge disse lekre maskinene. 
Her i Norge måtte vi klare oss med de langt mer trauste utgavene fra andre produsenter. 

I mellomtiden har også andre produsenter klart å lage nett og stilige apparater fullstappet med kraftig elektronikk, og omsider kom også Sony på banen også her i landet. 

I høst (2010) testet vi en annen bærbar fra Sony, med spesifikasjoner på linje med en kraftig stasjonær maskin. 
Maskinen - en Vaio F - var ikke av de minste, med skjerm på 16,4 tommer blir det en del å dra rundt på. 

Vaio Z-serien 

Denne serien er av et annet kaliber, her snakker vi om svært lette og portable maskiner, men spesifikasjonene er fremdeles helt i toppsjiktet. 
Vi snakker om 13,1-tommers skjerm i full HD, Core i7 prosessor, hybrid grafikk og SSD i Raid 0. 

Vekten er bare 1,43 kg. 

Dette er maskiner som er laget for krevende brukere som gjerne spanderer mange ganger så mye som mannen i gata. 
Prisnivået er fra 20 000 og opp. 

Design og løsninger 

Sony Vaio skiller seg fremdels fordelaktig ut sammenlignet med mange andre bærbare. 
Hadde det ikke vært for klistremerkene hadde maskinen vært lekker rett ut av esken. 

Utførelsen er i karbonfiber, med overflate som minner om børstet metall. 
Fargene er metallisk grønn og koksgrå, som gir et diskret utseende. 

Konstruksjonen er lett og virker fast i fisken. 
Skjermen er svært tynn og fleksibel, og kan legges ganske langt bakover. 

Betjening 

Det er standard avstand mellom tastene, med god separasjon og skrivekomfort, numerisk tastatur er det ikke plass til. 
Skrivekomforten er meget bra, og det er ingen svikt i tastaturet. 

Spesialtaster finner vi for bytte av grafikkløsning, som kan settes til Auto og bli styrt av programinnstillinger eller manuelt i utholdenhets- eller ytelsesmodus. 

Til høyre finner vi fire dedikerte knapper: 
"Assist" bringer fram Vaio Care for systemvedlikehold på maskinen, neste knapp får fram et eget kontrollpanel og "Vaio" starter styreprogrammet for mediehåndtering. 
Ytterst er det utløserknapp for det optiske drevet. 

Området rundt pekeplatener er bygd opp til en slags håndleddstøtte, selve pekeplaten er så vidt nedsenket og knappene er separert med en fingeravtrykksleser. 

Pekeplaten støtter gester med flere fingre, du kan knipe og sprike med fingrene for å zoome inn og ut. 

Skrolling og manøvrering med fingerbevegelser fungerer sånn passe, har man vant til responsen på moderne smarttelefoner og nettbrett faller det helt igjennom. 
Dette er jo egentlig Windows' feil, det er vanskelig å få en flodhest til å gjøre baklengs salto. 

Skjermen 

Full HD på en 13,1-tommers skjerm blir smått for mange, men den høye oppløsningen gjør at alt, og spesielt bilder og film ser ekstrasylskarpt ut. 

Overflaten er blank, men ikke av de aller blankeste. 
Reflekser er likevel et problem. 

Betraktningsvinkelen er ikke spesielt god, den er ikke noe bedre enn på de billigste bærbare. 
Dessverre er dette vanlig også på andre dyre bærbare. 
Sitter du trangt på fly kan du risikere at skjermen blir bortimot uleselig. 
Men med skjermen brettet ned i riktig vinkel ser det flott ut, spesielt film i HD ser utmerket ut. 
Skjermen har en litt mørk valør som gjør den egnet til film. 

Tilkoblinger 

På venstre side finner vi strømtilkobling, åpning til Kensington-lås, nettverksjontakt, HDMI, USB, ExpressCard og enda en USB. 

På høyre side finner vi USB, optisk drev og VGA-utgang. 

I front sitter spalter for MemoryStick og SD-kort til venstre og bryter til trådløst nett og hodetelefoner/mikrofon til høyre. 

Ytelse 

Som forventet er maskinen kjapp, med Core i7 og SSD skulle det bare mangle. 
Sammenligner vi med Vaio F maskinen vi nevnte tidligere i artikkelen, så knuser denne lettvekteren sin storebror. 

Dette skyldes rett og slett SSD'en, og viser nok en gang hvor flaskehalsen i dagens PC-er ligger. 

Geekbench, som bare måler prosessor- og minnerelatert ytelse, ga et litt svakere resultat, med 4940 mot F-seriens 5352. 

Vi testet også med DPC Latency Checker, og der var resultatet svært blandet. 
Til tider slet maskinen med sanntidsrespons, det hadde vi ikke ventet. 
Men da vi satte maskinen i utholdenhetsmodus "stamina" (alternativene er Speed/Stamina/Auto) var sanntidsresponsen jevnest. 

Støy og varme 

I motsetning til maskinen i F-serien var Z-modellen nærmest lydløs og ble bare så vidt varm etter intens bruk. 

Her er flere bilder av maskinen: 

Batteritid 

Til å være så kraftig er batteritiden imponerende. 
Den kjørte HD-video kontinuerlig i 2 timer og 45 minutter, og varte i 5 timer og 15 minutter påslått med et par Geekbench-tester og minimalt med aktivitet en gang i blant. 
Grafikken i bruk var internløsningen, ikke nVidia-brikken. 

Konklusjon 

Maskinen er både stilig og potent, men det er en liten hake ved den. 
Det er selvsagt prisen, som ligger et eller annet sted rundt 27 500 kroner. 

Hva du får av alternative løsninger til den summen kan bli en lang liste. 
Er det snakk om bærbarhet kan du kjøpe en MacBook Air og to iPads, eller PC-er til hele familien, f.eks. to stasjonære, inkludert en gamer-maskin, og to ordinære bærbare til allsidig bruk. 

Men hvis du har mye penger og vil ha det ypperste på PC-fronten, så er det ingen som tilbyr tilsvarende format, vekt og ytelse til lavere pris. 

Du får også maskinen med svakere prosessor, mindre SSD og skjerm med lavere oppløsning. 
Da nærmer prisen seg halvparten. 

Vi har fått flere tilbakemeldinger både i debatten og pr epost om at det har skjedd endringer i tilgjengelighet, modeller og betegnelser. 
Sjekk derfor priser og spesifikasjoner hos din forhandler. 

Hele Vaio Z-serien i alle varianter finner du mer informasjon om hos Sony. 

Sony Vaio VPC-Z12Z9E 
