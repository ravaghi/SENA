TEST:Klart bedre Toyota Auris 

Toyotas kompaktbil Auris har aldri slått helt an i Norge. 
Nå er en oppdatert og klart bedre utgave på plass. 

Den oppdaterte utgaven av Auris kom for et par-tre måneder siden til Norge, tre års tid etter at Auris første gang ble lansert. 
Auris overtok i sin tid for kjente Corolla, men har aldri klart å hevde seg helt på samme nivå som klasselederen Volkswagen Golf, verken når det gjelder salgstall i Norge eller på kvaliteter. 

Derfor har Toyota nå tatt grep og oppdatert Auris på en rekke områder som kjøreegenskaper, motor og gir, interiørkvalitet og design. 

Sportslig variant 

Vi har testet Auris med en 1,4-lites dieselmotor og utstyrsnivået Kuro S, som er en slags sportspakke. 
Denne skiller seg ut med utstyr som sportsunderstell, 17-tommers aluminiumsfelger, hekkspoiler og diverse visuelle detaljer både på innsiden og utsiden. 
I tillegg er ting som automatisk klimaanlegg, tåkelys, kjørecomputer og skinn på ratt og girspak inkludert. 

Prisen for Auris 1.4 D.4D Kuro S er 253.000 kroner. 
Med det enkleste utstyrsnivået faller prisen for denne motoren til 227.000 kroner. 

Stor nok motor 

1,4-literen yter 90 hestekrefter og 205 newtonmeter. 
Det er ikke all verdens, men Auris er forholdsvis lett med sine 1.265 kilo. 
I tillegg har man nå fått på plass en sekssteget og svært lettsjaltet manuell girkasse som har veltilpassede utvekslinger. 
Dermed har faktisk denne bilen ytelser som holder for de fleste til vanlig bruk. 
Motoren er også forholdsvis smidig og fleksibel, om enn noe treg i responsen. 
Støymessig er den også akseptabel, selv om vi har kjørt mer stillegående motorer de siste par årene. 
Den nye girkassen med et ekstra gir gjør underverker for motorkomforten på raske veier. 

Ytelser og miljø 

0-100 går på 12,0 sekunder og det blandede forbruket ligger på 0,48 liter, med et CO2-utslipp på 128 gram. 
De vanlige utstyrsvariantene med mindre hjul klarer seg med 0,45 liter og 118 gram CO2. 
Dette er akkurat litt i overkant av hva vi hadde håpet på fra en så ny bil med såpass beskjedne ytelser. 
Men når det er sagt, opplevde vi under vår testperiode at det var lett å produsere forholdsvis lave tall på kjørecomputeren. 

Rappere 

Ute på veien opplevde vi en klar forbedring fra forrige generasjon. 
Vår sportsutgave oppførte seg betydelig kvikkere og mer presist på veien enn hva forgjengeren gjorde. 
Styringen er kjapp og bilen reagerer kvikt på innputt fra føreren. 
Dessuten er veigrepet rimelig kontant med de store hjulene og karosseribevegelsene kontrollerte. 

Men fortsatt er det et stykke opp til de beste i klassen når det kommer til kjøreglede. 
For styringen er rimelig følelsesløs og balansen normalt understyrt for en bil som dette. 
En klar forbedring noterer vi oss likevel, men en del av denne bør nok tilskrives utstyrspakken. 

Komforten kunne vært bedre 

Komfortmessig lider Kuro S-versjonen noe under det strammere understellet og de store hjulene, men ikke så mye som man kanskje skulle tro. 
Fjæringen er stram, men ikke direkte hard og bilen klarer seg akseptabelt også over ujevnheter og på dårlig vei. 
Støymessig lar de større hjulene seg høre, men ikke mer enn det er å forvente i en kompaktklassebil. 
Vindstøy er det nå ganske lite av i Auris. 
Alt i alt er likevel ikke komforten denne bilens største styrke, her er det mange i klassen som er bedre. 

Bedre materialer 

Interiørmessig hadde vi en del å utsette på forrige generasjon Auris, både når det gjaldt kvalitetsfølelse og betjening. 
En del av dette er nå rettet opp, og nye materialer i eksempelvis midtkonsollen løfter inntrykket betydelig. 
Men fortsatt er det en del å gå på her for Toyota. 
Auris virker noe enklere enn eksempelvis Volkswagen Golf og nye Opel Astra. 

Når det gjelder plass og fleksibilitet er Auris fortsatt helt grei for klassen. 
Setene kan felles ned på vanlig måte og lasteflaten blir da forholdsvis slett. 
Lastekapasiteten er også helt grei. 

Konkurrenter 

Skuler vi litt til konkurrentene, er Volkswagen Golf 1.6 TDI svært nærliggende. 
Disse bilene har omtrent samme startpris, og begge har da 90 hester. 
Sammenligner vi med Kuro S til 253.000 kroner, kan man koste på seg 105-hestersversjonen av Golf og likevel få brukbart med utstyr, i tillegg til en sterkere motor og lavere forbruk. 
Golf er altså fortsatt en klart bedre bil. 

Også Opel Astra fremstår som en mer påkostet og totalt sett bedre bil en Auris. 
I tillegg bør Peugeot 308 vurderes, selv om denne ligger noe høyere i pris. 
I den andre enden av prisskalaen finner man biler som Hyundai i30 og Kia cee’d som fortsatt fremstår som gunstige kjøp, ikke minst på grunn av de svært gode garantiordningene. 
Også Mazda 3 er en sterk utfordrer for Auris. 

Bedre, men ikke best 

Alt i alt når fortsatt Auris ikke helt opp til de beste i klassen. 
Men den er klart bedre. 
Og det er nok uansett relevant for de mange som tiltrekkes av Toyotas trygge merkenavn og omdømme. 
