Justice: «Audio, Video, Disco»
(Ed Banger / Warner) 

Melodisk og knallhard rettferdighet. 

Man kan selvsagt beskylde denne franske duoen for skamløs etteraping av deres landsmenn i Daft Punk. 
Ikke bare lagde Justice en debut like klinisk og brutal som «Homework» ti år etter; nå følger de opp med en mer trallvennlig, soft- og heavyrockflørtende annenplate, ti år etter «Discovery». 

Men Daft Punk synes jo for tiden å være lite interesserte i å lage annet enn spektakulære lysshow, science fiction-konsepter og obskur filmmusikk. 
Derfor trenger vi Justice. 
Disse smittende melodiene og smarte riffene, denne porøse franske klubblyden og dette hemningsløse øset er simpelthen noe vi trenger i livene våre. 

Det er dessuten bare konseptet Justice stjeler; låtene ordner de selv. 
Og de sparker ræv. 

BESTE LÅT: 
«New Lands» 
