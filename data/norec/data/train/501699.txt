Dronningen leverer pene og polerte gullkorn
Kode åpner dørene til sitt nyoppussede praktbygg, Kode 1, med Dronning Sonja som hovedutstiller. 
Med kunsten som fristed for sine plikter lukter det dessverre litt for mye hobby. 

Etter to år med omfattende oppussing åpner Kode dørene til Kode 1, tidligere kjent som «Permanenten». 
I den anledning inviterte Kode dronning Sonja som hovedutstiller. 
Som kunstkritiker er det derfor kunstneren Sonja, og ikke dronningen Sonja, jeg er opptatt av. 
Utstillingen inkluderer også et utvalg fra dronningens private samling av skulptur og kunsthåndverk. 

«Underveis» er tittelen på dronningens første separatutstilling i et større museum. 
Navnet er spesielt interessant fordi den representerer Sonja som en lærende kunstner; en kunstner som utforsker og eksperimenterer i valg av materiale, lys- og fargeforhold. 

Dronningen har ingen kunstfaglig bakgrunn, foruten kunsthistorie ved Universitetet i Oslo. 
Å ha en formell utdannelse som kunstner og som utstiller, selv i en så viktig institusjon som Kode, bør heller ikke være avgjørende. 
For meg er det selve kvaliteten på kunsten som gjelder. 
Både materielt og med tanke på nivået av nytenkning og eksperimentering. 
Jeg må innrømme at jeg er positivt overrasket over Sonjas egen kunst. 
Verkene fremstår som energiske, lyse og moderne. 
Ikke verst for en 80-årsjubilant. 

Nå har hun også hatt en fin liste av læremestere og mentorer, blant andre Kjell Nupen, Ørnulf Opdahl og Magne Furuholmen, for å nevne noen. 
Dronningen har et stramt tidsskjema, så det må ha vært helt nødvendig med gode medspillere – noe også utstillingen bærer preg av. 
Det oser Nupen og Furuholmen lang vei, samtidig som hun klarer hun å holde det personlig og friskt. 

Til tross for noen gullkorn, oppleves utstillingen i sin helhet som nettopp det Dronningen er en engasjert dame, en interessert kunstsamler, samtidig som hun har et knippe hobby-element over seg. 
Sistnevnte er også dronningen selv helt ærlig om. 
I et intervju med NRK nylig kunne hun fortelle om hvordan kunsten fungerer som et fristed fra sine plikter, som det å gå i naturen. 

Etter å ha sett utstillingen blir derfor grunnlaget for valg av hovedutstiller ekstremt tydelig: på grunn av hennes engasjement for kunst og at hun fyller 80 år. 

Hvis jeg så skal måle utstillingen, som en utstilling laget av en kunstner og ikke en engasjert dronning, må jeg innrømme at jeg har sett mer storslått kunst. 
Kunst som kanskje også hadde vært mer egnet for en slik spesiell begivenhet som nyåpning av nydelige Kode 1. 

Jeg skulle likt å se en enda mer vågal og rå kunstner som hovedutstiller. 
En posthum retrospektiv av avdøde Bård Breivik, for eksempel. 
Mer gass, mer energi og gjerne kombinert med verk laget av de unge og mest lovende. 
Rett og slett en kunstner med mer «omfattende» verk som matcher Kodes omfattende oppussing. 
Det betyr selvsagt ikke at dronninger ikke skal få lov til å lage kunst, eller at dronninger ikke kan bli utstilt. 

Men Kode har vært helt ærlig og tydelig på at dette handler mer om dronningens rolle for norsk kunstliv enn kanskje selve kunsten hennes i seg selv. 
Ved å velge henne som hovedutstiller, manifesterer også Kode stereotypien (og kanskje litt fordommen) om museet som en konservativ forvalter av kunst- og kulturarv. 
Jeg er usikker på om dette er helt heldig. 
