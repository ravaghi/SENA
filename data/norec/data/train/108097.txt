Rafinert uhygge
Stemningsfylt eventyr med banebrytende animasjon. 

HANDLER OM: 
Den sprelske 11-åringen Coraline flytter med foreldrene til Oregon. 
Foreldrene er teite, trøtte og opptatte med jobb, og tross noen eksentriske naboer, føler Coraline seg neglisjert, og kjeder seg. 
Det er til hun finner en hemmelig dør til en parallell verden, en som ligner den virkelige, men der alt er bedre og foreldrene vier Coraline all sin oppmerksomhet. 

Snart er det likevel klart at noe er galt, og Coralines eventyr tar en mørk vending. 

DOM: 
«Coraline» er et kjærlighetsbarn av forfatter Neil Gaiman («The Sandman») og regissør Henry Selick («A Nightmare Before Christmas»). 
Førstnevnte sendte manuskriptet til sistnevnte 18 måneder før boken opprinnelig ble utgitt, og det er lett å se at dette er et samarbeid mellom matchende hjerner. 

Det er en enkel historie om behovet for å bli sett og nødvendigheten av å kjempe, men fremstilt med kombinasjonen av stop-motion- og 3D-animasjon, må «Coraline» sies å være både unik og banebrytende når det kommer til animasjon, og blir bare mer imponerende om man leser/ser seg litt opp på hvordan den er laget. 

Blandingen av virkelige figurer og datateknologi passer for så vidt «Coralines» stemning og tematikk, med glidende, drømmeaktig filmspråk, vekslingene og kampen mellom ulike virkeligheter. 
Musikken spiller også en vellykket rolle i å bygge opp under den nifse, dvelende tonen. 

Dette er en film som legger stor vekt på å overvelde seeren, inviterer deg til å drømme deg av gårde inn i dette mystiske fantasiriket. 
De som synes det blir for mye eventyr, kan imidlertid nyte de visuelle detaljene; den animerte teksturen av tekstiler som klippes opp med saks og bacon som freser i stekepannen - alt like virkelig som det er animert. 
