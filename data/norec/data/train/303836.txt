Her forsvant en a-ha-million
Shining med radikal DVD-utgivelse. 

DVD: 
Da a-ha bestemte seg for å kvitte seg med et par millioner fra pesnjonskassen, var Shining et av bandene som trakk det lengste strået. 
I tillegg til å få varme opp for a-ha's Ullevål-konsert, kunne gjengen kvittere ut en million blanke kroner. 

For å si det forsiktig, det er all grunn til å tro at a-ha-fansen fikk seg en overhaling de ikke helt var forberedt på. 
Men det skal vi alle være glad for — det er nettopp eksotiske band som Shining som gjør musikkhverdagen litt mer underholdende og uforutsigbar. 

Et godt jafs av seddelbunken har etter sigende gått med til «Live Blackjazz»-prosjektet som i hovedsak er en konsert-DVD spilt inn på Rockefeller i Oslo - for ordens skyld, konserten kommer også i CD-format. 

Bandets ekstreme musikk er halsbrekkende nok i lydformat, i DVD-form får den enda en dimensjon å spille på. 
«Live Blackjazz» er nemlig ikke et tradisjonelt konsertopptak med vanlige stemningsbilder og ryddig klipping. 
Her er odde kameravinkler, intens klipping og strober i høygir som aksentuerer den godlynte galskapen i musikken. 

Det er måtelig dunkelt og passe klaustrofobisk, men aldri ubehagelig. 

Shining er estetikere på sin hals og vet hvordan man lager orden i kaos — lyden og fremførelsen, samt regien på showet og lyssettingen er superb. 
Noe som på sin side gjør at den hakeslippfremkallende instrumenteringen og de underfundige detaljene i musikken kommer enda bedre til sin rett. 

Musikalsk sett serverer Shining progrock i gate med King Crimson — bandet har også gjort det til en greie å covre King Crimsons «21st Century Schiziod Man» — tatt til det ekstreme. 
På flankene trekker de i retning både metal og jazz for å fargelegge. 

Det låter unikt og uendelig mye mer ekstremt enn mange av sine metalbrødre. 
Høydepunktene er mange, «Grindstone»-favoritten «In the Kingdom of Kitsch You Will Be a Monster» er et eksempel. 
«The Red Room» og «Exit Sun» fra sisteskiva er også flotte øyeblikk. 

Lot du deg skremme av karakteristikkene over nå? 
Ikke gjør det, det er så mye musikk i det Shining baler med at deres patenterte Blackjazz bør gå hjem hos de fleste som er litt over middels musikknysgjerrig. 
