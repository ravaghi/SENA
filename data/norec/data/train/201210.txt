ThermomixTM31 

Vi har testet kjøkkenmaskinen som skal kunne erstatte tolv andre kjøkkenmaskiner. 

Spør du matglade amatørkokker om det er én maskin de ønsker seg, er det en Thermomix. 
Det er det mange gode grunner til. 

Thermomix er maskinen som skal kunne gjøre alt: 
Elte, koke, dampe, knuse, blande, hakke, røre, veie og temperere. 

Produsenten kaller den verdens minste elektriske kjøkken, og både profesjonelle- og hobbykokker får stjerner i øynene og tar frem de aller fineste superlativene når de beskriver maskinen. 

Etter å ha hatt den på test, er vi mer enn tilbøyelig til å være enig. 

Skal du bare ha én maskin på kjøkkenet, er det denne. 

Førsteinntrykk 

Thermomixen ser ved første øyekast ut som en litt forvokst eller klumpete stor blender (den tar to liter), med litt avansert betjeningspanel. 
Det følger med en visp og en slikkepott, en kurv som passer i blenderen, og en «Varomix», en avlang UFO-lignende to-lags dampinnsats som kan plasseres på toppen av blenderen. 

Maskinen er tung og gir et stødig inntrykk, men besøkende på testkjøkkenet er ikke like imponert ved første øyekast: 
Koster den der mer enn 10.000 kroner? 

Den gjorde det, men det gjør den ikke lenger. 
Produsenten har nylig introdusert en oppgradert versjon (med berøringsskjerm), og modellen vi testet, TM31 koster nå akkurat under 10.000-kronersmerket. 

En så kraftig maskin fortjener gode sikkerhetsinnstillinger, det har den. 
Du kan ikke bruke blenderen om ikke lokket er skikkelig på. 
Et lite hull på toppen av lokket kan brukes til å fylle på mer, og slikkepotten som følger med kan også brukes gjennom hullet mens maskinen går, da en krage sørger for at den ikke kommer så langt ned at den vil kræsje med den roterende kniven. 

Og det beste av alt? 
Med unntak av selve maskinen og knivbladene går alle deler i oppvaskmaskin. 
Det liker vi! 

Sukkerspinn, softis, sjokoladefontene, slush- og popcornmaskin: 
Vi har testet de ikke fullt så vanlige kjøkkenmaskinene 

I bruk 

Multimaskinen kan se litt komplisert og fryktinngytende ut i begynnelsen, men den er befriende enkel i bruk. 

Vi har testet det meste vi har kommet på, og brukt oppskrifter og fremgangsmåter vi er vant til fra tidligere tester av ulike kjøkkenmaskiner og kjøkkenutstyr. 

Thermomixen cruiser igjennom det meste. 

Det tar litt tid å vende seg til å bruke blenderen, rett og slett fordi den er endel kraftigere enn den vi er vant til å bruke, så i begynnelsen blir maten litt i overkant kunst og mikset. 
Når vi blir vant til den, er den en drøm å bruke. 

Knuse hele frosne jordbær med yoghurt for verdens beste og enkleste yoghurtis? 
Der Philips SoupMaker måtte gi tapt og vår gamle stavmikser klarer jobben, dog under høylydte protester, surfer Thermomixen så til de grader gjennom brasene. 

Men det er i kombinasjonene og nyansene Thermomixen har sin styrke. 

Vi malte nøtter og tempererte sjokolade og smør, og fikk hjemmelaget Nugatti. 
Vi eltet gjærdeig og pisket eggehviter og laget aioli ved 37 grader i bunn av begeret. 
Og aldri før har de «vanskelige» emulsjonssausene hollandaise og bearnaise gått så smertefritt å lage! 

Skikkelig middag: 

Det tar litt tid å vende tankegangen inn på at dette ikke bare er et tilbehør, men at vi kan lage hele middager i den. 
Men det er bare kreativiteten som setter grenser. 

Du trenger ikke mer enn en Thermomix for å lage full middag til fire. 
Men kanskje ikke alle komponentene, hver eneste dag. 
Det er begrenset hvor mye suppe, mos, puré og dampet mat man kan spise før man får skikkelig lyst på noe med stekeskorpe. 

Det å lage suppe i denne skiller seg ikke nevneverdig fra å lage det i en av de andre suppeblenderne på markedet. 
Philips' SoupMaker er faktisk hakket mer avansert med sine automatiske program, der maskinen tar seg av alt. 
Og du trenger ingen enorm kraft eller sylskarpe kniver for å mose godt kokte grønnsaker. 

Er det noe den ikke kan? 

Er det noe man ikke kan lage med denne? 
Ja. 
Du kan ikke steke eller bake. 
Glem stekeskorper og sprø småkaker. 

Ellers fikser den det meste. 

Du kan også elte, og har egen eltefunksjon, men på de tøffeste jobbene må den gi tapt. 
Vel er kniven skarp og motoren kraftig, men Thermomix egner seg ikke til de aller støffeste deigene og de store porsjonene. 
Grovkornete deiger var heller ikke den største suksessen. 
Kornene ble noe most, til tross for egen eltefunksjon. 

En liten pizzadeig, laget på 150 g mel, klarte den imidlertid med glans. 

Vi slet også litt med å lage marengs. 
Dette gjør man ved å bruke vispen som følger med. 
Vi fikk til å vispe eggehvitene, men da vi tilsatte sukker, eddik og vanilje, (litt etter litt, på samme måte vi alltid gjør det i vår kjøkkenmaskin med ballongvisp) så falt det hele sammen. 

Vi vispet og vispet, men det hjalp ikke. 
Vi klarte imidlertid å redde marengsmassen ved å ha den over i vår KitchenAid. 
For å sjekke at kjøkkenmaskinen ikke bare fikk lov til å ta sjarmøretappen tok vi blandingen tilbake i Thermomixen, med samme resultat: 
Den falt sammen igjen. 
Heldigvis reddet KitchenAiden dagen, det vil si marengsmassen, én gang til. 

Det er mulig at vi hadde fått det til med flere forsøk, men vi gjorde fem (5), og ga til slutt opp. 

Har du noen tips til hvordan man får til dette, del gjerne i debatten! 

Litt småplukk: 

Vi elsker at alle delene går i oppvaskmaskinen, med unntak av kniven. 
Den er imidlertid akkurat litt vanskeligere å få ren enn blenderkniver vi er vant til. 
Det er akkurat litt for trangt til at oppvaskbørsten får plass, og vi må gå til innkjøp av en flaskebørste for å få rengjort den ordentlig. 

Slikkepotten er tilpasset slik at den kan brukes mens kniven rører, men er litt for stiv til at vi likte å bruke den. 
Vi endte opp med å heller ta av lokket, og bruke vår vanlige slikkepott i mykere silikon. 

Konklusjon 

Ifølge produsenten skal Thermomix kunne erstatte tolv ulike kjøkkenmaskiner som utfører følgende jobber: mikse, blende, veie, dampe, røre, piske, emulgere, male, kontrollert oppvarming, koke, hakke og elte. 

Vi klarer oss fint i dag med langt færre enn tolv ulike maskiner for å få gjort alt det Thermomixen kan (vekt, stavmikser med mikseboller, kjøkkenmaskin og kaffe/krydderkvern, vannkoker, samt dampinnsats til gryter). 

Med en Thermomix i hus ville vi kunne kvitte oss med opptil flere av dem, men ikke alle. 
Vi ville fortsatt beholdt kjøkkenmaskinen vår for større deiger og marengs, og stavmikseren fordi den kan brukes i gryter som tar mer enn to liter. 

Thermomixen passer perfekt til en husholdning med én eller to matinteresserte, når de ikke skal ha så mange gjester, men den vil nok ofte være litt for liten til en gjennomsnittlig kjernefamilie, eller for dem som liker å ha mye og store besøk. 

Men mest av alt passer den til utstyrsfikserte matinteresserte. 
En Thermomix koster. 
Mye. 
Men er du glad nok i å lage mat, og har du råd, kan vi trygt anbefale den. 
En bedre og mer allsidig maskin til kjøkkenet har vi ikke prøvd. 

Takk til Handberg Engros / Gourmethuset for lån av testprodukt 

Vorwerk Thermomix 
TM31 
