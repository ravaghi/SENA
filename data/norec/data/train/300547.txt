Hjernevask 2
En del healere vi trolig miste noe av energien etter å ha sett første episode av «Folkeopplysningen». 

TV: 
Programleder og fysiker Andreas Wahl, kjent fra «Schrødingers katt» og «Lyngbø og Hærlands Big Bang», avviser ikke at mange får en bedret livskvalitet av å gå til behandling hos healere. 
Han finner bare ikke noe vitenskapelig belegg for at behandlingen har effekt. 
Programmet starter mildt og prøvende. 
«Ravi har vært mye plaget av forkjølelse i det siste,» sier Wahl og sender en åpen og fordomsfri mann med caps til healeren Rikke Falch Irgens, som legger sine varme hender på artistens energifelt. 
Ravi kan etterpå rapportere at det var behagelig, men blir visstnok ikke mindre forkjølet. 

Lunkent resultat Wahl går deretter mer vitenskapelig til verks. 
Han inviterer tre profesjonelle healere, et par av dem kjent fra TVNorge-serien «Jakten på den 6. sans». 
Healerne mener de kan kjenne energifelt og Wahl ber dem strekke fram hendene med bind for øynene. 
Wahl slår terning og legger sin egen hånd over healerens, høyre for partall, venstre for oddetall. 
Dette gjøres tretti ganger. 
Ren gjetning vil gi femten riktige. 
Healerne bør derfor oppnå høyere score. 
Deltakernes reaksjon når de ser resultatet, tyder på at de liker å se det positive i ting. 

For å underbygge sin skepsis, snakker Wahl med Edzard Ernst, en professor i alternativmedisin som mener at healere drar nytte av en svært sterk placebo-effekt. 
Psykolog Jan-Ole Hesselberg og ikke minst Høyrepolitiker Bengt Eidem forsterker kritikken. 

Tamt tilsvar Presseansvarlig i Det norske healerforbundet får kommentere programmet til slutt. 
Han virker nonchalant når han avfeier kritikken og ikke videre interessert i å overbevise skeptikere. 

I de neste fem programmene skal akupunktur, klarsynthet, detox, homøopati og mirakelmaskinger utsettes for Wahls nøkterne og folkelig opplysende virksomhet, med bidrag fra eksperter og kjentfolk som Linn Skåber og Abid Raja. 
Ut fra første program å dømme, taler mye for at de angrepne profesjonene både vil og bør ta til motmæle. 
Alternativt kan de utsette Andreas Wahl for voodoo. 
