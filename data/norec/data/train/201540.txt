Fujitsu Siemens Amilo Si 2636
Denne design-PCen fra FS er på langt nær bare "nok et pent ansikt". 

Det er ingen tvil om at rødt og sort står bra sammen, noe produsenter av bærbare PCer har visst om en god stund. 
Acer har for eksempel sine Ferrari-maskiner, og Dell har også blitt langt mer glade i farger - bare sjekk ut XPS M1730 vi testet forrige uke. 

LES OGSÅ: 

Fujitsu Siemens er på sin side ikke akkurat kjent for å bevege seg så langt unna trauste nyanser i sort og sølv, men med Amilo 
Si 2636 viser de en helt annen stil. 
Denne 13,3-tommeren kommer med et lokk i skinnende sort pianolakk, og maskinens kanter er farget dyprøde og glinsende. 
Utseendemessig er den unektelig mer innbydende enn mange andre modeller på markedet. 

Spesifikasjoner: 

Intel Core 2 Duo T7500 @ 2,2 GHz 13,3" skjerm på 1280 x 800 punkter Slot-in DVD-brenner 2 GB DDR2-minne Intel Turbo Memory 250 GB harddisk Intel GMA X3100 grafikk WLAN (a/b/g/n), LAN, Blåtann 2 x USB, eSATA, FireWire, 1 ExpressCard/54 kortplass Kortleser for SD, MMC, MS, MSPRO HDMI ut, lyd inn og ut Webkamera og mikrofon integrert i skjermen Dimensjoner (B/D/H): 
32,8 x 24,7 x 3,8 cm Vekt ca. 2,2 kilo 

Et kort blikk på spesifikasjonene forteller oss at denne bærbare PCen har veldig mye til felles med XPS M1330 fra Dell. 
Denne gjorde en meget god figur da vi tittet nærmere på den før jul, og det blir spennende å se hvordan Amilo Si 2636 klarer seg i forhold. 

Den blanke skjermen har 1280 x 800 punkter, noe som er helt vanlig på bærbare med 13,3-tommers panel. 
Lysstyrke og kontrast er god, mens fargene godt kunne hatt litt mer sprut. 
Dette er dog noe som eventuelt kan rettes på i fargeinnstillingene. 

Som nevnt er selve lokket i blank pianolakk, noe som betyr at fingermerker er uunngåelig - og vi kunne derfor ønsket oss at en liten pusseklut hadde fulgt med i esken på et produkt som ellers har såpass klasse. 

Konstruksjon 

Lokket er relativt stivt, men tåler som de fleste maskiner i denne klassen ikke spesielt mye trykk. 
Hovedchassiset finner vi ingen svake punkter på, men batteriet sitter litt løst. 
Det har ikke gitt oss noen praktiske problemer, men slarken merkes tydelig når vi for eksempel rister på maskinen, og ødelegger en smule for et ellers solid kvalitetsinntrykk. 

Også med lokket åpent er Si 2636 et lekkert skue - og det mest iøynefallende er den runde touchpaden og metallsirkelen rundt som skjuler knappene. 
Ellers er det svært få forstyrrende elementer inne i bildet, kun av/på-knappen og statuslysene oppe til venstre bryter med den minimalistiske designen. 

Touchpaden er litt uvant å bruke i begynnelsen, men du venner deg fort til den. 
Skrur du på skrollfunksjonen finner du også ut at denne virker på samme måte som på rektangelformede touchpader. 
Det fungerer uproblematisk, men hadde kanskje ønsket oss en litt mer dristig løsning, som for eksempel sirkelbevegelsene som måtte til på Panasonics Toughbook CF-T4, som jo også har rund touchpad. 

Knappene under metallringen er harde å trykke ned med mindre du presser direkte under touchpaden, men det er også en ren vansesak. 

Selve tastaturet er av den felles skandinaviske typen som begynner å bli mer og mer vanlig å se hos de store produsentene. 
Det er fast i fisken og meget behagelig å bruke, men støyer litt mer enn på de fleste andre bærbare vi har testet. 
Ellers klager vi som vanlig over plasseringen av Fn- og venstre ctrl-tast. 

Tilkoblingsmuligheter 

Datamaskinens kontakter finner vi foran og på sidene. 

I tillegg til en høyttaler på hver side finner vi i front statuslys, inn- og utgang for lyd, FireWire, minnekortleser og medieknapper for volum og play/pause. 
Men kjære Fujitsu Siemens, kunne dere ikke ha droppet fargekodingen på lydkontaktene... 

På venstre side har vi plass for kensingtonlås, LAN, to USB-kontakter og ExpressCard-porten. 
Varmluften kommer også ut her. 

Slot-in DVD-brenneren er plassert på på høyre side sammen med en av/på-bryter for blåtann og trådløst nettverk, eSATA (dobler som en ekstra USB), HDMI og inntak for strøm. 

Ytelse og batterilevetid 

Vår Amilo 
Si 2636 har samme prosessor som gaming-maskinen XPS M1730 vi testet sist, så vi forventer at den sparker anstendig fra seg. 
Men når det gjelder grafikk forventer vi på den annen side noe helt annet. 
Intels GMA X3100 er slett ikke dum til å være en integrert grafikkløsning, men til moderne 3D-spill er den ikke brukbar. 

I tillegg til Dell XPS M1330 har vi også sammenlignet med Multicom Z37S vi testet for et halvt år siden. 

Ytelse i PCMark05: 

Høyere poengsum er bedre. 

Som vi ser gjør 
Si 2636 det sterkt på samtlige områder bortsett fra på grafikkfronten der Dell XPS M1330 ligger godt foran. 
Merk også at mangelen på turbominne gjør at XPSens harddiskytelse ligger bak de to andre datamaskinene. 

Ytelse i 3DMark05: 

Høyere poengsum er bedre. 

I praksis er det altså spesielt på grafikksiden vi ser forskjellene - Amiloens interne grafikkløsning er som nevnt ikke beregnet på spill. 
Men til all annen normal bruk er den mer enn god nok. 

Batteri: 

Batterilevetid i minutter - kontinuerlig drift. 

Integrert grafikk gjør på sin side gjerne gode ting for batterilevetiden, og dette er også tilfelle for Amilo Si 2636. 
Med våre testrutiner klarer den litt over fire timer kontinuerlig drift, noe de aller fleste brukere vil være fornøyd med. 

Støy og varme: 
Under jobbing regulerer maskinen vifta etter belastningen, og kan egentlig lage litt leven ved kontinuerlig hard jobbing. 
Driver du på den annen side med hovedsaklig "lettere" oppgaver som surfing, MP3-avspilling, tekstbehandling eller kjøring av kontorapplikasjoner vil vifta bare spinne svakt opp en gang i blant - PCen vil altså generelt ikke lage så mye lyd ut av seg i tillegg til susingen fra harddisken. 

Når det gjelder varme blir datamaskinen som del fleste andre nokså varm på undersiden, og i tillegg har den en "hotspot" - et område som er merkbart varmere enn resten av overflaten - ved venstre håndleddstøtte. 
Den er på ingen måte ubehagelig varm, men noen mennesker finner slikt sjenerende og bør derfor sjekke ut dette før de kjøper. 

Vurdering og konklusjon 

Bærbare med 13,3-tommers skjermer har med tiden gått fra å være noe som nesten eksklusivt ble forbundet med Apples MacBook til også å inkludere flere andre bærbar-produsenter - og vi kommer fremover til å se på flere modeller i denne størrelsen. 

Amilo 
Si 2636 er et verdig tilskudd i denne klassen bærbare PCer. 
Den har god ytelse, er pen i tøyet og har en batterilevetid som burde tilfredsstille de fleste. 
Totalinntrykket vårt er altså godt, men som du bør ha fått med deg har vi også litt småplukk å klage på. 

I tillegg har Fujitsu Siemens også alvorlig konkurranse. 
Hovedsaklig er det den mye omtalte XPSen som er den store trusselen med sin sterkere grafikkløsning og - i skrivende stund - bedre pris. 

Vi skal heller ikke glemme Apple MacBook, som jo svelger store markedsandeler i akkurat dette prissegmentet. 

Men uansett er Amilo 
Si 2636 på sin side et godt og friskt pust fra Fujitsu Siemens, og får også en svak femmer på terningen. 
