Kymera Magic Wand
Lite magisk til tryllestav å være. 

Om du hadde en ordentlig tryllestav, hva ville du brukt den til? 

Tryllet frem gull og diamanter? 
Bygd en drømmepartner? 
Mettet barna i Afrika? 
Brukt kreftene i kampen for fred og solidaritet? 

Eller bare styrt TV-en, kanskje? 

I så fall har vi gode nyheter. 

"Ikke en leke" 

Kymera Magic Wand er en tryllestav, eller i alle fall en stav, som kan styre TV-en, stereoen eller hva det måtte være, så lenge dingsen kan styres av en fjernkontroll. 
Tanken er å kontrollere utstyret ditt med veiving i løse lufta, som en vaskeekte magiker. 

"Dette er ikke en leke" er det første bruksanvisningen forteller deg. 

Men like sikkert som at "ikke for å være rasist" blir etterfulgt av rasisme, er det at "dette er ingen leke" betyr at det er nettopp det. 

Leken kommer uansett i en forseggjort eske, med en forseggjort bruksanvisning, og ser i det hele tatt veldig forseggjort ut. 

Forseggjort er forsåvidt prislappen også, så det skulle kanskje bare mangle. 

Enkel programmering 

Etter å ha svingt den gjentatte ganger mot sjefen og befalt utvidet sommerferie med skuffende resultat, tok vi den slukøret med til nærmeste TV. 

Å programmere tryllestaven er i prinsippet enkelt nok. 
Du gjør en sveiv, får tilbakemelding via vibrasjoner for å sjekke at staven oppfattet riktig bevegelse, og trykker deretter på riktig knapp på din gamle fjernkontroll for å mate staven med signaler. 

Vi valgte veiving opp og ned for å gå opp og ned i kanallisten, og veiving til høyre og venstre for å skru opp og ned volumet. 
En majestetisk og hard sveipebevegelse rett frem skulle slå TV-en av og på. 

Så er det bare å sette i gang med kanalsurfingen. 
Eller i det minste forsøke. 

Du kan se hvordan det hele fungerer denne videoen: 

Vanskelige bevegelser 

"Du må øve deg", advarer bruksanvisningen, og det har den jommen rett i. 

Man blir ikke trollmann sånn uten videre. 
De første minuttene med tryllestaven oppleves som Harry Potters første skoledag, bare med mindre hoppende sjokolade-frosker og mer frustrasjon. 

Du veiver rundt og venter på magien, men i stedet for å bytte kanal, setter du for eksempel staven i opplæringsmodus. 
Den klarer rett og slett ikke å lese bevegelsene dine, om du ikke vet nøyaktig hvordan de skal utføres. 

Etter en times tid flyter det bedre. 
Og til slutt føles det som om du faktisk har teken på det. 
Kanalene går opp og ned, volumet like så. 
Kanskje magien er tilstede likevel? 

Poff. 
Tanken blir fort brutt. 
Du dulter borti beinet ditt når du prøver å gå en kanal ned, og "trylle"-staven oppfatter det som om du vil slå av TV-en. 
Og du, "gompen" som unge herr Potter ville kalt deg, blir minnet på hvorfor dagens magikere i realiteten bare er svært presise håndtverkere. 

Ikke imponerende 

En fjernkontroll uten knapper, som ser ut som en tryllestav. 
Det er en morsom tanke. 

Men når du sitter i sofaen og veiver med staven som nabolagets største fantasy-nerd, til du blir både sliten og tidvis frustrert, tar det ikke lang tid før du innser at dette neppe blir fremtidens foretrukne måte å styre noe som helst på. 

Dessuten er det vanskelig å la seg imponere over dette i 2011. 
Vi snakker om en plaststav med en infrarød sender og et akselerometer. 
Sistnevnte er samme duppeditt som gjør at mobilen din roterer nettsider automatisk når du snur telefonen. 
Det er det ikke mange som får Galtvort-vibrasjoner av lenger. 

Det funker når det funker, og med trening kan du få til det meste. 
Men når det ikke funker er veien kort tilbake til fjernkontrollen du allerede har blitt glad i. 
Og uansett hvor flink du blir, blir det aldri enklere enn "trøkkeren". 

Det er sikkert morsomt for barn eller hardcore Potter-fans. 
Men da helst til en annen pris. 
For bruksanvisningen er ikke til å stole på: 
Dette er et leketøy. 
Et dyrt leketøy, som kan styre TV-en din. 
For samme sum får du en avansert universal fjernkontroll, som vil fungere langt bedre. 

- Hva skjer om jeg veiver med tryllestaven, og ingenting skjer? sa Harry Potter til kamerat Ronny Wiltersen en gang, før en trollmannduell. 

- Kast den vekk, og gi han en på trynet, svarte Ron. 

Han får vår fulle støtte. 
Det enkleste er stadig oftere det beste. 
