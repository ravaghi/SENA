Kler av menneskets lengsel etter å bli sett
Oppsto «se og lik meg»-hysteriet med dagens ungdomsgenerasjon? 
«Påklederen» viser at selvopptatthet og selvmedlidenhet er en utfordring for alle aldre. 

I vår spilte Ungdomsteatret stykket «Å telle til null» i Kjellerteatret. 

Det handlet om vår tids tenåringer som må tåle å bli kalt Generasjon selvopptatt eller Generasjon meg meg meg. 
De bruker Youtube og sosiale medier for å sikre seg seere og likes, eller blir kjendiser i realityshow på tv. 

Nå har instruktør Torfinn Nag satt opp et skuespill som viser at tidligere generasjoner var minst like selvopptatte. 
«Påklederen» skildrer den aldrende skuespiller og teatersjef Sir som har spilt Shakespeares «King Lear» 227 ganger. 
Han akter ikke å gi seg, til tross for at han er på sammenbruddets rand. 

Primadonen herser med alle i sitt teater, som turnerer i England under 2. verdenskrig. 
Alle får gjennomgå, fra kona Pus som er hans motspiller på scenen til påklederen Sebastian, fra middels b-skuespillere til kontorsjefen Maggie. 

En utdødd skuespillertype 

Men det Nag strever med i første akt, er å motvirke min følelse av at dette er et aldrende stykke. 
Sir bygger på en skuespillertype som den britiske dramatikeren Ronald Harwood avkledde i 1980. 
Men, som det slås fast i teaterprogrammet, stjerner med personlige påkledere finnes ikke lenger i dagens ensembler. 

Vel, da må vi glede oss over at skuespillerne Even Stormoen og Espen Hana briljerer i sine roller. 
Førstnevnte er eminent i å levendegjøre den selvopptatte Sirs grufulle humørsvingninger, fra hulkende redsel over ikke å huske første replikk i «King Lear» til raseri over at Hitlers fly har vært så frekke å bombe teatret der han selv debuterte. 

Hana tolker glitrende og humoristisk den trofaste påklederen, med feminin knekk i håndledd og ditto hoftevrikking. 
Man får medfølelse med mannen som gjennom årtier har servert Sir hans tekopp, lagt fram sminkesaker og kostyme, og muntret ham opp slik at han har entret scenen i rette sekund. 

Tradisjonelt teater 

Men jeg klarer aldri å fri meg fra at «Påklederen» er et tradisjonelt stykke teater med personer som kommer inn og går ut av garderoben der Seb stabler Sir på beina. 
Kona og kontorsjefen mener han er for syk til å spille kveldens forestilling. 

Første akt kunne med fordel vært strammet inn, vi trenger ikke å høre så mange ganger at Sir ikke husker åpningsreplikken. 
I andre akt kommer det seg. 
Her skaper Nag flere lattervekkende opptrinn idet Sir og hans ensemble endelig spiller «Kong Lear» for publikum i stykket. 
Gjermund Andresens scenografiløsning, der vi fra et backstage perspektiv får se teatertruppen agere foran et usynlig publikum som brått vris til å bli oss i Teaterhallen, fungerer bra. 

Omsider blir det tydelig at flere personer enn Sir roper på å bli sett. 
Den grå kontormusen Maggie, bittert spilt av Marianne Holter, har lengtet i 20 år etter kjærlighet. 
Kona Pus (Anette Hoff) bønnfaller Sir om å slutte på teatret mens leken er god og helsa holder. 
Unge Isabelle (Katharina Rudjord) byr fram kroppen sin for å innynde seg hos teatersjefen. 
En venn av Sir (Øyvind Angeltveit) får spille narr hos kong Lear, og ber om å bli belønnet med større roller. 
Og ikke minst – Seb har tjent sin Sir i den naive tro at han en dag skal få heder og ære. 
Da det ikke skjer, blir ham rasende. 

Slik utfylles komedien med et vemodig alvor der man mer enn aner at vi i salen er som de på scenen: 
Fulle av lengsel etter å bli sett og verdsatt for den jobben vi gjør og den personen vi drømmer om å være. 
