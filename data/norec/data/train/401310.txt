«C’est la vie»:Kaos i bryllupskulissene 

Effektiv og velspilt komikk i suksessrik fransk film. 

Vil du vite hva som egentlig foregår, ta kjøkkenveien. 
Det er visdommen i utallige historier om herskap og tjenere. 
Tjenerskapet kjenner alle ryktene og må kontrollere kaos. 

I egalitære samfunn er det lett å tro at denne modellen er utdatert. 
Men når den franske komedien C’est la vie (Sånn er livet) er blitt så vanvittig populær i hjemlandet, er det nok fordi den gir en moderne tolkning av klassiske maktforhold, og dessuten herjer vilt med en av våre dagers mest patetiske aktiviteter: 
Gigantiske bryllupsfester som langtidsplanlegges ned i minste detalj. 

Pretensiøs brudgom 

For å understreke poenget, er bryllupsfesten i C’est la vie lagt til et 1700-tallsslott utenfor Paris. 
Brudeparet ønsker at servitørene skal jobbe i barokkostyme, inkludert parykk. 
Brudgommen har planer om en spektakulær opptreden i nysirkus-stil. 

Men det er naturligvis i kulissene det virkelige dramaet utspiller seg. 

Hovedkarakteren Max (Jean-Pierre Bacri) er durkdreven som bryllupsarrangør. 
Samtidig begynner han å bli lei av den ustabile staben sin. 
Sjefen for servitørene er en hissigpropp, fotografen udugelig, noen innvandrere snakker dårlig fransk, bandet krever samme servering som bryllupsgjestene. 
Men verst av alt: 
Hans elskerinne og høyre hånd gjør det slutt fordi Max ikke får mannet seg opp til å be konen om skilsmisse. 

Bredt tabberegister 

C’est la vie er ingen stor eller viktig film. 
Handlingen er ganske så forutsigbar på den måten at alt som kan gå galt, går galt. 
Komikken er likevel effektiv og velspilt. 

Filmen har et variert persongalleri som borger for vidt forskjellige tabber - fra feiloppskyting av fyrverkeri til bedervet mat. 
Eye Haidara og Gilles Lellouche er spesielt gode i rollene som erkefiender med erotisk tiltrekning. 
Lellouche spiller en smørsanger og DJ som blir litt for ekkel for den pretensiøse brudgommen. 
Sammenstøtene er nydelig spilt og iscenesatt. 

Tar folkets parti 

C’est la vie er en folkekomedie som tar folkets parti mot det pengesterke bryllupsfølget. 
De rike blir lurt trill rundt med folkelige nødløsninger. 

Komikken blir mer prinsipiell når slike løsninger viser seg å kunne ha magiske kvaliteter, nettopp fordi de er improvisert frem av en sammensatt gjeng med ulike skjulte egenskaper de kan mobilisere når det gjelder. 
Fotografen David Chizallet sørger for å kontrastere det folkelige, frodige kaoset med den jålete, velfriserte slottseiendommen. 

To internasjonale suksesser 

Folkekomedier er mer tilbøyelig til å ha en moral enn avanserte drama. 
Moralen i C’est la vie er den samme som i De urørlige, forrig film fra duoen Olivier Nakache og Eric Toledano. 
Også den ble en internasjonal suksess, og skildret hvordan en ufaglært, farget mann klarte å blåse liv i en aristokratisk herre som hadde havnet i rullestol. 

Tjenerskapet er mer vitalt enn herskapet. 
