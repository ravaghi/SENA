Dansbart og bekymringsløst nytt fra Cezinando
Norges nye popyndling gjør seg klar for festivalsommeren. 

SINGEL: 
Hvis det er én samtidig norsk popartist som kan forsvare den klisjefylte sammenligningen med en sommerfugl, må det nesten bli Cezinando. 

Ikke at han nødvendigvis var en kjedelig larve som ung og punchline-sulten rapper. 
Allerede på begynnelsen av 10-tallet så man tydelig at Oslo-gutten hadde noe særegent ved seg. 
Likevel var det da han myknet opp uttrykket og åpnet opp et melodisk, emosjonelt og tankevekkende låtunivers, at han for alvor *kremt* spredte sine kreative vinger. 

Fjorårets karrieredefinerende «Noen ganger og andre» har plassert Cez i en liga som tidligere kun var forbeholdt bergensere med Vaular som etternavn. 
Fri for sjangerbegrensninger, og akkurat så intimt utleverende som et kjent fjes er nødt til å være i vår tid. 

Med kun 22 ufordragelig unge år under himmelen, gir den splitter nye singelen «Ingen lager helvete som vi» oss nok en pekepinn på en kvalitetssterk karriere som fortsatt kun befinner seg i startfasen. 

Et etterlengtet up-tempo-bidrag fra artisten som har vært nødt til å grave lenger tilbake i egne utgivelser for å finne ekstra energi til scenen. 

Farget av senere års UK Garage-feber, er Ole Torjus Hofvind-produksjonen på ingen måte oppsiktsvekkende, men gjør definitivt jobben sin som en humørspredende og radiovennlig godlåt. 

Cez selv tar på seg rollen som både cocky og forståelsesfull eks-elsker, med lovnader om klimaks («Kommer du så kommer det, jeg lover deg») og respekt («Men kommer du så holder det at vi sover sammen... ja, jeg holder deg»). 

Lystig, dansbart og bekymringsløst for varme sommernetter og ikke minst festivalsesongen som er rett rundt hjørnet. 
