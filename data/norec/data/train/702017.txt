Rystende historie fra Maze- fengselet
På 1970-tallet satte britene opp en interneringsleir utenfor Belfast i Nord-Irland. 

Her sperret de inne terrormistenkte irer over lang tid, uten lov og dom. 
Nå kommer filmen om et skrekkelig kapittel i Maze-fengselets historie. 

Har man i 35 år bare hatt lyttet til offisiell britisk framstilling av Maze-fengselet, måtte man tro at det var et «terrorismens akademi, fylt av gale mordere og bombemenn» slik det het i en Reuters-artikkel i Aftenbladet i 1998. 
Nå får regissør Steve McQueen fram langt større nyanser. 
Han levendegjør historien om IRA-fangen Bobby Sands og ni andre som sultestreiket seg til døde i 1981. 
Den britiske filmskaperen gir et rått bilde av britenes brutale oppførsel i fengselet. 

En sentral årsak til de innsattes protest var at de 1. mars 1976 ble fratatt status som politiske fanger. 
De skulle i stedet behandles som vanlige kriminelle med dårligere soningsforhold. 

IRA-fangene forsøkte først en pledd— og drittaksjon. 
De nektet å bære fangedrakt. 
Uten klær fikk ingen fanger tømme dobøttene sine. 
Snart smurte de celleveggene inn med egen avføring. 
Vær glad kinoen er luktfri! 

Regissøren pendler mellom opprørske innsatte og fengselsvokterne som tukter dem. 
Men da pledd og møkk ikke hjalp, manet 27-årige Bobby Sands til sultestreik. 

Hovedrolleinnehaver Michael Fassbender gjør en sterk prestasjon som Sands, også ved å vise fram en utmagret kropp som gir realisme til sultedøden. 
Statsminister Margaret Thatcher skal etterpå ha sagt at «Mr. Sands var en dømt kriminell som valgte å ta sitt eget liv. 
Det var et valg som mange i IRA ikke ga sine ofre». 

Med «Hunger» vant spillefilmdebutant McQueen den prestisjefylte Caméra d'or-prisen i Cannes i fjor. 
Anbefales, men ta først på den tykke huden. 
Døm så selv. 
