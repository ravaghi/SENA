The Transporter Refueled
Dessverre en mislykket actionfilm. 

The Transporter Refueled er en av de minst nødvendige rebootene fra nyere tid. 

Regissør Camille Delamarre og produsent Luc Besson har laget en eurotrashfilm der alt det visuelle er på stell, men feiler med en elendig historie, kjipe skuespillere og kjedelig action uten oppfinnsomhet. 

Jason Statham er byttet ut med Ed Skrein, som hoppet av Game Of Thrones til fordel for dette. 
Det var ikke smart, for The Transporter Refueled virker som et skikkelig dårlig karrierevalg. 

Hevn over mafiaboss 

Den hardbarka leiesjåføren Frank Martin (Ed Skrein) opererer på den franske rivieraen, der han får besøk av sin nylig pensjonerte far, Frank senior (Ray Stevenson). 

Men så blir faren kidnappet av fire eks-prostituerte som tvinger Frank til å hjelpe dem med å ta hevn over den slemme mafiabossen Arkady (Radivoje Bukvic). 

Og så blir det en del skyting, slåssing og bilkjøring på strekka mellom Nice, Cannes og Monaco. 

Det merkes godt at dette er andresortering i alle ledd. 
Actionscenene er stusselige, mens skuespillet varierer fra middels til dårlig. 

Man forventer bilkjøring i en Transporter-film, men forfølgelsesscenene er redigert i stykker, har liten fartsfølelse, og krasjene (som regel med bittesmå politibiler) virker dårlig integrerte i actionflyten. 

Skurkene spilles av øst-europeere som har riktig utseende, men liten karisma. 
De hevnlystne eks-prostituerte damene ligner hverandre og mangler personlighet. 

Stakkars Ray Stevenson er eneste lyspunkt i en film han virker å være for god til og egentlig være med i. 

Generisk actionhelt 

Ed Skrein har ingen heldig introduksjon som generisk actionhelt, der han til stadighet må levere pregløse sitater med en dyp røst som virker unaturlig for ham. 

Han skaffet seg et visst navn i rollen som Daario Naharis i sesong 3 av Game Of Thrones, men sluttet altså for å satse på denne filmen. 

Det er bare å håpe på at The Transporter Refueled glemmes like fort av castingagenter som av publikum. 
Dette er dessverre en mislykket actionfilm 
