TEST:Klart forbedret Honda Civic 

Selv om det ikke er så lett å se hva som er nytt med nye Civic, har den blitt en vesentlig bedre bil enn forgjengeren. 

Niende generasjon Civic har kommet på banen og vi har kjørt bilen i Norge. 
Under panseret i vår testbil satt den foreløpig eneste dieselmotoren som er tilgjengelig, nemlig en 2,2-liter med 150 hester og 350 newtonmeter. 

Snart kommer det imidlertid også en mindre og mer avgiftsgunstig dieselmotor. 

Bilen ser ved første øyekast mistenkelig lik ut som sin forgjenger. 
Ved andre og tredje øyekast ser man at helheten gir et litt kraftigere og mer aggressivt uttrykk, men stilen er definitivt fortsatt gjenkjennelig. 
Kanskje litt for lite endring for noen, men dette er en ny bil og ikke bare en ansiktsløftning. 

Kompaktklasse 

Civic måler 430 centimeter i lengden og plasserer seg med det ganske midt i kompaktklassen. 
Derfor heter da også konkurrentene Volkswagen Golf, Ford Focus og Hyundai i30, for å nevne noen. 
Det er med andre ord ikke noen enkel jobb Civic har foran seg. 

Forbedret komfort 

Ute på veien merkes det tydelig hva Honda har jobbet mest med å forbedre fra forgjengeren. 
Komfortnivået har nå blitt riktig bra, både hva gjelder fjæring og støydemping. 
Dieselutgaven har 17-tommers hjul som standard, men bilen ruller likevel mykt og smidig over ujevnheter, og dekkstøy var ikke noe stort tema i vår testbil, riktignok utstyrt med piggfri vinterdekk. 

Sterk motor og høy utveksling 

Med 150 hester er dette en sprek bil som akselererer overbevisende gjennom alle hastighetsområder som er aktuelle i Norge. 
I tillegg oppleves motoren smidig og relativt stillegående. 

Utvekslingene i den seksstegede manuelle girkassen er imidlertid en smule i høyeste laget for norske fartsgrenser. 
Med 100 kilometer i timen på fartsmåleren ligger du på like over 1.500 omdreininger i minuttet i sjettegir. 
Det gjør at sjettegiret stort sett bare er egnet i 90- og 100-soner. 
Også i enkelte 80-soner med lav belastning kan det gå å lure inn sjettegiret. 

Fordelen med dette er at det er lett å kjøre på lave turtall i alle hastigheter, som gir lavt forbruk. 
Ulempen er at det også gir en litt seig følelse, og merforbruket hadde nok vært ubetydelig i praksis om utvekslingene bare var litte grann lavere. 
For øvrig er dette en veldig fin girkasse som er presis og lettbrukt. 

Lavt forbruk 

0-100 kilometer i timen går på sterke 8,5 sekunder. 
Forbruket er oppgitt til lave 0,44 liter og CO2-utslippet til 115 gram CO2 for de utstyrsvariantene som markedsføres i Norge. 
En annen utgave med litt mindre hjul som ikke er oppført i norske prislister klarer seg med 0,42 liter og 110 gram CO2. 
Uansett er tallene meget gode med tanke på de ytelsene som bor i bilen. 

Gode kjøreegenskaper 

Kjøreegenskapene er som i forgjengeren relativt kvikke. 
Civic har god styrerespons og drar seg ganske kjapt inn i svingene når du dreier på rattet. 
Balansen er litt på den understyrte siden, men ikke så mye at det plager en spesielt. 
Det mest negative når det gjelder kjøreglede er kanskje at det mangler litt på følelse i styringen, slik at du ikke får veldig mye signaler fra forhjulene gjennom rattet. 
Det er først og fremst de to sistnevnte tingene som gjør at Civic ligger hakket bak de aller beste i klassen på kjøreglede. 

Praktisk 

De litt kupéinspirerte formene kan forlede en til å tro at dette er en upraktisk bil, men sannheten er at dette er blant de romsligste og mest fleksible bilene i klassen. 
Bagasjerommet måler hele 467 liter (477 i billigste utstyrsutgave) og det er et godt stykke over standarden i klassen. 
Riktignok er gulvfasongen ikke optimal for å laste større gjenstander om du også tar i bruk den nederste "brønnen", men uansett er dette meget bra. 

Baksete-triks 

Vel så imponerende er det fleksible baksetet som kan foldes ned slik at gulvet blir helt flatt med et håndgrep. 
Sitteputen glir automatisk frem og ned slik at setet ikke bygger unødvendig mye i høyden i nedlagt tilstand. 
Et enda smartere triks er at sitteputene kan løftes opp mot seteryggene slik at du får et høyt og bredt lasterom bak forsetene. 
Det er kjekt hvis du skal laste større ting. 

Med baksetet i normal posisjon er det for øvrig relativt gode plassforhold for baksetepassasjerer. 

Spesielt førermiljø 

Førermiljøet er relativt likt det i forgjengeren hva angår design. 
Det betyr at det todelte og lett futuriske instrumentpanelet fortsatt er der. 
For øvrig er kvalitetsfølelsen hevet merkbart og nærmer seg nivået til Golf. 
Materialene virker nå mer påkostede, og betjeningen er enkel. 

Priser 

Dieselutgaven begynner på 306.000 kroner i utstyrsutgaven Sport. 
Den har da bra med utstyr, som eksempelvis 17-tommers aluminiumsfelger, multifunksjonsratt, to-soners klimaanlegg, stort infodisplay med ryggekamera, regnsensor og mulighet for USB-tilkobling. 

Konkurransen i kompaktklassen er hard og selv om Civic har blitt vesentlig forbedret, er det ikke opplagt at du bør velge den fremfor mange av de andre i klassen. 
Per i dag snakker vi da først og fremst om Volkswagen Golf og Ford Focus. 
Civics største svakhet er et litt begrenset motorutvalg, og da spesielt fraværet av en mindre dieselmotor. 
Den er på vei, og vi tipper Civic-salget får seg et kraftig løft da. 

Verdt å titte nærmere på 

Bilen for øvrig er god nok til at salget burde kunne øke kraftig sammenlignet med forgjengeren. 
For deg som liker den litt spesielle designen og samtidig vektlegger praktiske egenskaper og komfort, er Civic absolutt verdt å undersøke grundig. 
Men for de som ikke er spesielt opptatt av ytelser, anbefaler vi å vente på den mindre dieselmotoren. 
