Linksys EA6900 AC1900-ruter
Flere produsenter kaster seg på AC1900 - også Linksys er med i klubben. 

Linksys' nye AC-ruter er bygd på samme lest som de andre ruterne som skilter med samme hastighet, og betegnelsen AC1900 står for den raskeste 802.11ac-spesifikasjonen. 

Design og installasjon 

I motsetning til flere av de andre AC-ruterne som er stående med interne antenner, har Linksys EA6900 et liggende design med løse antenner som kan dreies i alle retninger. 
På undersiden er det også festehull for å henge ruteren over to skruer på en vegg. 

Tilkoblingene er på baksiden når ruteren plasseres liggende, henger man den på veggen vil ledningene stikke ut fra siden. 

Det er fire nettverksporter for lokalnett, en for internettforbindelsen og to USB-porter for deling av tilleggsutstyr. 
Den ene av disse er USB 3.0, den andre er USB 2.0. 

Installasjon gjøres via nettleser eller ved hjelp av CD-en som følger med. 
Vi valgte å starte nettleseren, og konfigurasjonssiden i ruteren dukker da opp siden det ikke er noen internettforbindelse før ruteren er satt opp. 

I bildespesialen under ser du skjermdumper fra hele prosessen. 
Denne er en av de mest brukervennlige og oversiktlige vi har sett. 

Ytelse 

Som nevnt over forventer vi ikke dramatisk forskjell i ytelse når man sammenligner utstyr bygget på samme eller svært like brikkesett. 

Målingene sammenlignet med to andre rutere vi nylig har testet bekrefter dette. 

Det som var litt interessant var at ytelsen på 2,4 GHz lå noe over ytelsen på 5 GHz på denne ruteren. 
Dette kan jo være en fordel i mange situasjoner, siden svært mye utstyr fremdeles bare fungerer på 2,4 GHz. 

Hva er forskjellen kontra andre rutere? 

Rutere av forskjellige merker som er bygget på det samme brikkesettet, slik AC-ruterne gjerne er, vil i utgangspunktet være svært like både når det gjelder egenskaper og ytelse. 
Det som skiller mest mellom produsentene vil derfor ligge i designet på enheten og i hvordan oppsettet presenterer seg for brukeren. 

Etter hvert vil det også kunne komme oppgraderinger fra de forskjellige produsentene som byr på forbedringer og justeringer. 

Men selve grunnytelsen vil være svært lik, og det vil typisk kunne være større forskjeller mellom to plasseringer enn mellom to rutere basert på samme brikkesett. 

Etter hvert som teknikken modnes ser vi også stadig mindre forskjell i ytelse mellom produktene fra forskjellige produsenter. 

Konklusjon 

Linksys EA6900 AC1900 er en utmerket ruter, basert på de aller nyeste tekniske løsningene. 
Fremdeles er det få klienter som matcher det ruterne kan levere, men det er bare å smøre seg med tålmodighet. 
Ytelsen er i klasse med de beste. 

Vi likte designet, en liggende ruter er mer stabil enn en stående, spesielt når du kobler til mange kabler. 

Utformingen av oppsett og konfigurering er også svært funksjonell og brukervennlig, blant det beste vi har sett på noen ruter. 

Tilleggstjenestene er også brukervennlig, og styres via en nettjeneste. 
Her får du først og fremst fjernadministrasjon av ruteren, men også tilgang til nettverksinnhold fra lagringsenhet tilkoblet USB-porten via FTP. 

Du kan også sette opp gjestenett til fem, ti, 20 eller flere brukere, som ikke får tilgang til lokalnettet, bare til internett. 

Kontroll av tilkoblede enheter kan også kobles ut til faste tider, eller fjernstyres, hvis man vil gjøre seg mektig upopulær hos andre familiemedlemmer. 

Linksys EA6900 
