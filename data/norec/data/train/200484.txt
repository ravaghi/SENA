TEST:Philips Fidelio L1 

Fidelio L1 er hodetelefonene som skal blåse liv i salgstallene. 

Store hodetelefoner har blitt populære også i bybildet, en trend som for alvor startet med storsuksessen Beats by Dr. Dre fra Monster. 
Det er altså denne kaken Philips nå vil ha en bit av, når de i år satser tungt på hodetelefoner i en høyere prisklasse enn tidligere. 

Fidelio L1 skal koste rundt 2.200 kroner når den kommer til din lokale hifi-pusher, og med det plasserer de seg i en klasse der det finnes mange gode alternativer. 
Vi var derfor spent på hvor bra de fungerte. 

Det både ser og kjennes helt riktig 

Fidelio er navnet Philips bruker på lydprodukter de har lagt ekstra flid i, og vi har gode erfaringer med disse produktene - spesielt Airplay-høyttalerne og den store iPhone-dokken er verdt å nevne. 

Selv innpakningen viser at dette er litt mer enn dusinvare: 
Hodetelefonene kommer for eksempel i en sort eske som skiller seg ut fra de rimeligere alternativene fra samme selskap. 
I esken følger det med to sett kabler med minijackplugg (3.5mm), samt en overgang som muliggjør tilkobling til stereoanlegg. 
Den ene kabelen er forbeholdt iPhone/iPod, og har mikrofon, i tillegg til en enkel fjernbetjening med mulighet for volumjustering, sporskifte og svar på anrop. 

Hodetelefonene er med en impedanse på 26 Ohm særdeles lettdrevet, som gjør at de fungerer godt på mobiltelefoner eller en iPod (vi brukte en iPhone under vår test). 

Som du ser på bildene er hodetelefonene store, men de er heldigvis gode å ha på hodet. 
De myke øreputene gjør at du ikke får klamme eller sammenklemte ører, selv om du bruker dem på en lang togtur. 
Skummet i øreputene former seg forøvrig etter hodeformen din, men helt tette er de ikke, selv om Philips hevder noe annet på nettsidene sine: 
Etter vår oppfatning er det ingen spesiell støydemping, verken av den aktive eller passive sorten, og dette er altså et headsett som lekker ut en del lyd til medpassasjerer hvis du spiller høyt. 

Vi liker at det er brukt aluminium og skinn, det gjør ganske enkelt at de både ser og kjennes solide ut. 

Men hva med lyden? 

I valget av hodetelefoner er det ikke tvil om at egne lydpreferanser er avgjørende, og sammenlignet med for eksempel Monsters Beats by dr.dre er Fidelio L1 langt mer nøytrale i lydbildet. 

Dette er nok et helt bevisst valg fra Philips' side, som dermed har laget et sett hodetelefoner som fungerer godt på vokalbasert musikk, med en detaljert og behagelig mellomtone som gir fin klang. 
I praksis vil det si at du får et langt bredere lydbilde enn på de, riktignok rimeligere, V-Moda Crossfade LP hodetelefonene vi ofte bruker. 

Vi savner imidlertid litt morofaktor, for hører du mest på hiphop eller rock mangler det litt aggressivitet og tyngde, og da finnes det bedre alternativer. 

Konklusjon 

Karaktermessig har vi hoppet litt fram og tilbake: 

Kvalitetsfølelsen tilsier en soleklar femmer på terningen, men vi ender likevel opp med en sterk firer i denne runden. 

Har du en annen musikksmak enn oss kan det imidlertid like godt tippe den andre veien, og Fidelio L1 er definitivt så gode at de er verdt en lytteprøve. 
