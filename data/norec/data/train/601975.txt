Countrykongen
Hatten er på. 
Han har sine røtter i den amerikanske countrymusikken, og det er ikke sikkert at mange amerikanere reagerer på tittelen “This is country music”. 
For det er slik det har blitt de siste ti-tjue årene i USA, nemlig at countrymusikken enten har blitt rocka opp, utvannet med pop eller tilført gloriøse og overdådige ballader. 

Brad Paisley benytter seg av hele spekteret. 
Dette lange og innholdsrike albumet er innom rock, pop, bluegrass, swing og country med et stilskifte som både imponerer og irriterer. 
Men hatten er altså på. 
Vil du ha et bluegrass/countryalbum akkurat nå, er antagelig Alison Krauss & Union Station et bedre valg. 

Gjestelista på dette helt ålreite albumet til Brad Paisley er også preget av artister som gjør mer enn bare country, nemlig navn som Don Henley, Carrie Underwood, Alabama og Sheryl Crow. 
Dette er med andre et album som er skåret over den vanlige suksessformelen. 
Folk vil like det, og her er tross alt flere flotte låter det er verdt å høre på. 

Brad Paisley fikk noen nye venner her hjemme med samleren ”Norwegian favorites”. 
26. august er han tilbake i Oslo spektrum for å gjøre konsert. 
Countrykongen i USA erobrer stadig nye territorier. 
Med hatt! 
