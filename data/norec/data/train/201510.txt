Dell Inspiron XPS Gen 2
Dell sin siste desktoperstatter har blålys over alt, det hittil raskeste grafikkortet i noen bærbar, og det meste andre du kan tenkte deg. 
Men det koster å være kar. 

Da vi testet desktoperstattere før sommeren skulle vi gjerne hatt med Dell sin supermaskin, men den ble forsinket i overfarten. 
Nå får vi imidlertid sett om den holder det den lover - maskinen som er den bærbare versjonen av spillmaskinene i XPS-serien. 

LES OGSÅ: 

Den fremste egenskapen til Inspiron XPS Gen 2 er nemlig grafikkortet fra Nvidia. 
Dette er den første maskinen vi tester med GeForce 6800 Ultra på PCI Express, et kort som er langt raskere enn kortene uten "Ultra"-suffiksen. 

Ellers er maskinen akkurat så stor og tung og rask som vi kan vente oss av en stasjonær PC i bærbar-forkledning. 
Eller? 

Spesifikasjoner 

Intel Pentium M 770-prosessor 2,13 GHz, 2 MB L2 cache, 533 FSB2 GB DDR2-minne, 533 MHz 17-tommers skjerm, 1920 x 1200 (kontrastbelegg) 60 GB harddsik (5400 rpm) 
DVD-brenner Gigabit ethernet, a/b/g WLAN (54 mbps), modem 6x USB 2, 1x FireWire SD-kortleser Vekt: 4,02 kilo Dimensjoner (H/B/D): 
42,2/394/288 mm Pris: 
27.944 kr. inkl.mva. 

Prisen her er omtrent som spesifikasjonene - imponerende. 
Dell har sendt oss en fullt utstyrt maskin til nesten tretti kalde lakser, mens den i basiskonfigurasjon koster nesten ti tusen kroner mindre - mer nøyaktig 18.999 kroner. 

Utseendemessig er det tydelig at Dell har lagt vekt på at XPS Gen 2 skal snu hoder, men det er ikke sikkert alle vil like måten den gjør det på like godt. 
I motsetning til den generelle trenden som går mot stilrene og diskrete uttrykk, har nemlig Dell lagt på massevis av blålys og skinnende, børstet aluminium. 

Det er lys på sidene, på fronten, og ikke minst på baksiden, der XPS-logoen annonserer at dette slett ikke er et leketøy. 
Eller kanskje det motsatte. 
Det går visstnok an å skru av lysene, men vi fant ingen enkel måte å gjøre dette på. 

Skjerm i toppklassen 

Baksiden består ellers av bølgende børstet aluminium som gjør at flaten endrer seg når du snur på hodet. 
Men det er ikke baksiden du sitter og ser på når du jobber: 

På den riktige siden av maskinen har du nemlig en skjerm som bokstavelig talt skinner - med kontrastbelegg - og som ellers har ekstremt god kvalitet. 
Oppløsningen er som for en 24-tommers CRT-skjerm, og på 17-tommeren i XPS Gen 2 føler vi heller ikke at det blir for små elementer på skjermen med 1920 x 1200 bildepunkter. 

Da vi fikk maskinen, hadde Dell også skrudd på store skrifttegn for å hjelpe på, men med den kraftige lysstyrken og gode kontrasten ble ikke dette nødvendig. 
Men problemene med kontrastbelegg er kjent; de blir til speil i friluft eller situasjoner med takbelysning. 

Skuffende tastatur, flott lyd 

Selve baseenheten ser ikke like brautende ut som resten. 
Her er det et stort (og godt) tastatur i full størrelse som faktisk ser litt lite ut med all den tomme plassen rundt seg. 
Det hadde også vært en fordel med et numerisk tastatur her - det er i hvert fall plass nok. 

Ved siden av tastaturet er det ellers viftegriller som ligner på høyttalere. 
Sistnevnte ligger i stedet i fronten, sammen med en subwoofer på bunnen, og lager forbausende god lyd - kanskje ikke den aller beste vi har hørt på en bærbar, men klart i klasse med Harman Kardon-høyttalerne i Qosmio-modellen til Toshiba. 
Den har dessuten blålys, her også. 

Grei skrivebordsytelse 

Det er imidlertid ikke bare utseendet og design som skal selge XPS Gen 2-maskinene til Dell. 
Dette er bare til for å fortelle omverdenen om kraften på innsiden, som er formidabel - spesielt hvis vi sammenligner med "vanlige" bærbare. 

Etter å ha kvernet seg gjennom PCMark 04 fikk vi for eksempel nesten 4500 poeng, vel 1000 poeng mer enn normalen. 
Sammenligner vi med de andre desktoperstatterne vi testet før sommeren, er imidlertid summen omtrent på linje. 

Grafikken er juvelen 

Det var ikke før vi testet 3D-ytelsen at bakoversveisen kom for fullt. 
Det er lett å gå seg vill i diverse bokstavkombinasjoner som grafikkortprousentene setter på baksiden av modellnavnene sine, men når det kommer til Nvidia er Ultra betegnelsen på det beste kortet i klassen. 

Det vil si bedre enn GT-kortene til over tre tusenlapper som mange sitter med i de stasjonære PCene sine, og langt bedre enn "vanilla"-versjonen uten noen bokstaver bak i det hele tatt. 

Vi registrerte 11.139 poeng i 3DMark 03; en poengsum som du kanskje ikke får på PCen du leser denne testen på. 
Såpass god 3D-grafikk i en bærbar er virkelig en sjeldenhet - og det er også maskiner som kan spille Doom 3 i høyeste oppløsning med fulle effekter. 

Det eneste problemet er dessverre batterilevetiden, som er i underkant av halvannen time - til tross for at det bruker et 9-cellers li-ion-batteri. 
Skulle du bruke grafikkortet for alt det er verd, tipper vi at du får under halvparten. 
Dette er en maskin som spiser strøm til frokost, lunsj og middag. 

Vanligvis hadde vi også sagt noe negativt om støy og varmeproduksjonen her, som ofte trekker like mye ned i maskiner som dette som batterilevetiden gjør. 
Men det er ikke mer støy å hente i XPS Gen 2 enn i andre normale bærbare - bortsett fra at denne aldri blir helt stille. 
Den har en grunnstøy som du såvidt vil høre hele tiden, men som ikke vil være plagsom med mindre du bor i en lydisolert kokong. 

Siste inntrykk 

Så XPS Gen 2 er absolutt en av de bedre bærbare PCene vi har testet. 
Skulle vi bruke normale kriterier på en maskin som dette, hadde den fått veldig lav poengsum på mobilitet; selv om det følger med en ryggsekk, blir det tungt å drasse på en maskin som veier fem kilo med strømforsyning. 
Og det er ikke denne maskinen som passer best i et flysete. 

Til gjengjeld er dette en PC som du kan ta med deg på LAN-festen, eller til spillkonkurranser, vel vitende om at denne "lille" pakken antakelig er kraftigere enn det de svære supermaskinene er. 
Så lenge du passer deg for takbelysning og har et strømuttak i nærheten. 

Klart det er noe å kritisere den for også, og prisen er hovedproblemet. 
Med Bluetooth, DVD-brenner og 2 GB minne kommer du opp i over 27.000 kroner, og da får du bare med Windows XP Home. 
En desktoperstatter som dette kunne godt hatt numerisk tastatur, TV-kort og kanskje også en minnekortleser for flere enn ett format - og den trenger ikke lyse opp som et juletre hver gang du skrur den på, selv om mange vil synes at det er en fordel. 

Men ytelsen er uansett helt rå; og ingen kan anklage deg for å ha en kjedelig grå Dell-boks mer... 
