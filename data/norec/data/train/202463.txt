Nokia 3110 classic
3110c er en enkel og klassisk utseende telefon som prøver å være mye for pengene. 
Og akkurat det gjør den ganske så godt. 

Akkurat som mobilen vi testet sist 
- Nokia 6110 Navigator - er 3110 også en resirkulert tallkombinasjon fra Nokia. 
Selv om vi kanskje skulle tro det burde være omvendt har den nye 3110 fått betegnelsen "classic", også kjent som bare 3110c. 

Nokia 3110 classic fortjener dog navnet sitt på den måten at den ikke akkurat bidrar med ny og banebrytende teknologi - her er det hovedsaklig velutprøvde løsninger for deg som trenger en solid telefon med alt det grunnleggende. 

For øvrig har denne telefonen også et klassisk drag rent utseendemessig: sortkledd, enkel og elegant med store baklyste taster. 

Viktige data: 

Tri-band GSM/GPRS/EDGE 1,8" skjerm med 262.000 farger og 128 x 160 piksler 9 MB internminne, plass til microSD-kort opp til 2 GB 1,3 Mp kamera (1280 x 1024 piksler) Stereo FM-radio Støtte for MP3, MP4, AAC, AAC+, eAAC+, H.263, H.264 og WMA Brukergrensesnitt: 
Series 40 (forbedret - series 40 3rd Ed FP2) 
Overføring via blåtann, infrarød og USB 2.0 (miniUSB) Størrelse: 45,7 x 108,5 x 15,6 mm, vekt 87 gram Ca. pris: 1.500,- inkl. mva. 

Det vi likevel selvfølgelig må rette søkelyset på er skjermen. 
Som på de fleste billigere telefoner har Nokia kuttet visse hjørner for å få et produkt de kan tjene (nok) penger på - og de vil jo heller ikke at den skal danke ut dyrere modeller. 
Displayet imponerer derfor ikke på noen måte, men oppløsningen på 128 x 160 punkter er god nok til å betjene telefonen, som for øvrig er kjapp og responsiv med series40-grensesnittet. 
Er du derimot ute etter en telefon med skjermkvaliteter vil du se deg om etter en annen modell. 

3110 classic har, i likhet med flere Nokia-modeller vi har sett på i det siste, byttet ut den velkjente pop-porten med 2,5mm minijack for hodesett og miniUSB for dataoverføring. 

I tillegg kan telefonen kobles opp mot andre enheter via infrarød tilkobling eller blåtann. 
Sistnevnte teknologi støtter også Advanced Audio Distribution Profile (A2DP) som gjør at du også kan bruke blåtann for å få stereolyd fra radioen eller musikkspilleren. 

God radio 

Den medfølgende ørepluggen (HS-40, som kun har en plugg) er i praksis ubrukelig til noe annet enn samtale, så blåtann med A2DP som nevnt i forrige avsnitt er kanskje veien å gå. 
Ellers prøvde vi også både radio og musikkavspilling over vanlige hodetelefoner med en overgang fra 2,5 til 3,5 mm jack. 
Radioen har god lyd og er følsom nok til å ta inn mange stasjoner. 
Musikkavspilleren gir helt grei lyd, men som flere av Nokias modeller gjør sliter den litt med sus i bakgrunnen i rolige partier. 

Telefonen har latterlige 9 MB disponibelt internminne, noe som betyr at du kun får plass til omtrent 15 bilder i beste kvalitet, eller en 2-3 sanger. 
Dersom du vil lagre noe særlig av musikk, bilder eller film på telefonen så er altså innkjøp av et microSD-kort en nødvendighet. 

Også kameradelen er det spart litt på i Nokia 3110c. 
Telefonen tar bilder på opp til 1280 x 1024 piksler, altså 1,3 megapiksler. 
Dette holder på lang vei til MMS, og kanskje unntaksvis til små bilder i familiealbumet, men ikke noe vi ville satset på for seriøst bruk. 

Under kan du se eksempler på bilder tatt med telefonen: 

Det er også mulig å filme litt med mobilen, men her er du både begrenset til 176 x 144 pikslers oppløsning og klipp av 15 sekunders varighet. 
Eksempel kan du se her (10 sek. 
klipp): 

Får du ikke spilt av klippet, kan du for eksempel bruke GOM Player. 

Kommunikasjon 

Med mindre du er mye på farten og trenger hyppig og god nettoppkobling vil 3110 classic tilfredsstille deg. 
Den mangler riktignok WLAN og 3G, men det meste annet har den på plass, inkludert EDGE. 

I tillegg til å kunne ringe med telefonen har den også en rekke andre muligheter for kommunikasjon, som e-post, SMS, MMS og lydmeldinger (AMS). 
Du kan også til en viss grad surfe på nett med den, men med skjermens lave oppløsning er det nok best å holde seg til WAP og tilpassede nettsteder. 

Kort oppsummering 

Nokia 3110 classic er en solid og god telefon for deg som har et begrenset budsjett, men prisen, som i skrivende stund ligger på omtrent 1.500 kronasjer, betyr selvfølgelig at du er nødt til å ofre visse aspekter ved telefonen. 
Vi snakker i hovedsak om skjermen, og selvfølgelig at kameraet på 1,3 megapiksler ikke er i stand til å gi de helt store bildene. 

Radiodelen er på sin side ganske god, mens det den rene musikkspilleren - selv om den gjør en grei jobb med flere typer musikk - ikke når helt opp mot dedikerte MP3-spillere eller mer spesialiserte musikkmobiler. 

Ellers er det ikke så veldig mye å trekke 3110c for så lenge du klarer deg uten 3G, og hvis du ikke kan det bør du heller se nærmere på 6151, som er en lignende 3G-Nokia til noen ekstra hundrelapper. 

Er det derimot skjerm og kamera som plager deg så minner vi deg om Nokia 6300, som foruten et snasent display og litt bedre kamera også er en slankere og mer elegant mobiltelefon. 
Men prisen må da også opp minst en halv tusenlapp. 

Tar vi telefonen som det den er, altså en basistelefon, er vi egentlig fornøyd med 3110c. 
Den gjør det den er konstruert for uten å verken direkte imponere eller skuffe, og er du på budsjett - men ute etter nettopp en solid telefon med det grunnleggende - er det ikke bortkastet tid å ta en ekstra titt på denne mobilen. 

Totalt sett havner Nokia 3110 classic på en firer. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
