Blodig underholdning
I overkant mye krampetrekninger, blod og brøling til tross - «Fight Night Round 2» er et veldig bra spill. 

For noen år siden leverte EA «Knockout Kings» til boksehungrige spillfantaster. 
Etter et par års pause kom spillet ut i ny drakt og med nytt navn. 
Og fjorårets «Fight Night» var en positiv overraskelse, noe «Fight Night Round 2» bygger videre på. 

Boksing er ikke nødvendigvis som det kan se ut på TV: å denge løs på en halvfull sjømann til han ligger på matta og gurgler i sine egne kroppsvæsker. 
Boksing har fått beskrivelsen «The Noble Art of Self Defence». 
Nå dreier det seg vel kanskje ikke akkurat om kunst, men det er uansett snakk om en solid porsjon taktikk. 

Med andre ord: 
Uten å kunne forsvare deg, blir nok ikke boksekarrieren særlig lang. 
Ei heller i «Fight Night Round 2». 

Det vil si, du vinner et par kamper på knockout ved å hamre løs mot de svakeste motstanderne. 
Men når du skal ut i tittelkamper er du sjanseløs uten å kunne blokkere, dukke unna og kontre. 

EAs sportsspill har som regel en karrieremodus, og «Fight Niht Round 2» er intet unntak. 
Du lager din egen bokser med både tekniske og utseendemessige karaktertrekk. 
Deretter gjelder det å velge motstandere med omhu i håp om å klatre på rankingen og tjene mere penger. 

Du må i tillegg trene. 
De tre forskjellige øvelsene du har å velge mellom har ulike innvirkninger på bokserens ferdigheter. 
Litt ensformig i lengden, men ikke verre enn at det går - det skal tross alt ikke være like morsomt å trene hele tiden... 

Et nytt element i dette spillet er at du selv kan prøve å lappe sammen ansiktet til bokseren mellom rundene. 
Du må prøve å få ned hevelser og stoppe eventulle blødninger. 
Det er vel strengt talt mest morsomt for de som drømmer om å bli kirurger, men så lenge det er fullt mulig å velge bort er det positivt at det er med i spillet. 

Boksing er muligens for kjedelig for gjennomsnittet av de som liker slosspill. 
Det har utviklerne prøvd å gjøre noe med. 
Får du inn en skikkelig druser på motstanderen, kommer det repriser som er overdådig (og i overkant) spritet opp. 

Blodet spruter og vedkommende som har fått «to tette og ei badehette» tar telling mens han brøler og kroppen rister av krampetrekninger. 
Men istedenfor å omkomme på stedet, som man kan få inntrykk av, så er det opp igjen før dommeren har telt til syv. 
Ikke helt realistisk, kanskje. 

En annen ting er at når en av bokserne tar telling for siste gang, så klarer de ALLTID å reise seg for så å velte ned i canavasen igjen. 
Det ser rimelig dumt ut når du har bokset 50 kamper - litt variasjon på elendigheten hadde ikke skadet. 
Dessuten blir det etter min mening for mye knockouts når man spiller mot maskinen. 
Det er jo ikke så reint sjelden at kamper i virkeligheten avgjøres på poeng. 

Med tanke på virkeligheten kunne jeg ønske meg at det er vanskeligere å få inn de hardeste slagene, og at det får større konsekvenser når de først sitter. 
Men det vil jo i så fall gjøre spillet mer langdrygt og omstendelig. 
Og det er neppe like salgbart. 

Men la gå - det viktigste med et boksespill er hvordan du kan kontrollere bevegelsene, og det fungerer fint. 
Slagene styrer du med den høyre analoge spaken, og de harde slagene tar lenger tid og utføre og er naturlig nok vanskeligere å manøvrere. 
Men når de først sitter, da våkner villdyret i deg og du lukter blod... helt til du får et kontraslag midt i planeten og går ned for telling for siste gang. 

«Bare én kamp til» har jeg tatt meg selv i å tenke mange ganger mens jeg spiller «Fight Night Round 2». 
Det er et godt tegn med tanke på spillets underholdningsverdi. 
Har du den minste sans for spillgenren «Fight Night Round 2» går inn under, anbefaler jeg deg å investere i noen timers blodig underholdning. 

PER OPSAHL 

PS! 
Dessverre er det ikke mulig å bokse online med hverken PS2- eller Xbox-utgaven - det til tross for at spillet har Xbox Live-støtte i USA. 
