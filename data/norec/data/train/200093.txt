Denne kan roe nervene
Babymonitor med video kan gjøre underverker for stressede foreldre. 

Med to smågnagere englebarn i huset har jeg ofte irritert vettet av meg over vår vanlige babycall. 
Ok, den har gjort jobben, men den har også hatt en lei tendens til å ta inn skingrende forstyrrelser i hytt og pine - noe som har resultert i flere falske utrykninger til et barnerom hvor alle sover søtt. 

Vi var derfor spente på RDIs toppmodell, som også gir deg levende bilder av hva som faktisk skjer på barnerommet via den 2,4 tommer store LCD-skjermen. 

Praktisk 

Med i pakken får du et kamera og en mottaker med LCD-skjerm, samt strømadaptere til de to. 
Monteringsprosessen er idiotsikker, her er det bare å slå dem på, og så finner de to enhetene hverandre automatisk. 

Hvis du har flere barn i ulike rom kan du forøvrig kjøpe ytterligere tre kameraer og hoppe mellom de ulike kameraene på mottakeren din. 

Dette liker vi 

Den oppgitte rekkevidden er på 150 meter, og vi hadde god dekning og fikk signaler uansett hvor vi prøvde i huset. 
Vi opplevde heller ingen forstyrrelser som vår egen babycall fra Phillips er plaget av. 

Kameraet viser farger når det er lyst i rommet, men når lyset er slått av blir det naturlig nok sort hvitt. 
Noe av det vi likte best var at kameraet - og mottakeren for den saks skyld, kun slår seg på når kameraet oppfanger lyd fra barnerommet. 
Da er det altså nok å kaste et blikk på mottakeren, så ser du kjapt om det er vill fest og baluba i barnerommet, eller om det er falsk alarm så TV-kvelden kan fortsette i ro og mak. 

Du kan også koble mottakeren til flatTVen din via de medfølgende video-kablene, og selv om det ikke akkurat er det i vi har mest lyst til å se på stue-TVen, åpner det for nye muligheter. 
Har du bilde-i-bilde-funksjon på TVen kan du nemlig velge å ha et lite overvåkningsbilde aktivt på TVen, praktisk for overstressede foreldre altså. 

Konklusjon 

Batteritiden er mottakeren svakeste punkt, den går nemlig tom for strøm om du lar den ligge på stuebordet hele kvelden, og bør derfor stå mest mulig i dockingstasjonen sin. 

Bortsett fra det har vi egentlig fint lite å klage over, den fungerer godt - og det eneste vi strengt tatt savner er muligheten til to-veis-kommunikasjon når du ser at småungene har putekrig i stedet for å sove. 
Jaja, noe må man jo gjøre selv også. 

OPPDATERT 20/8-09:NB: 
Vi har fått tilbakemelding fra en leser som har betalt for denne varen uten å få den. 
Vi har derfor fjernet lenken til butikken. 

Fakta: 

Produktet er ISO 9001-2000 sertifisert, CE Merket og TUV Godkjent. 
Spesifikasjoner: 2.4" LCD skjerm med innebygde oppladbare batterier, 2.4GHz digital trådløs teknologi, høy frame rate(20fps), A/V utgang på mottaker for tilkobling til TV eller annen type skjerm, systemet kan kobles mot 4 forskjellige kamera, kameraet er utstyrt med nightvision/IR Lydutløser, det vil si mottakeren er lydløs når kameraet ikke oppfanger lyd. 
Kameraet kan også henges på vegg 
