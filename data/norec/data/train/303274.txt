Mest for øret
«Kammermagi» dokumenterer vakker musikk, men er ikke mye til film. 

FILM: 
Jeg tror det kan bli laget en spennende film om Risør Kammermusikkfest. 
Enn så lenge får blodfansen nøye seg med «Kammermagi», som strengt tatt ikke er en film, men konsertopptak ispedd korte intervjuer. 
En middels TV-film, straight outta «Hovedscenen» på NRK2. 

Bildet er i HD og lyden surround, så hvis du ønsker å se og høre kjente musikere som Leif Ove Andsnes, Henning Kraggerud og Christof Richter i god kvalitet på kino, er «Kammermagi» verdt pengene. 

Intimt i kirka 

Samtidig, når man først lager en film om en kjær og verdensberømt festival i en pittoresk sørlandsby, må det være lov å forvente noe mer spenstig enn når NRK filmer Sølvguttene på julaften. 

Jeg kan forstå at det faller seg naturlig å bli noe konservativ i den filmatiske tankegangen når yngstemann på notestativet passerte middagshøyden før lydfilmen kom (Schönberg). 
Men hva med å låne et øre til festivalstifter Lars Anders Tomter, som i en av intervjusnuttene snakker om hvordan Risørs størrelse setter rammer for hvordan festivalen arrangeres og i hvilken grad den kan ekspandere. 
Dette er en årlig begivenhet der musikere og sangere oppholder seg i Risør hele uka og setter preg på byen, men i «Kammermagi» er det bare så vidt kamera våger seg ut av Risør kirke. 
Den forsiktige filmingen i kirka gir et visst inntrykk av den intime atmosfæren, men vi ser lite til publikum, annet enn som hoder ute av fokus bak musikerne. 

Regissør søkes 

Det kan virke ondsinnet å kritisere en type film som finner veien til utvalgte kinosaler hvert tredje skuddår, men en mer kreativ dokumentarfilmskaper kunne gjort mye spennende ut av dette stoffet. 
