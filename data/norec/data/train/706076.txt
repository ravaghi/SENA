Naturens våte drøm
UTSTILLING: 
Klisjeaktige motiver blir hengende som en form for tomme kulisser. 
Men Ellen Kalvig oppveier dette med dyktig håndtering av naturens lys. 

Hå gamle prestegard: 
Ellen Kalvig, Mørkeromsarbeid – Om lys. 
Maleri, t.o.m. 27. mai 

Jeg er ikke sikker på at dette er så lurt: med tittelen antyder og simulerer Ellen Kalvig i sin maleriutstilling på Hå et slags fotografisk arbeid i mørkerommet, som et helhetskonsept for mønstringen. 
Som om fotografens kjemiske og mekaniske prosess lar seg overføre til det maleriske arbeidet. 
Men lager man et maleri med et minimum av kunstnerisk nerve, kan det aldri kan aldri bli mekanisk. 
Kunstnerens blikk og penselføring ligger et ganske annet sted, noe Kalvig da også viser i sine nye bilder. 

Parallellen til fotografiet blir en haltende analogi. 
Det hjelper ikke at hun maler inn noen effekter langs bildenes ytterkanter, som for å antyde motiver under framkalling i mørkerommets kjemiske bad. 

Melankolsk 

Så kunne vi jo tenke oss at Kalvigs mørkerom i stedet rett og slett er selve vestlandslandskapet om høsten og vinteren, og at lysvirkningene i malerienes motiver da rommer en kombinasjon av naturens egen prosess og kunstnerens. 

Det er uansett Kalvig som uhelbredelig romantiker vi ser her. 
Hun trekkes hele tiden mot stillheten i landskapet, og mot et lys som ligger melankolsk over fjell og mark, og som spiller i mettede fargetoner over himmelen. 
Det er i hovedsak et fuktig, mørkt vestlandslandskap hun skildrer, forenklet og konsentrert om få former: fjell, ås, trær, himmel. 
På mange måter det arketypiske Vestlandet, formidlet som et sted full av naturromantikk og mystikk. 

Godt om lys 

Den siste delen av utstillingstittelen – Om lys – er god (og tilstrekkelig), fordi den er heldekkende for samtlige malerier. 
Kalvig har funnet fram til en effektiv bruk av tynne akrylfarger for å fange ulike lysvirkninger, og hun metter lyset med en ulmende, glødende kraft. 
Noe av dette registrerte jeg allerede i 2004, da hun stilte ut i Kunstgalleriet i Stavanger; og jeg ser nå, 14 år senere, at det som den gang virket friskt og nytt, etter hvert har satt seg som Kalvigs ensidige signaturstil. 

Slik bærer utstillingen et dobbelt preg av repetisjonsøvelse; både som gjentakelse av en motivtype hun har arbeidet med lenge, og som gjentakende motiver fra bilde til bilde i den nye utstillingen. 
I flere av disse maleriene ser vi enkle former av ås, trær og himmel gjentatt med bare små variasjoner. 
Når et motiv gjentas så ofte, står det i fare for å tømmes for innhold, slik at det kun er klisjeen som blir stående. 

Indre lys 

Se deg om på denne utstillingen, og du vil snart oppleve akkurat dette. 
Klisjeaktige motiver blir hengende som en form for tomme kulisser, både de grønne landskapene og vinterbildene, som er så enkle i form og uttrykk at de blir pregløse, i betydningen: de kunne ha vært malt av mange andre kunstnere, som heller ikke ville ha avslørt noen egen identitet. 

Kalvig oppveier en del av dette med sin dyktige håndtering av landskapets indre lys, gjennom fargen. 
Her dreier det seg om bildenes maleriske, abstrakte kvaliteter, om hvordan hun fanger lyset i flaten og slipper det ut igjen, mot betrakteren. 
I et par av maleriene, særlig i «Lukkertida», ser jeg et flott arbeid med fargene, hvor skildringen av det grønngråe lyset i fjellsiden og i dalens vegetasjon skaper nettopp den dype, mettede og ladede lysopplevelsen som Kalvig på sitt beste kan oppnå. 

Mer enn ekspressiv heftighet dreier det seg her om å skape en mer meditativ, langsom, men likevel intens puls i et lys som fuktig synes å lukke seg om sine hemmeligheter – naturens egen våte drøm. 
