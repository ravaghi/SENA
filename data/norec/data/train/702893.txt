Sterkt 60-tallsopprør
En film om opprør mot en autoritær skoleinspektør sist på 1960-tallet lyder som en historie man har hørt før. 

Men fordi regissør Niels Arden Oplev skaper så sterke scener, blir «Drømmen» høyst severdig. 

Storyen, som bygger på virkelige hendelser, er lagt til en dansk landsby i 1969. 
I sentrum står Fritz, en 12-13 år gammel bondesønn, som kommer i opposisjon til skolens brutale leder. 

Man blir imponert over unge Janus Dissing Rathke. 
Han spiller den rettferdighetssøkende Fritz som henter inspirasjon fra Martin Luther King. 
Anne-Grethe Bjarup Riis gjør en strålende tolkning av moren, som med stigende bekymring ser sønnen havne i trøbbel. 
Bent Mejding leverer et glitrende portrett av den infame inspektøren: 
Smørblid og besteborgerlig utenpå, kommanderende og utspekulert under fasaden. 

I tillegg lykkes Oplev med å skape miljø, særlig på bondegården mellom Fritz og foreldrene. 
Slik oppstår en rytmisk veksling mellom poesi, latter, samhold og de fryktelige tingene som skjedde på en 60-tallsskole i Danmark. 
