Mørkt mesterverk
Röyksopps hypnotiserende elektronikamonster angriper stille, men slipper ikke taket med det første. 

Der fjorårets Junior var dansbar popelektronika med blant andre Fever Ray og Robyns vokal som en viktig ingrediens, er Senior tungt, konseptuelt og instrumentelt. 
Röyksopp selv beskriver skiva som "den mørke storebroren" - men dette er mer enn bare en storebror. 
Senior er et monster, i ordets rette forstand. 
Röyksopp har skapt noe stort, mystisk og ukjent. 
Selv om albumet kan virke hardt å trenge inn i, skjønner man fort at den antagelsen er feil. 
Röyksopp har funnet oppskriften på hvordan man gjør suggerende, velarrangert elektronika uten hitstreb, refrenger eller catchy riff særdeles tilgjengelig. 
Senior sniker seg inn på deg bakfra, og takket være velkalkulert og gjennomtenkt utførelse av angrepet har skiva grepet om deg på hele reisen gjennom de ni låtene. 

Uttrykket er episk, svevende og trolsk. 
Kanskje er det italieneren Davide Rossi som må tilskrives æren for den kledelig progressive retningen dette albumet tar Röyksopp i; han har gått i lære hos King Crimson-gitarist Robert Fripp, og står for strykerarrangementet på "Senior Living", som er blant skivas aller beste kutt. 
Senior har synthpartier, drømmende koringer og konturer av overnaturlige kreaturer som alle bidrar til å gjøre det mjuke, soniske landskapet dette albumet beveger seg i til en eventyrverden hvor man stadig oppdager noe nytt og uutforsket. 
Lyden av Röyksopp anno 2010 er både mektig og storslått, men aldri ubegrunnet pompøs. 
Tidvis tar de det også helt ned; som på "Coming Home", et sart og flytende hvileskjær i det ellers drivende og innimellom house-aktige lydbildet. 

Selv om Senior er både utfordrende og fragmentert, er det hele veien behagelig og uhyre melodiøst. 
Balansen mellom disse egenskapene har resultert i et album som har en hypnotiserende effekt. 
Albumet bør utvilsomt høres fra start til slutt; hvert av de ni sporene er først og fremst en del av helheten. 
Röyksopp tar en stor sjanse ved å lage et album som i utgangspunktet kan virke innadvendt og definitivt ikke kommer til å nå Junior til knærne hva radiospilling angår, men har klart å skape et univers man ikke har lyst til å forlate. 
Det kler dem - og de viser seg som like relevante og nyskapende som da Melody A.M for snart ti år siden gjorde elektronika både kjent og populært også her til lands. 

Se promofilm for Senior: 
Röyksopps adventures in Barbieland. 
