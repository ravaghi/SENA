Gaute Ormåsen:«Kjærlighet er mer enn forelskelse» (single) 

(Tylden & Co.) 

Fra post-Idol-tilværelse og hastig sammenrasket albumdebut på engelsk gjør Gaute Ormåsen nå krav på brumunddalsdialekten igjen - med stort hell. 
Falsettbruken oppfattes umiddelbart litt trøblete, men «Kjærlighet er mer enn forelskelse» er likevel blitt en inderlig og troverdig ballade med et sårt og hektende refreng som fortjener tung rotasjon på NRK P1. 
Gaute har selv skrevet teksten (melodi av Kim Bergseth) i fortellende prosa. 
Han unngår heldigvis de verste nødrimene, hvilket er en liten bragd all den tid den leie kjærligheten kanskje er det vanskeligste temaet å skrive låter om. 
Mer enn godkjent! 
