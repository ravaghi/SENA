By:Larm konsertanmeldelse:Myldringstimen 

Young Dreams, hvor ble dere av i all etterklangen? 

KONSERT: 
Young Dreams STED: 
Wimpteltet, Bylarm PUBLIKUM: ca. 600 AKTUELT ALBUM: 
«Between Places» 
En eller annen gang forsvant det kommende popmusikalske barnegeniet Matias Tellez i sitt eget mylder. 
Etter å ha blitt introdusert på Bylarm som 15-åring i 2004, fulgt opp av to middels interessante soloalbum, forsvant han. 
På en måte. 
Tiden har bergenseren i stedet brukt til å jobbe med ulike bergensbølge-størrelser som Razika, Kakkmaddafakka og Verdensrommet (også på Bylarm). 
Et greit resymée til å være en knapp uke unna å runde 24. 

Men det som egentlig er Tellez er det snart plateaktuelle musikalske kollektivet Young Dreams. 
Sammen med sine to vokalister/gitarister som agerer frontfigurer, og tre andre bandmedlemmer, hvori opptatt sin bror, skapes et konglomerat av synther, vokalharmonier, fjelluft og ikke minst ekko. 

Mye ekko. 

Det blir et sant mylder av gjenlyd, der man tidvis bare kan skimte storheten bak. 
Noen ganger fantastisk glitrende, nesten Kevin Shields-kaotisk. 
Andre ganger frytkelig irriterende, fordi sekstettens smilende mikstur av highlife, overlykkelig surfepop og smidig elektronisk yachtrock skaper kreative hopp som er svimlende musikalsk intelligente, men som ofte blir mer tildekket enn nødvendig. 

En halvtime i et oppvarmet telt på Youngstorget kan aldri by på en stor lydopplevelse, men utfordringen til Young Dreams er ikke å bedre lyd. 
Det er færre klangbokser. 
TOR MARTIN BØE 
