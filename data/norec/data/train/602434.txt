Far og sønn og kunsten
Er det noen det burde tulles mer og hardere med, så er det selvhøytidelige mannlige kunstnere. 

Simon (Søren Malling) er kongen av Københavns kunstverden. 
Han har et gedigent atelier, et helt hoff av assistenter til å gjøre grovarbeidet for seg og står dessuten, takket være partneren Darling (Ane Dahl Torp) sin stilltiende aksept, fritt til å ta for seg av unge, beundrende studiner. 

Alt er bare fryd og rødvin inntil Simons ukjente sønn Casper (Jakob Oftebro) dukker opp. 
Ikke bare viser Casper seg å være en talentfull tegner – han har allerede skapt seg et navn som "Banksy"-aktig gatekunstner – men han skal trå faren nær på andre områder også. 

Tvistene i far–sønn-rivaliseringen kommer ikke riktig så overrumplende som filmen legger opp til. 
Av Oftebros infame blikk skjønner vi raskt at Casper er noe mer enn bare en forsagt ung mann på leting etter en far. 
Og Mallings utsøkt irriterende affektasjoner – hornbrillene, bustehåret, pyjamasen – er nok til å gjøre det klart at Simon er en selvhøytidelig fjott som bare må bli satt på plass. 

"Rivalene" treffer ofte godt allikevel. 
Ikke minst de så urettferdig utskjelte "kulturkjerringene" vil finne mye å kjenne seg igjen i – og fryde seg over. 
