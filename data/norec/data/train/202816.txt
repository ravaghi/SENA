TEST:Ny Golf – den billigste 

Nye Volkswagen Golf kommer i en lang rekke utgaver med stor prisvariasjon. 
Men duger den aller enkleste og billigste? 

Vi har allerede gitt nye Golf svært god kritikk. 
Faktisk rullet vi terningen til en sekser på lanseringen, der vi kjørte en rekke forskjellige utgaver og gjorde oss opp et samlet inntrykk av bilmodellen. 
Nå har vi tatt en titt på den aller billigste varianten. 

Bak modellbetegnelsen 1.2 TSI skjuler det seg en liten bensinturbo med beskjedne 85 hestekrefter og 160 newtonmeter. 
Med en startpris på 229.000 kroner er den med relativt klar margin den billigste Golf-utgaven. 
Nestemann på lista starter på 256.000. 
Men den har også et hakk høyere utstyrsnivå. 
Spørsmålet vi kommer tilbake til er om prisforskjellen er tilstrekkelig til å rettferdiggjøre minstemann. 

Hva gjør den så god? 

Kort oppsummert er det kombinasjonen av en lang rekke egenskaper som gjør at vi holder Golf som den beste bilen i klassen. 
Kvalitetsfølelsen og funksjonaliteten er meget god. 
Det samme er plassutnyttelsen, spesielt i baksetet, som er størst i klassen. 
Legg til både komfortable og relativt morsomme kjøreegenskaper, samt et stort utbud av både motorer og utstyr, og du har fasiten. 

Bedre enn forventet 

Og det er motoren som utgjør overraskelsen. 
85 hester fra en bensinmotor i en bil på denne størrelsen ville vært svært triste saker for kort tid siden. 
Og selv om denne motoren ikke er noe voldsomt fyrverkeri på veien, har det skjedd ting som gjør at den fungerer langt bedre enn de aller fleste ville forvente. 

For det første er nye Golf ganske lett. 
Denne motorvarianten starter på 1.130 kilo, som i grunn er mer som en småbil å regne. 
I tillegg er motoren turboladet. 
Det betyr et relativt sett høyt dreiemoment. 
Og det kommer tidlig. 

Seig 

160 newtonmeter skremmer kanskje ikke vannet av mange, men når det er tilstede allerede ved 1.500 omdreininger, blir det noe annet. 
Du får utnyttet de kreftene som er i motoren på en helt annen måte enn i en sugemotor. 

At 0-100 tar 11,9 sekunder skal derfor ikke skremme deg. 
Motoren har nok kraft for de fleste og føles ikke svak under normal bruk. 
Men når du virkelig skal gi på, merkes det at 85 hester tross alt ikke er all verdens. 
I øvre del av turtallsregisteret kjennes det ikke som det er spesielt mye å hente. 
Det vil du merke når du er ute etter litt ekstra akselerasjon, eller når du har litt last i bilen. 

Fem gir 

En annen ulempe med denne minste motoren er at den er kombinert med en femtrinns manuell girkasse. 
Det er ikke krise, men seks gir, som de andre motorene minimum har, er å foretrekke. 
Spesielt dersom du kjører en del på motorvei. 
Når det er sagt, er utvekslingen i femtrinnskassen fornuftig valgt og i norske fartsgrenser blir man ikke veldig plaget av dette. 

Lavt forbruk 

Forbruket ligger på 0,49 liter per mil, med et CO2-utslipp på 113 gram. 
Det er gode tall, og de fleste vil med litt trening klare å få kjørecomputeren til å vise rundt 0,5 liter på normalt pen kjøring fra A til B utenfor den tetteste bytrafikken. 

De litt kraftigere bensinturboene bruker imidlertid ikke noe særlig mer. 
Faktisk klarer 1,4-literen med 140 hester og sylinderkutt seg med bare 0,48 liter og 112 gram CO2. 

To forskjellige bakaksler 

Opp til og med 105 hestekrefter har nye Golf torsjonsaksel i bakhjulsopphenget. 
Fra 122 hester og oppover er det en mer avansert og kostbar multilinkaksel som gjelder. 
Det betyr at denne utgaven har "billig-varianten". 
Hvor mye dette betyr, avhenger nok litt av interessenivået og hvilke forventninger du har, men multilink gir bedre egenskaper både komfortmessig og på kjøreegenskaper og er grunn til å legge noen tusenlapper ekstra på bordet. 

Uansett, Golf klarer seg helt greit også med torsjonsaksel. 
Kjøreegenskapene er blant de aller beste i klassen, og komfortnivået er det heller ikke veldig mye å utsette på. 

Trendline 

De innvendige egenskapene er stort sett de samme uansett hvilken variant du går for, men det skiller naturligvis noe på utstyrsnivå. 
Vi kjørte en Trendline-utgave, som er det laveste nivået, riktignok med noe ekstrautstyr. 
Selv i denne billigste utstyrsutgaven er kvalitetsfølelsen god. 
Blant annet er den store skjermen i midtkonsollen standard, og den lar seg betjene på omtrent samme måte som du er vant med fra smarttelefoner. 

27.000 kroner 

Opp til samme motor med 105 hester og Comfortline utstyrsnivå skiller det altså om lag 27.000 kroner. 
Utstyrsmessig kan Comfortline lokke med ting som aluminiumsfelger, fartsholder, tosoners klimaautomatikk, samt at det skiller noen detaljer på setene. 
Det er altså ikke bare større motor og et gir ekstra du betaler for. 

Er det så verdt det? 
Det spørs hva du er ute etter. 
Denne motoren er absolutt god nok til å gjøre jobben for de som er ute etter et greit fremkomstmiddel. 
Samtidig syns vi at 105-hesteren gir det lille ekstra som nye Golf fortjener. 

Tenk godt 

Samtidig er da spranget videre til de litt større motorene med multilink bakaksel ikke alt for stort, og da kan det fort balle på seg. 
Aller best liker vi 1,4-literen med sylinderkutt og 140 hester. 
Den går løs på 288.000 kroner, og vi er da plutselig i en litt annen prisklasse. 
Man skal med andre ord tenke godt før man velger Golf-utgave. 

Konkurrenter 

Sammenlignet med konkurrentene fra andre merker er 85-hesteren en attraktiv innstegsmotor. 
Toyota Auris er litt rimeligere med sin 99-hester, men den har ikke turbo og samme moment. 
Dessuten syns vi Golf er verdt noen tusenlapper ekstra. 
Ford Focus har i likhet med Golf en spennende turbomotor på toppen av prislisten, og den gir 100 hester. 
Da blir den også noen tusenlapper dyrere. 

Selvfølgelig finnes det enda rimeligere alternativer, som Kia cee'd og Hyundai i30. 
Det er heller ikke dumme biler, og de starter på rett rundt 200.000 kroner, cee'd faktisk litt under. 
Også disse har 100 hester, men de mangler i likhet med Auris momentet en turbomotor gir. 

Fullgodt alternativ 

Konklusjonen blir at Golf er et fullgodt alternativ også i billigste utgave, men at de som er ute etter å oppleve potensialet i nye Golf kan vurdere noen av de litt større motorene. 
Derfor reserverer vi også 6'sekseren til disse. 
Men en sterk femmer er ikke dårlig. 
