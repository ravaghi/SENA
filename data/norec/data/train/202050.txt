Live!Cam Connect HD 

Webkamera med innebygd bildekomprimering - løser det problemet med lav båndbredde? 

Webkamera kan være både moro, hyggelig og interessant, men et vanlig problem er hakking, pikselering og svært ujevn bildekvalitet. 
Grunnen til dette er at videosignalet fra kameraet leverer en svært heftig datastrøm, og at PC-en derfor må håndtere mye data for å kunne sende ut et noenlunde transportabelt signal. 

At de fleste sitter med asymmetriske linjer, hvor hastigheten ut bare er en brøkdel av hastigheten inn, gjør det ekstra vanskelig. 

Hva er løsningen? 

Live! 
Cam Connect HD - med kompresjon i kameraet 

Selve kameraet ser svært så uskyldig ut, det er lite og lett og har en svært enkel, men fleksibel festemekanisme. 
Denne er nærmest bare et hengsel pluss at selve kameraet kan justeres litt opp og ned. 
Det er enkelt, men tilstrekkelig. 

Ved hjelp av litt tape kan du feste det skikkelig, hvis det skulle være nødvendig. 

Linsen er spesiell, i følge Creative har den en flytende krystall-basert løsning som gir fullstendig støyfri autofokus. 
Mekaniske løsninger gir ofte ulyder inn i mikrofonen som sitter like ved. 

Oppløsningen er HD 720p og det smarteste av alt: 
Den har H.264 komprimering i maskinvare i selve kameraet! 

Installasjon 

Selve kameraet er bare å plugge inn i en USB-port, det trengs ingen ekstra drivere i Windows 7 eller nyeste MacOS. 

Så kan du starte Skype, Messenger eller annet chatteprogram, og kameraet blir oppdaget og kan tas i bruk med det samme. 

Det følger også med en CD med programvare, og her finner vi den vanlige varianten med mulighet for å ta bilde og video, samt bruke avatarer som følger med ansiktsbevegelsene dine. 
Bare tull og tøys, men moro for unga. 

Vi hadde forøvrig problemer med å installere denne programvaren på to av våre testPC-er med Windows 7, på den eldste - vår hjemmePC - fungerte det helt uproblematisk. 
På vår nyeste IvyBridge PC bare plugget vi inn kameraet uten å installere noe, og det fungerer utmerket. 

På de to problemmaskinene fikk vi ikke en gang startet kameraet etter å ha installert programvaren. 

I bruk 

Vår internettlinje hjemme er lusne saker, med usle 401 Kbit/s opplasting og 3,77 Mbit nedlasting. 
Derfor blir bildet fra vanlige webkamera tilsvarende elendig. 

Men med dette kameraet ble det en helt annen verden. 
Vi testet både mot DinSides redaksjonslokaler hvor vi har rundt 80 Mbit tilgjengelig i begge retninger og mot våre venner og familie som har varierende hastigheter, men langt høyere enn vår. 

Vi svitsjet mellom et vanlig webkamera og Live! 
Cam Connect HD og forskjellen var latterlig stor. 
Fra lurvete, hakkete bilder med det vanlige webkameraet til klare, jevntflytende bilder med Live! 
Cam Connect HD. 

Konklusjon 

Selve kameraet løser båndbreddeproblemet ytterst elegant og gir utmerket bildestrøm selv på en langsom nettlinje. 
Men programvaren er i større grad et risikoprosjekt. 
Heldigvis er den ikke nødvendig for å ha stor nytte og glede av kameraet. 
