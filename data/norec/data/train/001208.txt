Nydelig nedtur
Dirty Projectors, Sjøsiden 

Bitte Orca er kanskje årets beste album, men magien lar seg ikke riktig overføre til konsertformatet. 

Brooklyn-sekstetten Dirty Projectors er en svært gledelig eksponent for frihetsfølelsen og henvendelseshungeren som preger den beste indierocken i disse dager. 
Å få se dem på Øya kan godt sammenlignes med å oppleve Animal Collective på fjorårets Hovefestival; følelsen av å befinne seg midt i en av de mest fruktbare åkerlappene av samtidens enorme reservat er ikke til å ta feil av. 

Dave Longstreth & co. fyrer av en dødelig åpningssalve: Váre "Two Doves", seigrocka "Cannibal Resource" og den afrosentriske popperlen "No Intention"oppsummerer i stor grad hva akkurat denne åren av New York-scenen dreier seg om; å formidle viktig allmennmenneskelig erfaring via en tonalitet og rytmikk som smyger seg inntil og viker unna en heldig lytter i ett og samme sekund. 
Festen fortsetter med "Stillness Is The Move" og "Knotty Pine", mens en låt som "Useful Chamber" stivner i et hakket for albumrigid uttrykk. 
Dens skebne er desverre ikke ensom. 

På mange måter en fin konsert, dette. 
Men det er likevel ikke til å komme fra at den multikulturelle utvekslingsfantasien TheVery Best utgjør ved Vikascenen en halvtime tidligere presser regnet lenger bak i bevisstheten enn Dirty Projectors makter med sin tilmålte time denne siste Øyadagen. 
"Pliktløp" er en gjerrig og ufullstendig beskrivelse av konserten, men på den annen side: 
Noen band er helt enkelt bare best på plate. 
