Ikke helt rett West
Kanye West, Roskilde 

Den siste halvdelen av den eneste hip hop-konserten å snakke om i årets danske festivalprogram var magisk. 
Tilnærmet fantastisk, faktisk. 
Dessverre hadde Kanye West nesten rotet seg bort, allerede. 

Fire mer eller mindre glimrende album hjelper ikke. 
Ei heller den art deco-inspirerte scenen eller de minst like fancy, art deco-inspirerte koristene. 
Ikke engang to solide perkusjonister og singback nok til å redde et hvert Topp 20-show på denne siden av årtusenskiftet er staffasje nok til å gjøre Kanye Wests Roskilde-konsert glitrende. 
Det er nemlig lite som kan redde stemningen når de førti første kjedelige minuttene kulminerer i en femten minutters versjon av «Say you will» med innlagte Michael Jackson-ramblings, psykologisering av verden og genrell sutring. 

Riktignok spilte ikke lydmannen på Kanyes side, der han konsekvent plasserte West altfor langt bak i lydbildet. 
Det er dog ikke avgjørende. 
Fakta er nemlig at Kanye West ikke klarer å gjøre den glimrende sisteskiva 808s&Heartbreaks til en lytteverdig konsertopplevelse, selv ikke for et publikum som virkelig prøver. 
Det hele blir for ambisiøst, lite tilgjengelig og ikke minst kjedelig repetativt. 
Så når den første delen av de snaue 100 minuttene i stor grad konsentrerer seg rundt den nevnte skiva, og Kanye, på tross av å ha hjertet utapå som alltid, ikke klarer å oppnå annet enn litt forvirret buing fra publikummet foran seg er det ikke uten grunn. 
Det funker nemlig ikke. 
Ikke på noen måte. 

Gapet mellom de første førti og de siste femogfemti minuttene kunne neppe vært særlig større. 
For i del to viser superprodusenten seg fram også som superstjerne. 
Som rapperen, artisten og ikke minst entertaineren Kanye. 
Når mørket har falt på, West har kastet skinnjakka og den fantastiske Michael Jackson-samplende «Goodlife», og knallsterke «Diamonds from Sierra Leone» drønner utover Roskilde er det liten tvil om at få kan nå opp til den blaserte Chicagogutten når han er på sitt beste. 
Avslutningen med hitparaden «Heartless», «Stronger» og «Love Lockdown» er en maktdemonstrasjon uten like, og gjør det vanskelig å fatte at vår mann fra Chi-town var nær å rote bort hele konserten ved å prøve for mye og gjøre for lite. 
Ambisiøsiteten tok nesten livet av det hele før det begynte. 
Men heldigvis bare nesten. 

Kanye West spilte: 

See You In My Nightmares 

Say You Will 

Can't Tell Me Nothing 

Diamonds From Sierra Leone 
