«Psykedelisk hippierock anno Club 7»
Samme om det er jazz eller rock, du blir hekta på supergruppa Elephant9 uansett. 

|||ALBUM: 
Men er det jazz? 
For så vidt, men det er ikke så farlig. 

Er det rock? 
Det kan du godt si, men det er ikke så farlig det heller. 

Uansett hvilken vinkling supergruppa Elephant 9 — organisten Ståle Storløkken (Supersilent), bassisten Nikolai Eilertsen (BigBang, The National Bank m.fl.) og den, bokstavlig talt, allestedsnærverende trommisen Torstein Lofthus (alt fra Shining til Marit Larsen og Maria Mena) — velger å forfølge, byr de på både improvisasjons-musikkens nødvendige idérikdom og musikalske fingerspissfølelse. 

Det både låter og føles fritt, men de har samtidig total kontrol. 

BåsforaktDeres hypnotiske orgelgroove, brummende rytmeseksjon og frittgående improvisasjoner oppløser i grunnen det litt falleferdige gjerdet som måtte stå igjen som et anakronistisk stengsel mellom uttrykkene. 

I blant høres det ut som jazzmusikere som er lei av jazz og som spiser seg opp på mer eller mindre progressiv 70-tallstungrock. 
Andre steder høres de ut som matleie rockere som finner meningen med livet i jazzens irrganger. 
Sannheten er vel at dette er musikere som elsker å ha to tanker i hodet samtidig og som bobler over av båsforakt. 

Dette er helt gitarfri sone, orgler og synther fyller de fleste funksjoner i så måte. 

Grunnstillingen bli likevel en slags psykedelisk hippierock anno Club 7, komplett med traktorbass og stål i trommebein og -armer. 

HektendeÅpningssporet «Fugl Fønix» kunne på mange måter vært et Snah-fritt Motorpsycho. 

Tittelsporet er et dunkelt og lummert postrockepos, sakte rennende på en mildt arabiskinspirert orgelfigur før den etter hvert blåser seg opp til et slags kraut/støyrockklimaks. 

«Hardcore Orientale» er omtrent det tittelen sier, en hurtig eksplosjon av repeterende rytmer og østlige orgeltoner, også her klimaksjagende og støyglad. 

Mens «Habanera Rocket», som strekker seg over 14 minutter, sniffer på alt fra balearisk chillout via Allman Brothers Band til en slags dub. 

Er det jazz? 
Det kan det gjerne være. 
Er det rock? 
Klart det. 
Blir du hektet av å høre på? 
Oh, yeah. 
