Gitaren følger sangeren som en skygge
Sterk oppfølger fra StMorritz. 

ALBUM: 
Dette er album nummer to fra kvartetten StMorritz, som med låtskriver og vokalist Trygve Skaug fra Trøgstad i spissen imponerte med debutplata «Tusenvis av ting» (2010). 

Her er tolv nye, fengende americana-inspirerte låter. 

Det tette, våkne kompet til Maria Brandal Berstad på trommer og Erlend Vesteraas på bass, pumper energi gjennom plata, for ikke å snakke om den sugende, twangy, kreative gitarsounden til Bjørnar Sangolt. 
Han følger vokalen til Trygve Skaug som en vilter, frittgående skygge og er med på å skape den røffe poesien som preger plata. 

Gjennomtenkte detaljer, som de gangene Arnt Thyve legger inn toner fra et kirkeorgel, forsiktige trompettoner fra Berit Johanne Folkedal, høytid fra strykerne Halldis Rønning og Matias Monsen eller innslagene av lap steel fra HP Gundersen, bidrar til helheten. 

En plate som med åpen favn kommer lytteren i møte. 
