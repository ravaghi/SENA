Brødrene Dal og vikingsverdets forbannelse
Burde ikke vært laget. 
Ikke slik. 

Jeg elsker Brødrene Dal! 
Gaus, Roms og Brumund er kjære tv-figurer fra barndommen. 

Derfor smerter det meg å si at denne filmen har lite på kino å gjøre. 
Den burde ikke vært laget. 
Ikke slik. 

Brødrene Dal og vikingsverdets forbannelse er en forspilt mulighet til å lage en skikkelig finale med de tre oppdagelsesheltene. 
Dette burde vært henvist til tv-ruta. 

Kamp om magisk sverd 

Filmen er sydd sammen av opptak fra en utendørsforestilling på Tusenfryd i 1997. 
Gaus (Lars Mjøen) og Roms (Knut Lystad) havner ved et uhell i vikingtiden med en defekt tidsmaskin. 
De har heldigvis kontakt med Brumund (Trond Kirkvaag) via en tidstelefon. 

Så havner de midt i to vikingstammers kamp om det magiske sverdet Tyfring. 

Kan brødrene Dal hjelpe de snille vikingene? 
Og kan de komme seg hjem til sin egen tid? 

Aldri ment for kino 

Dette er altså filmet teater, og det fungerer ikke like godt på kino som det kanskje gjorde på scene. 

Riktignok er bildene frisket opp med nye digitale effekter her og der, men de originale opptakene er rett og slett ikke av god nok teknisk kvalitet. 
De var da heller aldri ment for kino. 

Dessuten er handlingen veldig tilrettelagt for at alt skal foregå på ett sted. 
Det blir mye prat og lite action, ispedd noen Kaptein Sabeltannske sangnumre. 

Og Tom Mathiesen burde virkelig gått noen manusrunder med sin fortellerstemme. 

Tuftet på Jafar 

Men det er jo veldig hyggelig å se brødrene Dal igjen, da. 
Det blir liksom aldri direkte feil med deres uskyldige og tørrvittige humor. 

Spesielt hyggelig er det selvfølgelig å se Trond Kirkvaag igjen, og grepet med tidstelefonen virker, selv om jeg skulle ønske han var litt mer involvert i historien. 

Ellers møter vi Benedicte Adrian som vikingkvinne, Ketil Høegh (Himmeblå) som skurkeviking, og unge versjoner av Steinar Sagen og Jeppe Beck Laursen i mindre roller. 

Best av alle er Sigve Bøe i en herlig overdreven trollmannsrolle, som virker å være tuftet på Jafar fra Disneys Aladdin. 

Kunne vært større og bedre 

Men kinofilm skutt på 90-talls videoteknologi er stusselig. 
Helst skulle jeg sett at Brødrene Dal og vikingsverdets forbannelse ble laget som ordentlig kinofilm. 

Det kunne latt seg gjøre. 
Handlingen kunne vært gjort større, bedre og morsommere, mens Brumund fremdeles kunne vært med via tidstelefon i arkivopptak. 

Det vi nå får servert, er skissen til noe som kunne vært mye bedre. 
Sorry, gutter! 

Hva synes du? 
Burde Brødrene 
Dal få hvile nå? 
Kommentér under! 
