Fremad marsj
Kul poplåt med vettug tekst? 
Ja, takk. 

Amanda Delara begir seg ofte ut på en vanskelig øvelse. 
Nå igjen med den ferske singelen "Soldiers", som er oppstemt selv om den har et dystert tema. 
Delara jobber stadig med å lande midt i krysningspunktet mellom lysende elektronisk og beatsy pop, og oppriktig glød for å jobbe for en bedre verden. 

Ideen er jo fin, og med den sammensetningen følger også en tynn linje mellom å være preachy eller engasjert. 
Delara befinner seg på den bra siden, ofte når hun resultatet hun er ute etter. 
Sist gang funket det bra med den vellykkede Running Deep-ep-en, til eksempel. 

I samme ånd finner vi "Soldiers" som handler om å la sivile slippe å ha krig gående utenfor hjemmene sine. 
Alvorstunge greier, og uventet at en som nettopp har blitt ferdig med tenårene klarer å uttrykke sånt med pondus i form av en poplåt. 

Med crisp sitar-hogg som utgjør en feit hiphopbeat kommer Delara inn med hennes store, men myke stemme. 
Førti sekunder uti er låten spisemoden og sprudlende, som når Timbaland klarte å knekke hiphop-møter-pop-koden. 
Strykerne og bassen drives frem sammen med et refreng med nynne-garanti - vi nærmer oss det du kan kalle poplykke. 

"Soldiers" er myndig og selvsikker, som artisten bak låten. 
