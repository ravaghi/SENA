Videopremiere:Alexander Rybak - «Into A Fantasy» 

Alexander Rybak synger fremdeles om drømmer, fantasier og eventyr - med temmelig velkjent tonefølge. 

SINGLE: POP 

Alexander Rybak 

«Into A Fantasy» 

(Relativity Music/Sony Music) 

Det ligger noe konstant oppløftende og positivt i det beste og meste av det Alexander Rybak gjør, så også i hans nye single «Into A Fantasy» som altså er hentet fra oppfølgeren til animasjonssuksessen «Dragetreneren» som har norsk premiere den 4.juli. 

Rybak har ikke akkurat vært hyppig med utgivelsene sine de siste årene og brukte heller ikke deltakelsen i TV2s «Hver gang vi møtes» for å relansere seg selv som artist. 

Når han nå gjør akkurat det, er det en lett gjenkjennelig Alexander Rybak som trekker veksler både på seg selv, norsk folkemusikk og et lettfattelig, internasjonalt pop-uttrykk. 

Han er med andre ord tro mot seg selv. 

Feletemaet i «Into A Fantasy» er nemlig en halvbror av det samme i «Fairytale», bare sakket litt ned i tempo, og gir låten en fin følelse av norsk folkemusikk. 
Refrenget kan innledningsvis gi noen «Løvenes konge»-vibber på grunn av koringen, men sitter ganske fort i all sin enkle iørefallenhet. 

Med tanke på hvilken bred distribusjon denne låten kan få via «Dragetreneren 2» over hele verden - ikke minst utover i Europa hvor Alexander Rybak allerede har et godt navn etter seieren i Eurovision i 2009 - er det et smart trekk av hovedpersonen selv å inkorporere et kjent feletema som gjenkjennelsesfaktor. 

Resten av nasjonen Norge får bare takke Rybak for at han nok en gang bidrar til å bringe norsk folkemusikk ut av landet. 
