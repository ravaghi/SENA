Samsung SpinPoint F1 750GB
Nå får du harddisker på 750 GB til under tusenlappen - vi har sett på Samsungs F1-modell. 

Samsung er kjent for sine stabile og rimelige harddisker, og for omtrent et år siden så vi nærmere på SpinPoint T166, også kjent som HD501LJ. 
Denne disken, med en kapasitet på 500 GB, 16 MB hurtigminne og pris på omtrent 1.300 kroner, var både rask, stillegående og fornuftig priset. 

I dag kan du få denne harddisken til under 700 kroner i visse nettbutikker. 

I stedet er det nå harddiskene på 750 GB som vaker rundt tusenlappen, og i den anledning har vi sett litt nærmere på en slik disk ved navn SpinPoint F1. 
De to største modellene (750 GB og 1 TB) får du med et hurtigminne (også kjent som hurtigbuffer eller cache) på hele 32 MB, og det er altså denne vi har testet her. 

Samsung SpinPoint HD753LJ 
Familie: 
F1 Desktop Class Kapasitet: 750 GB RPM: 7200 Cache: 32 MB Grensesnitt: 
SATA/300 Antall plater: 
3 Kapasitet per plate: 250 GB Format: 3,5" 

I tillegg er tettheten på selve lagringsplatene i F1-klassen kraftig forbedret i forhold til forrige generasjon disker. 
T-klassen har en maksimumskapasitet på 167 MB per plate, mens HD753LJ som du ser har en platekapasitet på 250 GB. 

Alt i alt forventer vi altså et merkbart hopp i ytelse fra vår gamle T166. 

Målinger 

Gjennomsnittlig lesehastighet: 
74.3 MB/s Gjennomsnittlig skrivehastighet: 61,5 MB/s Aksesstid: 
14,1 ms 

I HD Tach sprinter først vår F1 av gårde med en lesehastighet på mellom 80 og 90 MB i sekundet, men innover platen dabber farten som vanlig av. 
Skrivehastigheten er mer ujevn, men den store hurtigbufferen gjør at den holder farten oppe. 

Sammenligner vi med den eldre 500-gigabyteren ser vi økning både i lese- og skrivehastighet, men det er førstnevnte som virkelig merkes. 
Her gjør Samsung et hopp fra 65 MB/s, altså en økning på ti megabyte i sekundet. 

Klikk bildet til høyre for å få sammenligningen i større format. 

En annen ting som er interessant her er hvordan SpinPoint HD753LJ kan måle seg mot turbodisken Raptor 150 GB fra Western Digital. 

Målt på samme maskin gir Raptoren oss disse resultatene: 

Gjennomsnittlig lesehastighet: 77,9 MB/s Gjennomsnittlig skrivehastighet: 49,8 MB/s Aksesstid: 
7,8 ms 

Raptoren har altså en langt jevnere kurve, men hastigheten er ikke lenger imponerende når vi sammenligner med den nye SpinPointen. 
Likevel har den langt lavere aksesstid, og det er selvfølgelig en stor fordel ved praktisk bruk. 

Det samme ser vi i HD Tune (SpinPoint til venstre): 

PCMark05 tester diskene på en annen måte, og simulerer oppstart av operativsystem, åpning og lukking av programmer, kombinerte lese- og skriveoperasjoner og så videre. 
Alle verdier er i MB\s. 

Her er det ingen tvil - WD Raptors lave aksesstid gjør at den fremdeles er en vinner som systemdisk. 

For ren sekvensiell lesing og skriving er det derimot et annet bilde. 
Spesielt 
F1 gjør det sterkt her. 

Støy, varme og vibrasjon 

F1 en relativt stillegående harddisk. 
Den hveser kanskje en tanke mer enn forgjengeren T166 500 GB, men du må være svært nærme disken for å merke forskjell. 
Lyden er nøytral og uten pipetoner eller annet som kan irritere. 
"Knatringen" som kommer ved flytting av lese/skrivehodet er også svært dempet og kan knapt høres uten at du legger øret inntil disken. 

Varmeutviklingen er innen normalen for denne typen disker, og faktisk et par grader lavere enn T166. 

Når det gjelder vibrasjoner merkes dette godt, og har du et spinkelt kabinett kan nok dette forplante seg og lage ekstra lyd. 
Egnet oppheng anbefales altså til denne disken. 

Oppsummering og konklusjon 

Samsung SpinPoint F1 750GB er en stillegående disk med høy lese- og skriveytelse, og for hvermansen vil den gjøre en god jobb både som lagringsplass eller systemdisk. 

Er du på den annen side litt mer enn normalt opptatt av ytelse er den ingen erstatning for en Raptor eller lignende som systemdisk. 
Men som en sekundær harddisk for å holde spill, film, musikk og så videre er den meget godt egnet. 

Til slutt nevner vi at terabyte-versjonen av F1 har like mange plater som denne på 750 GB, men tettheten er høyere. 
Med hele 334 GB per plate kan du altså forvente deg enda bedre ytelse av den på 1 TB. 
Men belag deg også på å betale nesten det dobbelte av hva en HD753LJ på 750 GB koster. 

Prisen på HD753LJ varierer forresten en del, men er i skrivende stund å få tak i til under tusenlappen i visse nettbutikker. 
