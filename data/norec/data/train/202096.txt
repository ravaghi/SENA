Prøvekjørt:En bedre Ford Focus 

Forbedret interiør, ny frontdesign og mer sikkerhetsutstyr: 
Ford Focus er blitt mer aktuell. 

Ford Focus kommer med fornyet design og en god del andre forbedringer. 
Vi har visst om det helt siden den ble observert på en mobil-messe i Barcelona i februar, og nå har vi kjørt den. 

Fornyet Focus kommer til Norge i november, til priser fra 235.000 kroner. 

Vi var spente på hvor mye Ford hadde endret på sin mestselgende og mest image-byggende modell siden vi kjørte forgjengeren for første gang for noe over tre år siden. 

Ford Focus er for tiden verdens mest solgte bilmodell. 
Toyota hevder det er Corolla, men Corolla er et navn, nesten en merkevare i sin egen rett, som faktisk anvendes på flere temmelig ulike modeller. 

Fornyet interiør - bedre ergonomi 

Vi synes Ford har fått til et fint løft her, tilstrekkelig til at den holder følge med en stadig skarpere konkurranse. 
Førsteinntrykket er at den nye fronten passer bilen bedre, og smalere både front- og baklykter bidrar til et renere totalinntrykk og en linjeføring vi synes passer bedre til bilens dynamiske karakter. 

(Nevnte karakter har vært spesielt fremtredende i ST-modellen - som foreløpig ikke fornyes). 

Det er imidlertid særlig i interiøret vi er glade for endringene. 
Her synes det med en gang at det er blitt ryddet opp. 
Knappevirvaret fra før ansiktsløftningen har veket plassen for et mer ergonomisk førermiljø. 
En finfin 8-tommers berøringsskjerm er nå tilgjengelig, og velger man full utstyrspakke, kan man boltre seg i assistansesystemer og velfungerende navigasjon. 

Prat med bilen 

Sync 2- systemet bidrar til å gjøre at man kan holde blikket på veien med et vokalgjenkjenningssystem som er det beste vi har prøvd i bil så langt - hvis vi skal tro førsteinntrykket. 
Det ble selvsagt ikke tid til å teste det ut i detalj. 

Man må snakke engelsk med det, men vi fikk demonstrert at det kjenner igjen kommandoer også med ganske dårlig uttale. 
Man kan for eksempel styre klimaanlegget og navigasjonen på denne måten. 
Si for eksempel «I'm hungry», og bilen kvitterer med å foreslå restauranter i nærheten... 

God kjøreopplevelse 

Vi har vært vant til at Ford Focus er referansen i klassen på kjøreegenskaper. 
Og disse er ikke blitt dårligere, men Ford har tilført et komfort-element som demper den skarpe følelsen en anelse. 
Det betyr ikke at bilen er mindre dynamisk, bare at dette aspektet er relativt sett mindre fremtredende enn før i totalopplevelsen av bilens oppførsel på veien. 

Dette vil nok tilfredsstille flertallet av publikum og under aktiv kjøring på underholdende spanske fjellveier, opplevde vi bilen som sjeldent dynamisk og morsom å kjøre, stabil og skarp i svingene, retningssikker og med temmelig god styrefølelse. 

Og altså - med en noe mer effektiv avfjæring og demping enn tidligere og en subjektiv følelse av lavere støynivå enn tidligere. 
Dette stemmer overens med Ford-ingeniørenes uttalelser om at det er foretatt nye tiltak for å redusere vibrasjons- og støynivå generelt. 

Våre bilder fra prøvekjøringen: 

Fornyede motorer 

Stjernemotoren i bilen er utvilsomt den lille, men spreke Ecoboost-motoren med bare tre sylindre og en snau liter slagvolum - men som er tilgjengelig både i en versjon med 100 hestekrefter og en med 125 hester. 
Begge har 170 newtonmeter dreiemoment og en fyldig momentkurve. 

Sistnevnte motor har imponert oss stort tidligere, og er blitt valgt til årets motor hele tre ganger - høyst fortjent. 
Vi kjørte den denne gangen også og den passer utmerket til bilens dynamiske potensial. 

Andre produsenter har for øvrig også kommet på banen med veldig gode 3-sylindrede bensinmotorer. 
Senest ble vi imponert over den 1,2-literen på 130 hester som sitter i Peugeot 308 - også den en meget kompetent Golf-utfordrer. 

Nok en liten, men sprek motor 

Men Ford var tidligere ute og er tydeligvis blitt eksperter på downsizing-området. 
De vil beholde ledelsen og denne gangen stilte de med en enda kraftigere bensindrevet maskin: 
En ny 1,5-liter (denne med fire sylindre), yter 182 spreke hestekrefter med en trekkraft på 240 newtonmeter, og gjorde det mulig for oss å sette bilens egenskaper på prøve. 

Hva angår karakter er den svært lik sin lillebror bortsett fra lyden som er mer rekkefirer - naturlig nok. 
Men ellers oppleves den som en sterkere versjon av 1.0 Ecoboost og ga oss enda mer underholdende kjøring på den veldig fine ruten Ford hadde sendt oss ut på. 

For dem som sogner til diesel: 
1.6 TDCi-motorene på 95 og 115 hester får nå følge av en ny 1.5 TDCI på 120 hester. 
I snitt skal utslipp og forbruk ha blitt redusert med noen prosent. 

2.0 TDCi får på sin side 150 hestekrefter i stedet for 140, og skal også gi bedre drivstofføkonomi. 
Vi prøvde denne med manuell girkasse - den kan også fås med automat. 
Motoren er sprek og tilstrekkelig støysvak, men føles litt «tom» ved lave turtall. 
Dette fikk oss til å tenke at automaten antakelig kler den bedre. 

Utstyr og priser 

Ford har lagt seg på en forenklet linje når det kommer til prissetting og i det store og hele er nykommeren litt billigere enn utgående modell - det er hyggelig nytt, særlig i og med at forbedringene er ganske omfattende. 

Som nevnt: 
Med Trend utstyrsnivå er fra-prisen 235.000 kroner, det er med 100-hesters Ecoboost-motor (altså bensin) og manuell girkasse. 

Basis utstyrsnivå (Trend), inkluderer i hovedsak 16-tommers stålfelger, radio/CD med DAB-radio, bakkestartassistent, manuelt klimaanlegg. 
Ingen luksus, altså, og langt de fleste (nær 8 av 10 etter Fords beregninger), vil velge de øvre nivåene Titanium og Titanium X, mens enkelte vil gå for Sport, som koster fra 250.000 og gir alufelger, lett senket og avstivet chassis, armlene for føreren, 12-volts strømuttak, tåkelys foran og sportsseter. 

Titanium koster 10.000 kroner mer og innbefatter nøkkelfri start, fartsholder og -begrenser, automatisk klimaanlegg, varme i frontruten, regnsensor og autolys. 

Titanium X koster fra 275.000 og her har man 17-tommers letmetallfelger, seter i delskinn, adaptive bi-xenon-lys og LED kjørelys foran og bak. 

Anbefalelsesverdige utstyrspakker er Citypakke 2 til 10.000 kroner og Førerassistentpakke til 9.000 kroner. 

Citypakke inkluderer automatisk parkering, både for lukeparkering og parallell (vinkelrett) parkering, parkeringssensorer foran og bak og navigasjon med 8-tommers skjerm og Sync 2. 

Førerassistentpakke har Active City Stop (autobrems i bytrafikken), som nå virker opp til 50 kilometer i timen mot 30 tidligere. 
Den har også systemer som nå brer om seg selv i de folkelige segmentene, som filskiftevarsler, tretthetsvarsler, trafikkskiltgjenkjennelse, automatiske fjernlys og mer avansert kjørecomputer. 

Ford løfter seg 

For å konkludere: 
Med forbedringene Ford Focus har fått, finner vi den etter vår mening igjen som den nærmeste utfordreren til referansen Volkswagen Golf. 
I forhold til referansen slår den til med hakket skarpere kjøreegenskaper, selv om disse nå oppleves en anelse mer sivilisert takket være forbedringer i chassiset, og bensinmotorene vi prøvde er nye referanser i klassen. 

Totalt sett synes vi bilen har mer personlighet enn den klinisk korrekte Golf. 
Med noe bedre plassutnyttelse og litt "tightere" kvalitetsfølelse, ville vi kunnet rangere den helt på toppen. 
