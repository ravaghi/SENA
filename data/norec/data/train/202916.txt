Vi har kjørt Lotus Evora
Britene hos Lotus har videreutviklet sitt grunnleggende tema og gitt oss Evora. 
Kjempegøy! 

Evolution, Vogue og Aura. 
Utvikling, mote/tidsånd og utstråling. 
Det skal være hva Evora står for. 
Altså selve navnet. 
Om det er dekkende for bilen kan diskuteres, men relativt treffende må vi si første og siste ord er. 
Det i midten, derimot... 

Sjeldent nytt 

La oss glemme det. 
Marketing mer-eller-mindre-svada passer ikke i denne sammenhengen. 
Helt konkret har vi her å gjøre med en ekte sportsbil fra Lotus Cars, Hethel, Storbitannia. 
Med midtmontert motor. 
Og 2+2 seter! 
Første helt nye modell fra produsenten på 15 år. 
En bil vi lenge har vært nysgjerrige på her i DinSide. 
Ryktene hadde gått lenge, og først gikk vi i baret - som en god del kolleger - og trodde det kom til å dreie seg om erstatteren etter Lotus Esprit, supersportsbilen fra 70/80-tallet. 
Så forsto vi at dette skulle bli et helt nytt produkt for Lotus, en ny type produkt - om enn i god Lotus-tradisjon slik den i alle år har vært definert av grunnleggeren, Colin Chapman. 

Modnere Lotus 

Men likevel - evolution, altså utvikling. 
Mindre minimalistisk. 
Til nød plass til fire, som i en 911. 
Et snev av luksus og eksklusivitet, hittil så å si ukjent i Hethel-produsentens vokabular, selv om de første tegnene kom da de lanserte Elise-deriverte Europa S (som vi har kjørt; les om det her!) 

Luksus-Lotus 

Ja, interiøret hever Evora til et nivå vi hittil ikke har forbundet med merket og som forklarer at vekten ikke er lavere enn f. eks. en Porsche Cayman. 
Forsetene er fra Recaro, i de mikroskopiske baksetene - som importøren uttrykker det selv - finnes tross alt Isofix-feste for barnesete. 
Bagasjerommet har plass til en golfbag. 
Lotus benekter at akkurat det er gjort med vilje. 
(Kanskje ikke så rart - et av Lotus' tradisjonelle slagord, som tilsvar til snobbene som ville ha en bil for å frakte golfutstyret til golflinken var: 
"Are you a driver or a putter"...) 
Hvorsom er: 
Testbilen var utstyrt med Alpine multimediasystem med 7-tommers berøringsskjerm, satelittnavigasjon, DVD, Bluetooth for mobiltelefonen og iPod-tilkobling samt ryggekamera. 
Mer for de tidligere foraktede "snobbene" altså. 
Betyr så det at Lotus har solgt sin sjel? 
Kompromisser de for å overleve? 
Bare en relativt grundig prøvekjøring av Evora kunne gi oss en indikasjon i den ene eller den andre retningen. 

Så ut på veien. 
Hva er det vi gir oss i kast med her? 

V6 på 280 hk 

Lotus Evora er utstyrt med en midtmontert tverrstilt 3,5-liters 
V6 som yter 280 hestekrefter og gir et dreiemoment på 342 
Nm ved 4700 omdreininger. 
Motoren er hentet fra Toyota og er kultivert, relativt stillegående - noe som gir en liten nedtur for entusiaster - og vibrerer lite. 
Toppfarten, som vi ikke forsøkte oss på, er oppgitt til 261 km/t. 0-100 greier sportsbilen på 5 sekunder. 
Kraftoverføringen foregår via en 6-trinns manuell girkasse. 
I god Lotus-tradisjon er bilen en lettvekter; den veier 1350 kg delvis takket være sin ramme av aluminium. 
Det er selvsagt mye mer enn de rendyrkede og minimalistiske Elise og Exige og også en god del mer enn den mer forseggjorte "Elise-pluss"-versjonen Lotus Europa. 

Sportslig - virkelig sportslig 

Etter å ha blitt varm i trøya over en distanse på noen kilometer svingete landevei og noen rettstrekker kom den gode "Lotus-feeling'en" sigende på: 
Kontakten med veibanen til enhver tid, styrefølelsen, den fine balansen, alt det som sporer til fornyet innsats bak rattet og etterhvert overbeviser føreren om at akkurat når det gjelder sportsbil og sportslig kjørefølelse så kan Lotus sine saker. 
Den mer forseggjorte bilen ødelegger ikke sportsligheten; den bare setter en triveligere, på grensen til komfortabel, ramme rundt den. 
Evora er fortsatt en ekte Lotus, altså en bil som er til for å kjøres, en bil for pur kjøreglede. 

Komfortabel...??!! 
Vel, Evora kan ikke direkte kalles en komfortabel bil, men det er en svært komfortabel Lotus. 
Her må man holde tungen rett i nyansene... 
Alt i alt er komforten på et nivå som gjør bilen sivilisert nok til at man kan dra på lengre turer med den uten å lide, og dét er en première for en Lotus. 
Det er også meget bra tatt i betraktning bilens fabelaktige evner når det kommer til sportslig kjøring. 

Når det gjelder understell er Evora satt opp med Eibach fjærer og Bilstein dempere. 
Hjuldimensjonene er 225/40-18 foran og 255/35-19 bak. 
Importøren oppgir at bremseskivene har en diameter på 350 mm foran og 332 mm bak og at de bremses med 4-stemplede AP Racing-kalipere. 

Giringen - det lille minus 

Som du sikkert har forstått funker helheten veldig bra. 
Men vi er ikke helt fornøyd med betjeningen av girkassen. 
Ikke for det, spaken er grei nok. 
Det er heller ikke den svært lange girutvekslingen vi egentlig har noe å utsette på; den trekker fint fra 1.000 omdreininger i 6 gir. 

Så hva da? 
Jo, selve sjaltingen. 
Vi lurte på om det bare gjaldt vårt testeksemplar, men har sjekket andre steder og fått tilbakemeldinger som bekrefter at sjaltingen er tung, noe upresis og - ikke akkurat treg, men etter vår mening ikke rask nok. 
Når resten fungerer så bra blir dette et lite minus i margen, og ytelsene på vei kunne kanskje vært enda bedre med en forbedring på dette punktet. 

Resten: 
Det store pluss 

Helheten er allikevel overveiende positiv, og enhver sann sportsbilentusiast vil trykke Evora til sitt bryst. 
Styringen er så direkte, så presis og gir så gode tilbakemeldinger samtidig som forhjulene adlyder og umiddelbart utfører ordre, at det er en sann fryd. 
Samtidig spiller hele understellet, ja hele det lave og ultra-stive karosseriet på lag og gir en mer enn tilfredsstillende totalopplevelse. 
Bilen svinger flatt i høyere hastigheter enn man kunne tro og snuten er retningssikker og peker rett vei til enhver tid. 
Ved provokasjon kommer den velbalanserte bakhjulsdriveren ut i en lett kontrollerbar skrens som kan ivaretas gjennom svinger av varierende krapphet bare for å holde den fine flyten denne bilen tillater. 
Og giring trengs det ikke så mye av når man holder gode norske hastigheter; 2. og 3. holder fint og man kan ha lovlig moro! 

Hvilken plass har så Evora i markedet? 
Konkurrenten med stor K heter selvsagt Porsche Cayman, (Pris, Cayman: 
Fra 875.000 kroner/ 902.000 med PDK, Cayman S: 1.110.000 kr/1.133.000 med PDK), og heri ligger Lotus Evoras problem, som de sannsynligvis kaller utfordring, men likefullt... 
For hvis man greier seg uten de bakenforliggende setene, hvis man ser på prisen, hvor Cayman såvidt ligger under selv med versjonen Cayman S, så vil den "fornuftige" kunde holde seg hos Porsche. 
Mer edel motorisering, mer forseggjort, bedre lyd... 

Ja, men for mange vil nok det synes irrelevant. 
Her har man omsider muligheten til å skaffe seg en britisk (OK, moderkonsernet er basert i Malaysia men allikevel), sportsbil med et merke man sjelden ser og som gir eieren en helt spesiell opplevelse. 
For sanne entusiaster er slike argumenter mer enn tilstrekkelige. 

Testbilen var en velutstyrt utgave som har en nybilpris på vel 1,2 millioner kroner. 
I Norge er det ingen offisiell importør for Lotus, men spesialiserte forhandlere som Ferdinand Motors i Bergen kan tilby den. 
Det var nevnte forhandler som stilte et demo-eksemplar til vår rådighet. 
I skrivende stund er prisen for et eksemplar som har gått i overkant av 10.000 kilometer cirka 995.000 kroner. 
