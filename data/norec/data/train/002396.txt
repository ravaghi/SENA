Sjarmtrollet
Kaja Gunnufsen gir oss søtladne tekster og finfin pop på toppen av Slottsfjellet. 

"Ser på Instagram at du er på trening, det er sånn info som gir livet mening", synger 25-åringen på en nøktern scene til humring og latter fra det sittende publikummet. 
Kaja Gunnufsen, sammen med korist, bassist, gitarist og trommeslager, forteller selvironiske historier på scenekanten øverst på Tårnåsen, en halvliter svette unna festivalkjernen på Slottsfjell. 

Låtskriverens nasale og barnslige stemme gir festivalpublikummerne et pust i bakken. 
Den uvanlige settingen - at de engasjerte oppmøtte sitter og nyter konserten - passer for så vidt fint med Gunnufsen ofte humoristiske tilnærming. 
Det artige tekstmaterialet er søtladent, men det må også understrekes at tilstedeværelsen til artisten er tidvis sjarmerende sær. 

Hun treffer publikum med nevnte selvironi, ufiltrerte og nedstrippede tekster. 
Publikumsfrieriet er ikke påtatt og det virker snarere naturlig at hun kommuniserer med publikum. 
Vi får en urpremiere på en ny låt som de oppmøtte stemmer frem låttittelen til: LOL (Litt om livet) er herved navnet på det ferske sporet. 

Men til tross for at hennes hverdagstanker er, tja, hyggelig å lytte til, forblir opptredenen kun et finfint avbrekk denne tidlige ettermiddagen i Tønsberg. 
