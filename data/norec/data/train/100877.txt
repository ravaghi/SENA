Plateanmeldelse:Father John Misty - «I Love You Honeybear» 

Josh Tillman gjør lurt i å satse på annet enn å være trommeslager i et band kjent for sin vokalkunst. 

Father John Misty 

«I Love You Honeybear» 

Mann møter kvinne. 
Mister kvinne. 
Får kvinne tilbake. 
Hånflirer – the album. 

Hvem er Father John Misty? 
Det enkle svaret: Josh Tillman. 
Eks-slager i Fleet Foxes og personen bak syv smått humørløse soloplater. 

Men etter å ha gitt opp det harmoniske skjeggekollektivet dro han frem aliaset Father John Misty, og den sjokkerende festlige debuten «Fear Fun» (2012). 
Et av de bedre albumene dette tiåret. 

Nå, med oppfølgeren, kan man like gjerne stille spørsmålet om hva som er Father John Misty og hva som er Josh Tillman. 
Tidlig i låtlisten ligger for eksempel låten «The Night Josh Tillman Came To Our Apartment». 

Albumets historie følger i alle fall en mann som faller i lykkelig sardonisk kjærlighet. 
Det er en harselas over hule kjærlighetserklæringer og ukuelig håp – der mørksynet og de standup-morsomme formuleringene står i nydelig kontrast til musikken. 

Mørkt euforiske og absurde linjer som «My love, you’re the only one 
I want to watch the ship go down with» og «I barely know how long a moment is, unless we're naked getting high on the mattress – while the global market crashes» kles mot smigrende strykere og voldsomme slidegitarer. 

Arrangementene parafraserer samtlige Laurel Canyon-triks på tre takter, og prøver i neste stund å forene euforisk folkrock med James Blakes vokaldrevne elektronika. 

Det høres mer forvirrende ut enn det er. 

Tillmans alter ego svever over de absurde fasettene ved dating. 
Til tider i rene Rufus Wainwright-parodier. 
Men den tilforlatelige måten han tilnærmer seg tekstlinjene nærmest uironisk, er kostelige. 

Selv er han blitt både blitt kurtisert og gift siden sist, så det øynes mer levd liv enn fantasi bak det flirende stenansiktet. 

Som album har «I Love You Honeybear» dog færre topper enn debuten. 
Ikke fordi det er et dårligere produkt, men fordi nivået er gjennomgående skyhøyt. 

BESTE LÅT: 
«Nothing Good Ever Happens At The Goddamn Thirsty Crow» 
