Audrey Horne - «Audrey Horne»
Den internasjonale lyden av arena-hardrock. 

Så lenge du kan appellere til fans av både Tool og Alice In Chains, er det ingen tvil om at Audrey Horne «risikerer» et massivt gjennombrudd med sitt nye, selvtitulerte album. 
Helt fortjent, i så fall. 

Det ligger en nesten ekstrem melodiøsitet bak de stadig mer massive og episke gitarveggene til bergenserne, og det er nettopp de iltre riff- og sologitarene til Ice Dale og Thomas Tofthagen som sørger for fremdriften når vokalist Toschie skyves litt i bakgrunnen. 
Men det låter på alle måter svært i positiv forstand, forbilledlig understøttet av Joe Barresis arenarock-produksjon. 
«Audrey Horne» kan vanskelig unnlates når årets norske rockskive kåres. 

BESTE LÅT: 
«Sail Away» 
