Totalt kaos
Hva gjør du om noen forteller deg at du ikke er den du tror du er? 

Douglas Quaid (Colin Farrell) lever på mange måter i en drømmeverden. 
Ikke en alt er fantastisk-verden, men en verden der livet hans preges av drømmer. 
Den samme drømmen om igjen. 
Et mareritt. 

Hvorfor og hvordan denne drømmen oppsøker ham natt etter natt, klarer han ikke forstå. 
Det eneste han vet, er at den frustrerer ham og er noe han vil bli kvitt. 
Han bestemmer seg for å besøke Rekall, selskapet som skreddersyr minner etter ønske. 
Forresten: 
Det skal være sagt at vi befinner oss i en futuristisk sci-fi-verden der hele jordkloden med unntak av et slags England og et slags Australia er gjort ubeboelig av kjemiske våpen – og at mennesker og robotsoldater transporteres mellom disse stedene gjennom et digert hull i bakken. 
Uansett: 
I løpet av besøket hos Rekall skjer det ting Douglas ikke hadde forutsett. 
Han blir angrepet, og når han kommer hjem blir ting enda merkeligere. 
Hva er virkelig? 
Hva er fantasi? 

Hva som skjer videre bør ikke røpes. 
Det er ikke enkelt heller, for den saks skyld. 
Historien er sprikende, kaotisk og ikke særlig godt fortalt. 
Men det er action. 
Det er skyting, eksplosjoner, folk som blir jaget – og folk som må reddes, selvsagt. 

Når filmen, som er en remake av "Total Recall" fra 1990 med Arnold Schwarzenegger i hovedrollen, i tillegg er nedlasset av visuelle effekter, som stort sett oppleves mer forstyrrende enn spektakulære, sitter vi ikke igjen med noe særlig mer enn en under snittet kinoopplevelse som forsvinner fort fra minnet. 
