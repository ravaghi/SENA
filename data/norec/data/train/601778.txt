Har mistet grepet
Hun har gitt ut plater siden 1978, og var ganske stor her hjemme på begynnelsen av 90-tallet med album som “Other Voices, Other Rooms” og “Flyer”. 

Dette albumet vil neppe bringe henne tilbake dit. 
I motsetning til sammenlignbare Emmylou Harris, så har Nanci Griffith hatt en nedadgående kurve både når det gjelder form, innhold og appell. 
Flere av sporene på ”Intersection” er tiltalende nok, men Griffith og hennes musikere klarer ikke å skape den gode stemningen og besnærende atmosfæren som preger mange av hennes beste album. 

Det er heller ikke noe godt tegn at hun begynner å spille inn sine mest kjente låter på nytt, slik som hun gjør her med ”Just Another Morning Here”. 
Den låt bedre på 1991-albumet ”Late Night Grande Hotel”. 
Nanci Griffith (58) fra Texas har nok hatt sine beste stunder som artist. 
