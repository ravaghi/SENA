Bloodline sesong 3:Savner allerede løgnene deres 

Siste sesong er et Kinderegg: 
Rettssalsdrama, narkothriller og familieoppgjør. 
Dessverre også pakket inn i irriterende grep for å samle alle trådene. 

NB: 
Denne anmeldelsen inneholder detaljer om hva som skjer i siste sesong av Bloodline. 

På sitt beste har Netflix-serien Bloodline vært en tropisk storm av familiehemmeligheter, gnagende søskenkniving, kokainsmugling og drap. 
På sitt traurigste har Florida-serien vært repetitiv, frustrerende og mer form og gnistrende skuespill enn innhold. 

Når serieskaperne, som hadde planlagt tilsammen fem-seks sesonger, fikk beskjed om å skrive ferdig historien med denne tredje sesongen, er det nesten uunngåelig at det blir rotete og hektisk. 

Men sesongen byr også på alt som gjør Bloodline-universet så fascinerende. 

Ikke helt vanlig familietrøbbel 

Rayburn-familien vokste opp på et hotell i idylliske omgivelser på The Keys sør i Florida, men hver eneste dag skygger familiehemmelighetene for solen som steiker inn mellom strandpalmene. 

Vi møter dem til en siste runde når Bloodline begynner der sesong 2 sluttet. 
Det vil si – og nå må du muligens trekke pusten – etter at lillebror Kevin Rayburn i panikk slo ihjel politidetektiv Marco Diaz, lillesøster Megs eks. og storebror Johns partner, ihjel med en pyntedelfin. 

Marco Diaz hadde funnet ut at Rayburn-søsknene var involvert i drapet på familiens svarte får Danny, mens John, politisjef og mannen som personlig druknet ham, har i en intens minutt-for-minutt-stil dekket over alt det galne familien har gjort. 

Irriterende hallusinasjoner 

Isolert sett skulle man ropt på hard justis og fått sendt hele slektstreet i fengsel, men Bloodlines noir-tilnærming har gitt karakterene et spillerom for krim man som seer aksepterer. 

«We are not bad people, but 
we did a bad thing» sa John Rayburn tidlig i sesong 1, og dette premisset må man kjøpe for å få utbytte av Bloodline. 

I sesong 3 tipper forklaringen av familiens motiver etter hvert over i irriterende grep når serieskaperne skal klemme inn to-tre planlagte sesonger i ti episoder. 

Johns stadig mer pressede situasjon gjør at han hallusinerer, glemmer og ikke kan stoles på som forteller. 
Dermed skaffer manusforfatterne seg et gratis-ut-av-fengsel kort de kan bruke hver gang noe må forklares. 

Etter å ha investert 30 timer i sofaen med Rayburn-familien blir vi utsatt for et slags Lost-grep hvor vi blir fortalt at feilmedisinering, stress og høyt blodtrykk er forklaringen på alle løse tråder, og seriens døde karakterer dukker opp som spøkelser for å fortelle John Rayburn hvor han har feilet. 

Det minner om åpningsepisoden av Star Trek–Deep Space 9 hvor døde skikkelser manifesterer seg i et ormehull, og ikke det dampende familiedramaet Bloodline inviterte til. 

Et Kinderegg av en serie: 
Rettssalsdrama, narkothriller, familieoppgjør 

Ben Mendelsohn har vært fantastisk som lillebror Danny, men i de siste episodene dukker spøkelset hans opp i så mange varianter at manusforfatterens desperasjon etter å pakke inn avskjedspresangen med en pen sløyfe blir for åpenbar. 

Til slutt savner man egentlig søster Meg mer, etter at hun stikker av og gjør et desperat forsøk på å gjemme seg fra både familie og virkelighet. 
Likevel; historien om en varslet familiekatastrofe avrundes til slutt med æren noenlunde i behold. 

Bloodline leverer overdrevet, men solid hold-pusten rettssalsdrama, vill narkothriller når Kevin roter det til med cubanske gangstere, en fantastisk bikarakter i den beste åstedsfikseren siden Harvey Keitel i Pulp Fiction, og et vondt familieoppgjør når John og konen Diana til slutt må se hverandre i øynene og snakke litt sannhet. 

Det føles som en uunngåelig konklusjon at Rayburn-familien står ribbet tilbake, både økonomisk, emosjonelt og frihetsmessig, etter 33 episoder, men det er også rart; jeg savner allerede løgnene og hemmelighetene deres. 
