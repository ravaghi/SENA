Velment Streep, småsøt Thurman
Dette er så velment, så velment, Meryl Streep. 
Men komedien du har lånt ditt blide åsyn ut til, halter av gårde som en dum sau. 
Haltingen tar ingen ende i en film som regissør Ben Younger sliter med å avslutte. 

Ørlite grann kan røpes av handlingen: 
Streep er terapeut for nyskilte Uma Thurman, 37 år gammel, barnløs fotoprodusent. 
Terapitimene får nytt innhold når klienten forteller at hun har forelsket seg i en 23 år gammel kunstmaler (Bryan Greenberg). 

For at dette overhodet skal bli noe å le av, finnes det selvfølgelig et hemmelig poeng som avsløres sånn cirka halvtimen uti filmen. 
Alt som skjer før det, virker underlig oppstyltet og gir assosiasjoner til barnslige highschoolfilmer (kunstmalerens venn hiver bløtkake i trynet på jenter som ikke vil ha sex). 

Alt som skjer etter at poenget røpes, er enkel snusfornuft. 
Du nikker jo-jo og ja-ja til konfliktene som oppstår når moden kvinne forsøker å leve umoden mann. 
Eller når beilerens mor misliker sønnens valg av religiøse årsaker. 

Men mest av alt humrer man av Streeps hårfrisyre og antrekk, full av sjal og kulekjeder. 
Skrekkelig, Meryl, men stilig at du tør! 
