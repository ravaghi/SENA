Test av Audi A3:Perfekt og kjedelig 

Nye Audi 
A3 er så perfekt på alle måter at den mister litt sjel og utstråling. 
Den ser rett og slett litt kjedelig ut. 

For mens mange av konkurrentene helt åpenbart satser på at du skal kjøpe parkeringssensorer og ryggekameraer når du skal få oversikten i parkeringshuset, har Audi lagd en bil hvor vinduene faktisk er til god hjelp: 
Her har du både oversikt rundt bilen og får som bonus testens lyseste og åpne kupeløsning. 

De fire store» i test 

VG og NAF har kjørt en stor test av fire biler i det øvre segmentet av kompaktklassen. 

Bilene er den lekre og splitter nye Mercedes A-klasse, den svenske supernyheten Volvo V40 mot den knappe et år gamle kjøremaskinen BMW 1-serie. 
I tillegg har vi tatt med Audis nye A3. 

Denne kommer foreløpig bare med tre dører, men en litt større og femdørs variant av samme modell er klar for Norge i mars måned neste år. 

- Her er det vel så mye smak, stil og vektlegging av egenskaper som avgjør valgene. 
Alle fire er knallgode kjøp i en stadig tøffere klasse, sier teknisk konsulent og medlem av NAFs testteam, Audun Bergerud. 

Designen blir derimot litt kjedelig, spesielt satt ved siden av den nye Volvoen og Mercedesen. 

Det er da også bortimot det eneste negative det er å si om Audi A3. 
Førermiljøet er sobert og stilfullt. 
Navigasjon og underholdningssystemet som styres fra en berøringsfølsom knott i midtkonsollen, er blant de aller mest intuitive og lekre løsningene som finnes på markedet i dag. 

Foreløpig er det bare en tredørs variant av A3 klar i Norge. 
Bilen VG kjørte var en bensinvariant med 122 hestekrefter. 

Motoren beviser at spesielt i denne klassen av mellomstore biler som blir brukt til mye småkjøring er bensin så absolutt et reelt alternativ. 
Dette fungerer meget bra, også med god trekkraft på lavere turtall. 

Aktuell neste år 

A3-varianten som høyst sannsynlig kommer til å bli bestselgeren i Norge kommer først i mars neste år. 
Da kommer Sportback, en femdørs variant som erfaringsmessig vil bli både større i bagasjerommet og i baksetet. 
Det borger i så fall godt for de med plassbehov. 

Den «lille» varianten VG testet hadde nemlig med sine 360 liter det største bagasjerommet i testen (til sammenligning har en vanlig VW Golf 350 liter.) 

Sportback-varianten vil også ifølge Norges nest største bileier, leasingselskapet Autolease, holde seg bedre i pris. 
Etter tre år eller 45.000 kilometer blir markedsverdien til Sportbacken anslått til 66 prosent. 
Den testede varianten vil «bare» ha en markedsverdi på 64 prosent. 

Anbefalt ekstrautstyr i begge tilfeller er minimum Ambition og teknikkpakke. 

HER ER VÅRE VURDERINGER: 

Førermiljø: 
Best på sikt rundt bilen. 
Flott interiør som er både lettlest og lettbetjent. 
Bra på støy, Beste navigasjonsskjermen (som er standard.) 

Kjøreegenskaper: 
Litt hard avfjæring over skjøter. 
Ellers en svært god bil på veien, kan være sportslig og leken, men setter seg ikke slik som en BMW. 
Trygg, sikker, forutsigbar. 

Plass: 
God plass foran, her får du puste. 
Grei plass i bredden bak, som de andre med benplass bak - bortsett fra A-klasse som er best på plass bak. 
Bred og fin åpning, fin layout på bagasjerommet, men noe høy lasteterskel. 

Miljø: 
Svært gjerrig bensinmotor. 
Litt større men også gjerrig dieselmotor. 

Sikkerhet: 
Svært bra på sikkerhet selv om den blir slått av Volvo V40 i EuroNCAP sin test i denne testen og får et terningøye mindre. 

Å eie: 
Holder seg bedre i verdi som brukt enn gjennomsnittet i klassen. 
Også lavere forventede årlige driftskostnader enn gjennomsnittet i klassen med 2800 kroner i året. 
Sportback er et bedre valg med mindre verdifall enn den testede varianten. 
Audieiere er blant Norges mest fornøyde bileiere, men BMW kunder er enda mer fornøyde. 

Pris: 
Dyrere enn konkurrentene med sammenlignbare bensinmotorer. 
På dieselvarianten er bare motoren for 3 dørs A3 150 hk sterk. 
Det blir også dyrere enn konkurrentenes mindre og mer prisgunstige dieselmotorer. 

Design: 
Stilig front, designmessig nærmest livløs fra A-stolpen og bakover. 

(Hovedterningen er ikke et gjennomsnitt av delterningene. 
Vi har vektlagt bilenes totalinntrykk. 
VGs biltester bygger på vurderinger av bilene gjennom praktisk samt vurderinger av spesifikasjoner, priser og utstyr). 
