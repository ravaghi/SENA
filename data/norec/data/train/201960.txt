Apple iPad 4
Den vil ligge under mange juletrær, men hvor mye bedre er egentlig den nye iPad-en? 
Her er våre inntrykk. 

Den fjerde iPad-en med 9,7" skjerm heter egentlig iPad with Retina Display, og er sannsynligvis det mestselgende nettbrettet i verden i disse dager. 
Og selv om den er til forveksling lik forgjengeren som kom så sent som i mars i år, er det noen forskjeller likevel. 

Det meste er imidlertid likt, og derfor er denne testen i stor grad basert på testen vår av iPad 3. 

Dette har skjedd 

Men før vi går i gang skal vi se litt på iPad-utviklingen. 
Det har til sammen vært fem iPad-modeller på markedet. 
Per 11. desember 2012 er det kun tre av dem som er i salg; iPad 2, Mini og 4. 
Så selv om iPad 3 bare er ni måneder gammel, er den altså allerede pensjonert. 
iPad 2 tilbys fortsatt som et rimelig alternativ, og det er først og fremst den vi drar sammenligninger mot i testen. 

Tabellen under viser noen av de viktigste forskjellene mellom iPad 1, 2, 3, mini og 4: 

Foruten ny prosessor har iPad 4 også fått ny og mindre ladekontakt: 

Lightning-kabelen har noen fordeler, ikke minst at den kan plugges i begge veier, er mindre, og ikke fullt så sårbar som den brede kontakten Apple har hatt på sine foregående i-enheter. 
Ulempen er at du trenger en overgang dersom du har dokker og annet tilleggsutstyr som er tilpasset eldre modeller. 

I tillegg har den nye iPad-en fått et nytt og bedre frontkamera, som nå tar bilder i full HD-oppløsning. 

Hvor mye raskere? 

Geekbench-testene levner ingen tvil om at iPad 4 parkerer sine forgjengere når det kommer til ytelse: 

Forbedringene merkes først og fremst på tyngre jobber, for eksempel spill. 
Og akkurat dette med spill er en "big deal" for Apple, nylig ble det kjent at nesten halvparten av de 300 mest kjøpte appene er spill. 

Til vanlig bruk er imidlertid forskjellene vesentlig mindre. 
Surfing på nett, avspilling av musikk og video - alt glir raskt og greit, enten du bruker iPad 2, 3, 4 eller mini. 
Men forskjellene til første generasjon iPad begynner å bli store, og vi sitter igjen med en følelse av at den har blitt tregere og tregere med de siste iOS-oppdateringene (5.1.1 er siste oppdatering for første generasjon iPad). 

Sylskarp skjerm 

Skjermen på iPad 4 er vanvittig skarp, noe som merkes godt på tekst og høyoppløste bilder. 
Det er det største salgsargumentet dersom du har en iPad 2 fra før og teller litt på knappene hvorvidt du skal oppgradere. 

Kameraet tar også ganske habile bilder, noe som ikke var tilfellet for iPad 2. 
Om du kommer til å knipse noe særlig bilder med iPad er selvsagt et annet spørsmål. 

Vi blir derimot ikke like bergtatt av 1080p-filmer leid gjennom iTunes. 
Her spiller kompresjonen selvsagt også en rolle, for skarpheten oppleves på langt nær så ekstrem som når man ser på stillbilder tatt med et godt kamera. 

Mer minne, flere fordeler 

En annen nyhet i forhold til iPad 2 er at arbeidsminnet nå er økt fra 512MB til 1GB. 
Igjen er dette sannsynligvis en nødvendighet i forhold til økt grafikkoppløsning, men gir også enkelte fordeler andre steder, som for eksempel ved nettsurfing, der vi prøver så godt vi kan å fremprovosere "sjakkruter" (altså der data først må skrives til minnet), men uten å lykkes. 
Det er positivt, altså. 

iPad 4 er imidlertid litt tyngre (60 gram) enn iPad 2, og er også en halv millimeter tykkere på grunn av hvassere maskinvare og tilhørende batteri. 
Batteritiden er imidlertid omtrent den samme, altså rundt ti timer med variert bruk. 

Godt kamera 

Som nevnt over stiller vi oss noe tvilende til hvorvidt kamera er en vital funksjon på et nettbrett, men 5Mp-kameraet i iPad 4 tar gode bilder. 
De er sammenlignbare med gode telefoner i dagens marked, men ikke helt på høyde med de beste. 
Spesielt i mørke skorter det litt. 

Kameraet på iPad 4 har ingen LED-blits. 
Hadde den hatt det, ville det ha hjulpet betraktelig. 

Videokvaliteten er imidlertid meget god, i full HD-oppløsning og med god lyd. 

Under ser du noen eksempelbilder tatt med nye iPad: 

Frontkameraet er også vesentlig forbedret fra iPad 2 (og også 3), til glede for alle som bruker Facetime- og Photo Booth, eller rett og slett bare ønsker å ta et selvportrett i "speilet": 

Brukervennlig, men... 

Fordelen med iPad kontra konkurrentene er at det er en særdeles brukervennlig enhet. 

Gi en iPad til en toåring, og i løpet av minutter skjønner de konseptet: 
Hvert ikon er et program. 
Man kan trykke på det for å starte programmet, og den ene knappen på forsiden tar deg alltid tilbake til menyen. 

Det finnes også et rikt utvalg av apps, både fra Apple selv og fra tredjeparter. 
Og det aller meste ser veldig pent ut, mye takket være at utviklerne har få enheter å forholde seg til, med kjente skjermstørrelser, -oppløsninger og versjoner av operativsystemet. 
Apples retningslinjer for app-design hjelper også å få et nokså konsistent brukergrensesnitt over hele fjøla. 
Og Apple har vært flinke i utformingen av App Store slik at det hersker liten tvil om hvorvidt en app er laget for iPad eller ei. 

Men selv om iPad er særdeles brukervennlig, er det heller ikke til å stikke under stol at iOS har vært noenlunde likt helt siden iPhone ble lansert for snart fem år siden; selvsagt med en rekke små og litt større forbedringer. 

For når det gjelder selve operativsystemet, er iPad til syvende og sist en forstørret utgave av iPhone. 
Og selv med fire ganger så høy oppløsning som tidligere, sitter man fortsatt igjen med 26 mulige ikoner på ett skjermbilde. 
Her er ingen widgets eller andre utvidede muligheter for informasjon på hjemmeskjermen, slik tilfellet er både på Android-konkurrentene og de nye Windows 8/RT-modellene. 

Om flere Apple-produkter har vi ofte tenkt at "nei, de gjør ikke alt, men det de gjør gjør de til gjengjeld svært godt". 
Apple har en tradisjon for at alt bare virker, og det er noe kundene vet å sette pris på. 

Men det er ikke alt som er like elegant (les: Apple Maps), og iOS' enkelhet kan til tider gå på bekostning av funksjonaliteten. 

I Windows 8/RT lanserte for eksempel Microsoft flere brukerkonti. 
Det vil si at du kan logge på enheten, og dermed kan mor ha sin epost tilgjengelig, mens far logger på sin Facebook-konto når han er logget inn på nettbrettet. 
Ungene har sine barnespill tilgjengelig, men ikke nødvendigvis tilgang til Spotify-kontoen. 

På iOS er det derimot bare én bruker som har tilgang til alt, og selv om det er mulig å sperre enkelte ting basert på aldersgrense, er mulighetene noe begrenset. 
På Android lar dette seg løse med tredjepartsprogramvare, som f.eks. Sandbox, og i den siste Android-versjonen finnes det også innbakt støtte for flere brukere på samme nettbrett. 

Microsoft-nettbrettene kommer også med mulighet for å kjøre flere apper i samme skjermbilde, noe som også hadde vært fullt mulig på den nye iPaden med såpass høy oppløsning. 

Med andre ord – nettbrettene har blitt mer funksjonsrike, og summen av deres styrker er høyere enn den var for ett år siden. 
Det gjør også at Apples operativsystem begynner å virke noe umoderne, der den svært enkle tilnærmingen også kommer i veien for effektiv bruk, og vi håper dette er noe Apple adresserer i neste iterasjon av iOS. 

4G ikke tilgjengelig i Norge 

For ordens skyld nevner vi det nok en gang – selv om iPad 4 selges i en utgave med 4G-støtte, gjelder det de amerikanske frekvensene. 
Derfor vil du ikke kunne huke deg på 4G-mobilnett her til lands, i hvert fall ikke ennå. 

I områder med god dekning vil du imidlertid kunne bruke HSPA+ her til lands, som gir hastigheter på opptil 21Mbps. 

Konklusjon 

Apple iPad 4 er et særdeles lekkert nettbrett, som først og fremst løftes på grunn av den avsindig gode skjermen. 
Det er rett og slett en fryd å se på bilder og lese tekst på iPad 4, og stadig flere app-utviklere får på plass støtte for den høytoppløselige skjermen. 
Gledelig er det også å se at apper laget for iPhone ser vesentlig bedre ut i oppblåst tilstand på denne iPad-utgaven enn på iPad 2 og mini. 

Som før er iPad lekende lett i bruk – både nettsurfing og øvrig betjening er silkemykt og app-utvalget er gigantisk, med mange eksklusive titler og kvalitetsapplikasjoner sammenlignet med konkurrerende produkter. 

Det i seg selv bør veie tungt – selv om for eksempel Android-baserte nettbrett ofte har mer avanserte bruksområder, er det foreløpig Apples nettbrett som har det gjeveste utvalget av apper og innhold. 
Det gjelder også sett i forhold til det gryende markedet for Windows-baserte nettbrett. 
iPad er etter vår mening fortsatt det beste valget for folk flest. 

Vi trekker litt for at iOS begynner å dra på årene, og det merkes. 
Vi ønsker oss større fleksibilitet i forhold til å kunne skreddersy opplevelsen. 
Men bevares - brettet får en soleklar anbefaling fra oss. 

Og glem ikke at operativsystemet kan oppgraderes. 
Det er selvfølgelig et håp om at Apple gjør noe med våre innvendinger i den neste store oppgraderingen - iOS 7. 

Apple iPad 16GB (4th Generation) 
