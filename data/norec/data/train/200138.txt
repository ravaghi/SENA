Packard Bell Easynote E
Sjelden opplever vi så stor pågang fra dere lesere som etter at vi forhåndsomtalte Easynote E i vår. 
Nå har vi endelig fått testet den, og den svarte til forventningene på mange områder, men ikke alle. 

Easynote E er navnet på Packard Bells nye design-PC, myntet på brukere som ønsker at PCen bådeser bra ut, og har et bra utstyrsnivå. 
Og nettopp utstyrsnivået er det lite å utsette på, selv den rimeligste konfigurasjonen innbefatter for eksempel DVD-brenner, og denne PCen skal i følge de opplysningene vi har fått kunne selges til under 10.000 kroner inkl mva. 

LES OGSÅ: 

Kraftig sak 

Utgaven vi har testet er derimot en av de kraftigste, med blant annet meget rask Athlon XP2400+ prosessor (mobilutgave), 480 MB internminne og en romslig 40 GB harddisk. 
Prisen på denne maskinen er i skrivende stund 13 999,- inkl mva, og den skal allerede være tilgjengelig i landets Expert og Elkjøp-butikker. 
Den integrerte grafikkløsningen fra S3 er derimot ikke valgt for å tilfredsstille de meste krevende brukerne, noe vi kommer nærmere tilbake til lengre nede i denne artikkelen. 

PCen er utstyrt med en stor 15" TFT-skjerm, og oppløsningen er på 1024 x 768 punkter. 
Skjermen helt grei, og middels lyssterk. 
Personlig hadde vi ikke hatt noe i mot litt høyere oppløsning. 

Tastaturet er stort og romslig, og de fleste tastene har en logisk plassering. 
Tastaturplaten beveger seg litt mye i kantene, og avgir høyere klikkelyd her enn på midten. 
Det dra helhetsinntrykket noe ned. 

Vi synes Easynote er lekker, den tilfredsstiller helt klart den nye design-trenden som har vært rådende etter at de første Intel Centrino-baserte maskinene kom på markedet. 
Den er relativt slank (ca 3 cm tykk), og vekten på 3 kg vil nok bli godtatt av de fleste. 
Kombinasjonen sort og sølv er blitt benyttet på en måte som vi oppfatter som både vellykket og trendy. 

Minnekort i sentrum 

Diskettstasjonen er byttet ut til fordel for en minnekortleser. 
Denne leser flere formater, deriblant SD/MMC, SmartMedia og MemoryStick. 
Dette gjør det lettere å overføre filer f. eks fra digitale kamera og MP3-spillere. 
Du skal også kunne starte PCen fra et bootbart minnekort istedenfor diskett, dersom det skulle være nødvendig. 

For øvrig har EasyNote E3 hele 4 USB 2.0-porter, Firewire-port, vanlig 100/10 MBit nettverk, 56 Kb modem, en stk PCMCIA-leser, samt VGA med TV-utgang. 
Med det medfølgende DVD-avspillingsprogrammet kan du dermed vise DVD-filmer på TV. 
Vi savner bare infrarød port (IrDA) og WLAN-modul. 
Gammel teknologi som diskettstasjon, parallellport, seriellport og PS/2-porter er fraværende, uten at vi gråter av den grunn. 

De fleste tilkoblingene finner du på venstre side, og Firewire-porten sitter i fronten. 
Dermed er tilkoblingene lett tilgjengelige, uten at PCen blir seende ut som en blekksprut av den grunn. 

DVD-brenneren takler flere formater, deriblant DVD-R og RW (2x og 1x), DVD-RAM (2x), CD-R (16x) og CD-RW (8x). 
DVD+RW, som mange anser som "vinneren" i formatkrigen, støttes altså ikke. 
Fordelen med DVD-R er at platene er billige og lett tilgjengelige. 

Det følger dessuten med en rekke andre programmer, deriblant MS Word 2002, MS Money 2002, MS Zoo Tycoon (spill), program for videoredigering og DVD-brenning, Norton Internet Security samt en 90-dagers versjon av Norton Antivirus. 
Vi er ikke overrasket; programpakkene har lenge vært en av Packard Bells sterke sider. 

I bruk 

Siden chassiset er i plast, er det ikke like robust som mange modeller som for eksempel er utrustet med metallokk. 
Det viste seg likevel at lokke tåler ganske kraftig trykk før skjermen blir forstyrret. 
Vi vil uansett ikke anbefale å legge tunge gjenstander på et plastlokk, og skal du ut på tur, så pass på at du bærer PCen i en godt polstret bæreveske. 

Yter nesten som Centrino 

Vi har tidligere uttrykt vår begeistring for Mobile Athlon-prosessorer, og det gjør vi også denne gangen. 
Faktisk er ytelse pr MHz ikke veldig langt unna Pentium M - den nye superprosessoren fra Intel. 
XP2400+ kjører på 1,8 GHz, og viser en gjennomsnittlig ytelse i våre tester som ligger rundt den langt dyrere 1,6 GHz-utgaven av Pentium M. 
Det er verdt å merke seg! 
Uansett - prosessoren har ingen problemer med å løse de aller fleste oppgaver raskt og smertefritt. 
Vi snakker tross alt om en meget sterk prosessor i denne maskinen. 

Men den raske prosessoren trenger kjøling, noe som merkes i krevende situasjoner (for eksempel matematiske utregninger, spill etc). 
Og viften i EasyNote E er ganske høylydt, dessverre. 
Heldigvis er Mobile Athlon-prosessorene fenomenalt flinke til å tilpasse klokkehastighet etter hvilke oppgaver som kjøres. 
Sitter du og forfatter et dokument i Word, kan du for eksempel forvente at viften ikke starter i det hele tatt. 

Men spillere bør ikke en gang vurdere denne PCen. 
Grafikken holder rett og slett ikke mål i 3D-applikasjoner og spill. 
Vi synes det er merkelig at Packard Bell har valgt denne grafikkløsning i en PC som er så kraftig på de aller fleste andre punkter. 

Batterilevetid er viktig for mange av oss, og Packard Bell Easynote E havnet ut sånn midt på treet i vår test, med 2 timer og 50 minutter. 
Det er et godt stykke unna toppen, som stort sett domineres av Centrino-modeller. 

Klikk på lenken Tekniske data i oppsummeringsboksen over for detaljer omkring ytelse. 

Konklusjon 

Den er utvilsomt en av de lekreste PCene vi har sett på lenge, og den har i tillegg et meget høyt utstyrsnivå. 
Programpakken er med på å gjøre denne PCen til en ener, spesielt for deg som ikke har nødvendige dataprogrammer fra før. 

Ytelsen er jevnt over god, men grafikkytelsen er svak (gjelder 3D). 
Vi skulle også ønsket at viften hadde avgitt litt mindre støy når den innimellom ser seg nødt til å avkjøle systemet. 
