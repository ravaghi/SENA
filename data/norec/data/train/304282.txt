Viljeløs pop med «Allsang på grensen»-kompatibilitet
Maria kan når hun vil - men hun må ville mer. 

||| 
ALBUM: 
Maria Haukaas Storeng takker Per Sundnes for et «spark bak» på sitt nye album. 

Og ja, revitaliseringen av MGP har vitterlig gjort sitt for Haukaas Storeng også. 

«Make My Day» — et av årets bidrag i de innledende rundene — gir altså nå navn til hennes tredje plate. 

Reklameradio 
Store deler av «Make My Day» beveger seg på popradaren for reklameradiorotasjon og «Allsang På Grensen»-opptreden. 

Gladlåtene er skinnende glattpolerte og airbrush-stylet etter alle pengepopens regler. 

Tonene treffes stødig og kraftfullt til riktig tid, trommene er maskinstramme og ekkoeffekten brukes raust. 

Donkeyboy-produsent Låtskriver- og produsentkrediterte Simen M. Eriksrud setter sin signatur på nær halve albumet, et lydbilde vi kjenner godt igjen fra fjorårets sommerfenomen Donkeyboy. 

På overflaten duger dette helt fint som et kommersielt døgnfluealbum. 
Dessverre er det for lite å gripe tak i videre. 

Musikaliteten utover en sterk stemme er for fraværende. 

Hvor er innstendigheten? 
Hvor er risikoen og sjansene? 

Donna Summer-refreng 
Unntaket som bekrefter regelen er soulballaden «Born Again», som med sitt Donna Summer-svevende refreng er albumets desidert mest interessante spor. 

Maria Haukaas Storeng kan når hun vil — hun må bare ville det mer. 
