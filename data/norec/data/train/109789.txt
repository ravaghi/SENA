Ikke akkurat hypnotisk
Forventningene til filmatiseringen av Lars Keplers «Hypontisøren» har vært skyhøye. 
Skuffelsen blir derfor tilsvarende når det viser seg at filmen bare er «så där». 

Det har vært hvisket om at endelig skal «Millennium-trilogien» få en verdig oppfølger. 
Glem det. 

«Hypnotisøren» er blitt en temmelig middels affære, som aldri får bestemt seg for hva den vil være: 
Et krimdrama eller et samlivdrama. 

Utgangspunktet er et drap på en hel familie; bare en sønn overlever, så vidt. 
En smart, men etter måten blodfattig kripos-etterforsker begynner å nøste. 
Og en lege (Mikael Persbrandt) viser seg å kunne være nyttig: 
Han er en sann hypnotisør, som kan få selv komatøse personer til å snakke. 

Men legen har sin indre demoner - og for så vidt en ytre: 
Han kone (Lena Olin). 
Samt en sønn som er bløder. 
Etter hvert utvikler det seg et komplisert puslespilldrama, der man aldri riktig vet hva og hvem som er innblandet. 

Lars Kepler (psydonym for ekteparet Alexander och Alexandra Coelho Ahndoril) har nådd langt med sin bestselgende roman. 
De er også med på manussiden for filmen. 
Manuset er ikke godt nok. 
Og regien er langt fra presis nok. 

Dette er den ellers meritterte Lasse Hallströms første thriller; han har tidligere bevist sin dyktighet på menneskelig drama. 
Noen thrillerregissør er han definitivt ikke. 
Hans politihelt havner så aldeles i skyggen av det kjempende ekteparets Persbrandt/Olins (Hallströms ektefelle i det virkelige liv) kiving, at krimgåten blekner. 

Han forsyner seg dertil relativt grovt av kunstige spennings-økere, og når den virkelige dramatikken drar seg til er det ikke fritt for at det utvises både fusk i politifaget og lett parodiske trekk. 
Det er alltid et dårlig tegn i «whodunnit»-sjangeren, når de viktige avsløringene nærmest blir for antiklimaks å regne. 

På grunn av skuffelsen, er det grunn til å tro at jeg er unødvendig kritisk til filmen. 
For det finnes utvilsomt gode fortellergrep og fin filmteknikk, her. 
Foto og stundesvise miljøskildringer, for eksempel. 

Men alt i alt? 
Så vidt verd billettpengene. 
