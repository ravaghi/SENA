The Lincoln Lawyer
Overraskende og sterk krimfilm fra Los Angeles. 

En uskyldig mann er på vei til et livslangt opphold i fengsel, kanskje dødsstraff. 
Enhver forsvarsadvokat ville jobbet natt og dag for å få sin klient frikjent - så lenge klienten er uskyldig. 

Matthew McConaughey, i rollen som advokaten Mick Haller, blir hentet inn av ei styrtrik enke for å få familiens sønn ut av fengsel. 

Louis Roulet, spilt av Ryan Phillippe, hevder sin uskyld og Haller jobber natt og dag for å få løslatt ham. 

Snart snører nettet rundt advokaten seg sammen, på uventet vis. 

Korrupsjon og glamour 

Krimthrilleren The Lincoln Lawyer er et steg vekk fra McConaughey sine tidligere filmer. 
Etter en sterk start på karrieren på begynnelsen av 90-tallet, har han tatt mange roller som nesten utelukkende spilte på hans kjekkas-image. 

Det hele gikk faktisk så langt at hans roller ble tema for stand-up komikere og humorshow (her er et klipp fra The Late Show with David Letterman). 

Derfor er det uventet å se McConaughey i en hardslående krimfilm som The Lincoln Lawyer. 

Filmen utspiller seg i Los Angeles, en by gjennomsyret av korrupsjon, kriminalitet og glamour. 
Og regissør Brad Furman bruker byen som et spennende bakteppe for dramaet som i alle høyeste grad utspiller seg i rettsalen. 

Uventede vendinger, smarte grep og overraskende høydepunkt gjør denne filmen til en seerverdig opplevelse. 

Lovende regissør 

Furman har ikke en lang karriere bak seg i filmbyen, og har kun den ukjente filmen The Take (2003) på merrittlista fra før. 
Han bruker mange uventede grep for å holde fokuset på McConaughey, Philips og ikke minst Marisa Tomei. 
I tillegg får vi en hyggelig, men relativt kort møte med Coen-favoritten William H. Macy. 

Tomei (mest kjent for The Wrestler (2008) og norske Factotum (2005)) er en undervurdert Hollywood-skuespiller. 

Det forunder meg at hun ikke får flere hovedroller, hennes talent ligger langt over de mindre birollene vi ser henne i. 
Hennes tilstedeværelse på lerretet tilfører The Lincoln Lawyer en troverdighet som er vanskelig å skape i thrillere og krimfilmer. 

Lik Olivia Williams i rollen som Ruth Lang i Polansiks Skyggen (2010) bidrar Tomei på subtilt vis til at filmen ikke stanser opp og blir et tørt rettssaldrama. 
De to filmene har, tross sine opphavsland og regissører, mye til felles. 

Knakende krimthriller 

Lydsporet til filmen er kløktig satt sammen med mye amerikansk soul, både originalversjoner og remikser av aktuelle artister fra Los Angeles. 
Spesielt åpningssekvensen, akkompagnert av Bobby Blands soul-versjon av låta "Ain't no love in the heart of the city" (trykk for Spotify-lenke), er en av de bedre miljøskildringene av Los Angeles de siste årene. 

The Lincoln Lawyer er en knakende god krimthiller fra en spennende ny regissør, jeg kommer defintivt til å følge med på hva Brad Furman gjør videre. 
Filmen klarer også å løfte Matthew McConaughey opp fra glemselen, kanskje han nå har funnet sin vei ut fra kjelleren med glemte filmkjendiser fra 90-tallet. 
