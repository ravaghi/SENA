De store gledesutbruddene uteblir
Her er enda en bok fra noen som har sett lyset og forstått hvordan vi kan bli friske og slanke og glade. 

Happy food 

Niklas Ekstedt og Henrik Ennart 

239 sider 

Gyldendal 

Dette er enda en av de bøkene som forteller oss at det ikke er nok å følge myndighetenes kostråd. 
Den svenske vitenskapsjournalisten Henrik Ennart har lest seg opp på moderne ernæringsforskning og har i likhet med mange andre fattet en interesse for tarmbakterier og hvordan de påvirker både den fysiske og psykiske helsen. 
Som tittelen antyder, konsentrerer denne boka seg om å hjelpe oss med sistnevnte, gjennom å spise mer fermentert mat, grove korn, grønnsaker og så videre. 
Så hvorfor skal vi stole mer på en journalist enn på helsemyndighetene, som baserer sine kostråd på store mengder forskningsrapporter tolket av andre ernæringsforskere? 
Ennart svarer på dette i forordet, og skriver at han og makker Ekstedt «verken (har) egne patenter eller egen forskerkarriere å forsvare og risikerer derfor ikke noe prestisjetap». 
Det skal liksom bevise at vi heller skal høre på dem enn de som har bedre greie på det. 
Nei, den må dere faktisk lenger ut på landet med. 

Men ok, det er en velskrevet bok de har laget, med rikelig med kildehenvisninger, selv om man selvsagt ikke kan anse den som noen fasit. 

Som matbok er den ganske kort, ikke spesielt spennende, men med helt greie oppskrifter og fine bilder. 
De fleste av rettene ser fristende ut og de vi har prøvd har vært lette å lage og smakt godt, om enn ikke spektakulært. 
Maten er helt sikkert sunn også. 
Vi fikk sansen for byggrynsgrøten med blåbær og hasselnøtter, og linfrøkjeks med roquefort, valnøtter og honning er det sjelden noe i veien med. 
Men om det gjorde underverker for tarmhelsen og humøret? 
Det er det vanskelig å etterprøve. 
