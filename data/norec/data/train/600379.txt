Historisk fengslende, slående portretter
Det autentiske dramaet mellom den tyske livlegen Johann Struensee, den engelskfødte dronningen av Danmark, Caroline Mathilde, og kong Christian VII i 1770-årenes Danmark, er som avfødt av et moderne forfatterteam på en tv-stasjon. 
Den verdenskjente, svenske forfatteren Per Olov Enquist skrev en roman over temaet for noen år tilbake, "Livlegens besøk". 

Caroline Mathilde ble hentet fra England for å ekte Christian VII. 
De fikk sønnen Fredrik, men deres samliv var turbulent eller fraværende. 
Christian VII erklærte så at han dro ut på en lengre Europatur. 
Underveis på denne reisen ble den tyske provinslegen Johann Struensee tilkoblet som kongens livlege. 
Tilbake i Danmark fulgte Struensee med. 
Han brakte også med seg radikale ideer, ideer hentet fra opplysningstidens store forfattere, som Rousseau og Voltaire. 

Struensee var begavet , karismatisk og slu. 
Både rent menneskelig slu, men også slu som politiker. 
Han ble nærmest forgudet av den infantile og ustabile Christian VII, hvis oppførsel ble mer og mer selsom. 
Men atskillig farligere og dramatisk var hva som utviklet seg på hoffet mellom Struensee og dronningen. 
De innledet et pasjonert forhold, de fikk et barn, en pike, som i begynnelsen ble trodd å være Christians. 
Det er vel hevet over enhver tvil at de to virkelig elsket hverandre, akkurat dét var ikke noe spill fra Struensees side. 

Men egentlig dreide maktbalansen i kongeriket Danmark seg i løpet av disse få årene i retning av Struensee. 
Denne tyskfødte provinslegen overtok den reelle makten i Danmark. 
Han innførte en rekke nye lover, lover forut for sin tid. 
Han oppløste gamle hevdvunne sannheter og rigide bestemmelser med fortid i middelalderen. 

Hvordan det hele endte , kan du lese i historiebøkene eller du kan løpe ned på Fønix. 

De historiske linjene i manuset er korrekte, så langt undertegnede er i stand til å se. 
Men dét som gir det store løftet i/ved denne filmen, er at den makter å sammenføye det intime med det store, politiske spillet. 
Eller om du vil: det lokale tar livtak med det internasjonale – og klarer seg. 
Det klarer seg helt glitrende. 
Og akkurat dét kjennetegner virkelig god kunst, se på Goya eller van Goghs malerier, for eksempel. 
Regien i seg selv er glassklar og myndig, samtidig med et meget våkent og poengtert øye for detaljer. 

Trioen Mads Mikkelsen (Struensee), Alicia Vikander (dronning Caroline Mathilde) og Mikkel Boe Fløsgaard (Christian VII) tolker sine rollefigurer med stor utstråling, sikker form— og stilbevissthet og skuespillermessig fornemme uttrykk. 

Se "En kongelig affære" for dens generelle dramatikk, se den for dens historiske autentisitet, se den for de begavede skuespillerne eller se den for dens regimalerier. 

Med fare for å bli nominert til Blødmeprisen 2012: 
Heilt konge! 
