Into the wild
Besynderlig historie om besynderlig mann 

Christopher McCandless flykter fra samfunnet, på leting etter seg selv og den absolutte sannheten, med utrolige resultater. 

Sean Penn har skrevet manus og regissert en fascinerende film som stiller store spørsmål om liv, død og kjærlighet, uten at det noen gang blir verken beklemt eller klisjébefengt. 
Og det aller utroligste er at filmen er sann. 
Dette har faktisk skjedd. 

Bryter all kontakt 

Christopher (Emile Hirsch) uteksamineres fra college og bryter all kontakt med familien. 
Han gir bort sparepengene, sletter alle spor etter seg, tar et nytt navn og legger ut på en lang reise gjennom Amerika. 
Han flykter fra noe, men er også på leting etter noe. 
På veien møter han flere figurer som kan hjelpe ham videre på vei. 
Og målet blir etter hvert den øde ensomheten i Alaskas villmark. 

I overkant målrettet 

”Into the wild” er i hovedsak en roadmovie. 
I løpet av reisen dannes det et bilde av en i overkant målrettet ung mann på leting etter sannheten. 
Han flykter i alle fall fra løgn og bedrag, som han anklager foreldrene å leve på. 
Og han flykter fra samfunnets jag etter materielle goder. 

Alt dette er noe mange kan sympatisere med og identifisere seg med, men filmen viser med all tydelighet hvordan hans opposisjon mot samfunnet inntar helt absurde former. 

Dveler og tenker 

Sean Penn har vist sitt talent som regissør tidligere. 
”Into the wild” er en lang film som tar seg god tid, men dermed får vi også bedre tid til å ta historien inn over oss. 

Trailerne til filmen får den nærmest til å fremstå som et actioneventyr, som er fryktelig langt fra sannheten. 
Den dveler, tenker og iakttar. 
Ingen har det travelt her. 
Penn og hans kameramann Eric Gautier fanger flott inn et lite menneske i den store naturen. 

Kultfigur eller idiot? 

I store deler av filmen har jeg litt vanskelig for å forstå McCandless, men det tror jeg er hans skyld, ikke min. 
Han var en skrue og hans skjebne kan diskuteres. 
Noen dyrker ham som kultfigur, andre synes han var en jævla idiot. 

Skulle jeg sammenligne ”Into the wild” med noe, ville ”Grizzly Man” vært en god kandidat. 
Riktignok fremstår ikke Christopher McCandless like gal som Timothy Treadwell, men han er ute etter noe av det samme; sjelefred i villmarka. 

Det går ikke som planlagt for noen av dem. 
Men filmene om deres skjebner er fantastiske tankevekkere! 
