Komfort og sportslighet i forbedret Peugeot 508
Med et facelift håper Peugeot 508 å sette fart i salget. 

Peugeot 508 gjør som de fleste forfengelige etter fire år, den tar en facelift. 
Og vi har selvsagt prøvd den oppdaterte versjonen. 

508 solgte godt i Norge til og med 2011. 
Men siden den gang har salget falt. 
Dette er jo en naturlig utvikling for de fleste bilmodeller, så med en «ny» 508 på plass håper man å selge rundt 1200 eksemplarer av den til neste år i Norge. 

LED overload, men hva ellers er nytt? 

508 var en elegant bil, men Peugeot har gjort en del grep for å få den til å fremstå som mer attraktiv. 
Grillen er nå mer rett og har løven i senter, mens panseret er mer horisontalt. 
Lengden på sedanen har vokst med 3,8 cm, takket være lengre overheng foran og bak. 

På de best utstyrte versjonene er det også helt nye lyktesystem med LED-teknologi. 
Hovedlysene er bygd opp i moduler på 3, med 4 LED-lys i hver, og med 3 ekstra LED-lys utenfor hver hovedlampe for at lysene skal følge med hjulene når man svinger. 
Tar man med blinklys og tåkelys er det totalt hele 44 LED-lys i fronten på nye 508. 

Bak er det også på sedanen redesignete lys som gjør dem mer horisontal enn tidligere, med 36 LED-lys arrangert i tre rekker. 
Baklysene på stasjonsvognen SW og hybriden RXH er uforandret. 

Innvendig har man aspirert til en mer premium-følelse. 
Her er stikkordet mindre knapper og mer orden, mye takket være 7-toms berøringsskjermen som frigjør en del knapper. 

Det fungerer fint, men jeg registrerer at for å justere head-up displayet må man åpne en luke nede til venstre på dashbordet. 
Det virker litt ettermontert. 
Nytt for 508 er imidlertid ryggekamera og blindsonevarsler. 

Stasjonsvognen er nok mest attraktiv 

I Norge starter 508 Sedan på 320.200 kroner for 1,6-liters diesel på 115 hk. 
Denne motoren vil fases ut til neste år da den ikke oppfyller Euro 6-kravene, og erstattes av 120 hk Euro6 som også kan fås med automat. 

2-liters BlueHDi diesel på 150 hk og manuelt gir starter på 375.000 kroner (med imponerende 105 gram CO2/km), mens den samme motoren med 180 hk og automat koster 432.000 kroner (116 gram CO2/km). 
Denne automaten er siste generasjon trinnløs EAT-kasse (Efficient Automatic Transmission). 

Stasjonsvognen er nok mest attraktiv for de fleste nordmenn, og her starter 1,6 dieesel 115 hk og manuelt gir på 330.000 kroner. 
Det mest interessante er imidlertid utstyrspakken Business som er en kampanjemodell. 

Her får du mye utstyr for pengene, og Allure Business med 1,6-diesel koster 342.000 kroner. 
Går du opp til 2-liters BlueHDi diesel i denne pakken med manuelt gir er prisen 367.000 kroner, mens kunder som vil ha automat kan gå for Allure Business i 1,6-liters diesel med 115 hk til 350.000 kroner. 

Denne utgaven har nøyaktig det samme utstyret som vanlig Allure til 368 000 kroner, så her er det opplagt at kundene vil gå for Business-tilbudet. 

Allure Business byr på elektrisk håndbrekk, keyless, full LED-pakke, navi, delskinn interiør, nappa skinntrukket ratt, 17-toms alufelger, forkrommede lister rundt sidevinduene, panorama glasstak, ekstra fargede sidebakvinduer, el-justerbare forseter og head-up display. 
Ryggekamera, blindsonevarsler og parkeringssensor er imidlertid ekstrautstyr. 

Hybriden RXH med 2-liters diesel på 200 hk koster 492.000 kroner. 
Den har ikke solgt så mye nedover kontintentet, og vil dukke opp med andre motorer, som også gjør at bilen får det bagasjerommet den fortjener (elektriske saker har det med å ta opp plass). 

Det er også verdt å merke seg en ny 1,6-liters bensin på 165 hk som sammen med manuell 6-trinns kasse vil koste 407.000 kroner i stasjonsvognen, og 422.000 kroner med automat. 
Denne nye motoren erstatter den gamle 156-hesteren. 

Prismessig er nå spranget fra en 308 SW med det samme utstyret og den samme motoren mindre enn før. 

Hvis man kjøper en Business pakke med 115 hk i en 508, vil den bare koste 18.400 kroner mer enn en 308 SW med samme utstyr. 
Men her skal det føyes inn at potensielle 308 SW-kunder selvsagt ikke trenger å kjøpe alt utstyret man finner i en business, og da blir jo prisspranget større igjen. 

Nye 508 på veien: 
Imponerende girkasse 

Rent kjøremessig har det aldri vært noe galt med 508, og den tilbyr fortsatt en fin blanding av komfort og sportslighet. 

Mest imponerende er faktisk EAT6-kassen, med tanke på hvordan slike kasser var da første generasjon kom i 2004. 
Peugeot sier selv de har jobbet mye med intern friksjon, raskere girskifter og å integrere start/stopp-teknologien til kassen. 
Det har i hvert fall fungert særdeles bra, og jeg tror ingen kunder som er vant til tradisjonelt automatgir vil bli skuffet. 

I det store og hele støtter jeg meg til Dinside-kollega Fred Magne Skillebæk som var på avdukingen av bilen i London tidligere i år. 
Der sa han at 508 var en bil som har fortjent mer enn den har gjort i Norge. 

Kanskje det vil snu igjen nå? 

Bygges i Frankrike og Kina 

Bilen bygges i Frankrike og er en viktig modell på hjemmemarkedet. 
Men den selger mest i Kina (over 36 prosent av alle solgte 508), og man har også egen fabrikk der. 
Her fra avdukningen av nye 508 i London 
