Lummert og sexy i kvinnenes krig
Mens menn dør og blør på slagmarken, faller broderende kvinner i nystrøkne blondekjoler pladask for en sexy, skadet soldtat fra fienden. 
Sånt blir det fin-fin kvinnekrig av. 

The Beguiled 

Sjanger: Drama. 
Nasjonalitet: USA 2017. 
Regi og manus: Sofia Coppola. 
Skuespillere: Nicole Kidman, Kirsten Dunst, Elle Fanning, Colin Farrell, Angourie Rice, Oona Laurence, Addison Riecke, Emma Howard, Eric Ian, Wayne Pére, Matt Story, Rod J. Pierce. 
Lengde: 
1 time 33 min. 
Aldersgrense: 9 år. 

Den amerikanske borgerkrigen på midten av 1800-tallet, som endte slaveriet da sørstatene til slutt tapte. 
En gang var den rammen for legendariske «Tatt av vinden». 
I 1971 var den også rammen for westernfilmen «The Beguiled» med Clint Eastwood som skadet nordstatssoldat i ly på en pikeskole i sørstatene. 

Sofia Coppola har laget en ny versjon, sett fra pikeskolens kvinneners perspektiv. 
Resultatet av denne lille, men enorme omvinklingen, er besnærende. 

Pikeskolen i Virginia holder til i et enormt herskapshus. 
Mens borgerkrigen raser langt borte med uklare drønn, øver jentene på brodering, manerer og franske gloser. 
Nystrøkne og velfriserte hele gjengen. 
Ikke en slave, og knapt en soldat i sikte. 

Helt til til en av jentene kommer over en alvorlig såret nordstatssoldat (Colin Farrell) når hun er nynnende ute og sanker sopp. 

Samaritansk dilemma 

Hva gjør man? 
Han tilhører fienden. 
Fienden voldtar kvinner. 
Samtidig har man jo plikt til å hjelpe folk i nød. 
Kvinnene tar soldaten inn, pleier ham. 

Når blodet og skitten er vasket vekk, viser det seg at soldaten er en svært så sexy kar. 
Som en rev i hønsegården får han de unge damene til å knise og pynte seg ekstra, mens lærerne (Nicole Kidman og Kirsten Dunst) har en mer subtil tilnærming til lidenskapen han vekker i dem. 
Men vi får et godt innblikk i alles drømmer og sårbarhet. 
Soldaten er lenge bare et sexobjekt i den smellvakre, sanselige filmen. 
Gradvis endrer dynamikken mellom kvinnene seg. 
Og soldaten viser seg som en dreven manipulator. 
Ved å forføre og la kvinnene konkurrere om hans gunst, er det ikke lenge før han styrer styrkeforholdet sju kvinner mot én mann i sin egen favør. 

Fra idyll til mareritt 

Absolutt alt er feminint vakkert og harmonisk i Coppolas versjon av «The Beguiled»: interiør, hage, påkledning, manerer. 
En ekstrem kontrast til slagmarken vi aldri ser. 
Det er lett å tenke at disse kvinnene er heldige, som kan sitte hjemme og sysle med skjønnhet, sjalusi og seksuelt begjær mens mennene kjemper for livet på slagmarken. 

Men Coppolas skildring av kjønnsroller, kjønnsidentitet, makt og menneskelig natur i en spesifikk kultur, men ikke uten universell relevans, går mye dypere enn som så. 
Den gir mye å tygge på, lenge etter at siste utsøkte bilde er vist. 

En fantastisk rollebesetning, sammen med all skjønnheten på veien fra idyll til mareritt, gjør «The Beguiled» til en både flott og interessant filmopplevelse. 
