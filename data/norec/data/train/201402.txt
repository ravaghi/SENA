Mest for pengene:Nikon D60 

Hvis du har et litt strammere budsjett og heller vil bruke 4.000 kroner enn 5.000 kroner på et speilreflekskamera, synes vi Nikon D60 er kameraet som gir mest for pengene. 
Nikon har laget et kamera som er meget brukervennlig, der mange av menyvalgene er illustrert på skjermen, som en blender som åpner og lukker seg når endrer blenderverdien. 
Du får også hjelp til å velge riktig hvitbalanse med eksempelbilder som viser hvordan de ulike lampene ser ut, eller riktig ISO-verdi som viser eksempelmotiver. 
Og - som om ikke det var nok, får du med et 2,5-timers kurs på kjøpet, som Nikon arrangerer ved jevne mellomrom. 

Kameraet leverer også kanonbilder, og vi har gitt samme bildekarakter som for EOS 450D. 
Selv om kameraet ikke når helt opp til 450D på nattbildene tatt med høy ISO, er Nikon det kameraet som er mest pålitelig med tanke på eksponering og gjør svært sjelden feil. 
Kameraet er også raskt i bruk - litt tregere enn Canon på seriefoto og blitsladning, men klokker inn som nummer to på ytelsestesten. 

Vi savner raskere tilgang til enkelte innstillinger enn å gå veien om skjermmenyen og synes grepet er det minst komfortable av disse kamerane. 
D60 ville for eksempel hatt godt av et ruglete felt til høyre tommel når du holder kameraet; spesielt når grepet er såpass tynt. 
Det skal også nevnes at D60 mangler fokusmotor, som gjør at du må bruke objektiver med fokusmotor (AF-S) for å få autofokus. 
Disse blir det stadig flere av, men fortsatt mangler det for eksempel en lyssterk 50mm f/1,8 med fokusmotor, som mange kjøper som sitt første ekstraobjektiv. 
Menyene er også godt forklart med hjelpeknapp til hvert menyvalg, men menyen er ikke tilgjengelig på norsk. 

Vi har dessverre ikke gjort en separat test av Nikon D60. 
