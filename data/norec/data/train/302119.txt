Hva med litt irsk tex-mex?
Ry Cooder og The Chieftains graver i kuriøs krigshistorie. 

||| 
ALBUM: 
Ry Cooder er en mann for de viktige konseptplatene, og han har gjort det til en øvelse å samle musikere fra forskjellige miljøer om et felles mål. 

Cuba-prosjektet «Buena Vista Social Club» var en kjempesuksess, så fulgte trilogien som åpnet med fantastiske «Chavez Ravine» — om raseringen av et meksikansk-amerikansk nabolag i Los Angeles. 

Mexico er igjen tema når de irske stjernene i The Chieftains forteller den ukjente historien om en irsk bataljon som i 1846 deserterte fra den amerikanske hæren for å kjempe på Mexicos side. 

Men det er ikke mye blod å spore i dette «soundtracket», tvert imot er det et varmt og hjertelig forsøk på å skape brennheit keltisk mariarchi — eller irsk tex-mex 
­— med hjelp fra artister med amerikansk-meksikansk bakgrunn (Lila Downs, Los Tigres del Norte og Los Cenzontles), som har operert i grenselandet (Linda Ronstadt) eller er helmeksikanske som Los Folkloristas eller spanske som Carlos Nuñes. 
