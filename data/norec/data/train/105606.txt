Rystende blinkskudd
Nærbildene av danske soldater i kamphandlinger i Afghanistan har lenge før den norske kinopremieren kommende fredag blitt en heftig omdiskutert film. 
Med god grunn. 

«Armadillo» minner på flere måter om en fiksjonsfilm. 
Både oppbygning, komposisjon, klipping, lydlegging og bildekvalitet gir assosiasjoner til krigsfiksjon som «The Hurt Locker» og TV-serien «Generation Kill» - som jo bygger på virkelige hendelseer. 
Det skremmende er at dette bildet er klippet sammen med biter fra virkeligheten. 

Vi følger et knippe utvalgte soldater, fra familiemiddag med bekymrede foreldre før avreise, via vill avskjedsfest med stripper og hele veien til tilsynelatende likvidering av talibansoldater i en grøft i Afghanistan. 

Hva regissør Janus Metz og filmfotograf Lars Skree har fått til er imponerende på veldig mange felt. 
Ikke minst den visuelle helheten på det samlede materialet fra forskjellige formater. 
Metz demonstrerer en klar visjon om hva han vil vise. 
Filmfortellingen er til tider lyrisk, med nærbilder av solnedganger, månen og soldater vandrende i landskap tåkelagt av bombeskyer. 
Den veksler mellom kulesusende action på patrulje og dødtid på posten hvor soldatene ser porno, pusser våpen og spiller videospill. 
Våpenpussingen er akkompagnert av strykere, mens fest og dataspill har hardrock som lydspor. 
Midt i spillet kuttes det også rett inn virkelige skuddvekslinger. 
Den utflytende linjen mellom konstruert virkelighet, fiksjon og virkelighet speiler opplevelsen soldatene selv beskriver. 

Klippene på patrulje for å pleie kontakt med lokalbefolkningen belyser også hvor vanskelig kommunikasjonen er, og ikke minst et av krigens betente utfordringer: 
Noen havner alltid uforskyldt i midten. 

Scenen der en av soldatene haler og drar i maltrakterte talibanerlik for å ransake dem for våpen, mens han nevner paralleller til slaktende dyr, er ekstremt sterk. 
Samtidig kommer den såpass sent i filmens at publikum kan ane soldatens beveggrunn. 

Det er som soldaten som brukte 6 timer på å plukke opp rester av en medsoldat etter en veibombeulykke sier: 
Det er så meningsløst at du ikke fatter det. 

Men denne filmen er et viktig forsøk på å forklare. 
