A Dangerous Method
David Cronenberg leverer tilknappet drama. 

David Cronenberg har til gode å lage en uinteressant film. 
Mannen bak blant annet Scanners, The Fly, Crash, A History Of Violence og Eastern Promises har nå regissert sin snilleste film. 

A Dangerous Method handler om to av psykologiens fremste nybrottstenkere på starten av 1900-tallet, og forteller historien om hvordan de fant sammen, og hvordan de falt fra hverandre. 

Jeg føler meg litt emosjonelt frakoblet av figurenes dannede stivhet, men blir betatt av deres nysgjerrighet rundt menneskesinnets mysterier. 

Vennskap i fare 

Historien starter i Sveits i 1904, og er åpenbart basert på virkelige figurer, men med store innslag av fri diktning. 

Carl Gustav Jung (Michael Fassbender) har utviklet en ny metode for å behandle psykiatriske pasienter. 
Han diskuterer ideene rundt psykoanalyse med sin venn og mentor, Sigmund Freud (Viggo Mortensen). 

Men så innleder Jung et forhold til en av sine pasienter, Sabina Spielrein (Keira Knightley), som truer med å sette både forskningen og vennskapet med Freud i fare. 

Leker ikke fasade 

Jeg liker skildringen av Europa på tidlig 1900-tall. 
Sivilisasjonen er i full blomst, med utpreget dannelse og respekt for visdom og autoritetsfigurer. 

Man får følelsen av at dette er et samfunn som streber etter perfeksjon i interaksjon og kommunikasjon. 
Se bare på den fantastiske håndskriften i de lange og omstendelige brevene Jung og Freud utveksler. 

Se på det nøye planlagte interiøret i hjemmene deres. 
Og hør på hvordan de ordlegger seg når de møtes. 
Disse folkene leker ikke med fasaden! 

Føles distanserte 

Men samtidig gjør denne dannede stivheten at figurene føles distanserte. 
Jeg får ikke knyttet sterke bånd til dem. 

Historien makter ikke å skape det store engasjementet hos meg. 
Når det stormer som verst rundt Jung og Sabina, føles det ikke så ille som det burde ha gjort. 

Det er kanskje en uunngåelig følge av måten Cronenberg har valgt å fortelle historien på. 
Jeg hadde nok foretrukket om han hadde trykket litt kraftigere på mine emosjonelle knapper. 

Fascinerende Fassbender 

Det er likevel fascinerende å se Michael Fassbender som Jung. 
Han er en målbevisst herre, med et brennende engasjement for sitt fagfelt, psykologien, men har, ironisk nok, mangelfull innsikt i eget følelsesliv. 

Viggo Mortensen skaper også en interessant figur i Freud. 
Det er herlig å se ham spille en figur som er helt annerledes enn vi har sett Mortensen gjør før, men han må kjempe litt for ikke å forsvinne bak stort skjegg og stiv fasade. 
Han lykkes ikke alltid. 

Keira Knightley kjemper det hardeste hun kan, og overspiller i store deler av filmen, men det er umulig og ikke føle en viss sympati for Spielrein og hennes skjebne. 

Historiens dilemma 

A Dangerous Method går ikke inn i historien som en av Cronenbergs beste filmer, men den har kvaliteter verdt å oppleve i en kinosal. 

Den er ytterst stilfullt filmet, med flotte locations, tidskoloritt, gode skuespillere og en tone som stort sett er borte fra moderne filmer. 

Men historiens dilemma er at figurenes tilknappethet går ut over dens engasjement hos meg som publikummer. 
