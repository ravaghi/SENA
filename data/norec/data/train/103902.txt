Sophie Ellis-Bextor:«Shoot From The Hip» 

(Polydor/Universal) 

«Murder On The Dancefloor»-dronningen kopierer seg selv og beviser at kopier aldri er bedre enn originalen. 

Disco-begrepet skal ha vært bannlyst da denne platen ble innspilt. 
Likevel er det nettopp oppdatert disco dette er, påvirket av en rekke sterkere navn som de siste ti åra har blandet tradisjonell disco med impulsene fra house- og klubb-scenen (hør bare Stardust-innflytelsen på «I Won't Change You»). 
Men så lenge Sophie Ellis-Bextor - som for øvrig synger overraskende slapt - ikke har en ny «Murder....» på gang, faller interessen fort i den velproduserte strømmen av elektroniske rytmer og retro-knep på «Shoot From The Hip», hvor suksessrike, men stadig mindre spennende samarbeidspartnere som Gregg Alexander og Matt Rowe har vært hyret inn for å gi populærmusikalsk spisskompetanse på låtskriversiden. 
Det er bare én ting å si om det; det har ikke hjulpet. 
Hvorfor skal vi som bor i et land som huser Bertine Zetlitz høre på dette? 
«I'm Not Good At Not Getting What I Want» heter det på platens beste, roligste og dermed mest atypiske spor. 
Det kaller jeg å avlyse sin egen fremtid. 
