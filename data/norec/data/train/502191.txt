Energisk og punkete fra Sløtface, men noe ensformig
Litt for lite variasjon i lengden. 

Stavangerbandet Sløtface vant årets Spellemannpris i klassen rock. 
Men ennå er de ikke større enn at de blir plassert i Magic Mirrors-teltet sent på ettermiddagen. 
Kanskje ikke så rart likevel at mange er nysgjerrige. 

Men sinnapunk, uansett om det er av det poppregede slaget, er ikke nødvendigvis for alle. 
Når konserten starter er det minst 20 meter kø foran inngangen av festivalgjester som håper å komme innenfor. 
En halv time senere er køen for lengst forsvunnet og det er brukbar plass i teltet. 

Unntatt helt forrest selvfølgelig, der den harde kjerne av fans holder til. 

Men Sløtface er solide nok innen sjangeren. 
Vokalist Haley Shea har både energi og stemme. 
Heller ingenting å si på publikumsfrieriet når bassisten liggende på ryggen lar seg bære på armene til publikum uten at han bommer på en tone. 

I lengden blir lydbildet likevel litt ensformig. 
Låtene har sine utvilsomme kvaliteter men blir også litt for like. 
Ingen tvil om at dette fungerer som en kule i en intim rockeklubb blant hengivne fans. 
Men som lørdagsunderholdning på Bergenfest blir det i smaleste laget. 
