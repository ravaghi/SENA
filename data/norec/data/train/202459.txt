Tron 2.0
Du trenger ikke være datanerd for å sette pris på dette spillet, som baserer seg på en klassisk film fra 1982. 
Her snakker vi om en meget kreativ og flott filminspirert tittel. 

Det var en ganske glimrende ide å konvertere Tron-universet til dataformat. 
Filmen handler tross alt om mennesker som blir digitalisert og befinner seg på innsiden av en datamaskin, sammen med programmer som også har menneskeform. 
Hva er det da som passer bedre til å gjenskape Tron 20 år etter, enn en datamaskin? 

LES OGSÅ: 

Spillet Tron 2.0 er på mange måter en offisiell oppfølger til filmen. 
Helten er Jet Bradley, sønnen til Alan Bradley fra den originale filmen. 
Du vil hele tiden møte på referanser til filmen, og det hele er naturligvis presentert i stil med filmens utseende. 

Jet Bradley blir på begynnelsen av spillet digitalisert, og havner på innsiden av datamaskinen. 
Han ser etter sin far, som etter all sannsynlighet er blitt skadet av representanter for et firma med skumle hensikter. 
Dette firmaet heter fCon, og er ute etter Alans meget avanserte program, Ma3a. 
Det er opp til deg å forsvare Ma3a, og komme deg levende gjennom det digitale universet. 

Høyteknologisk mareritt? 

Det aller første du legger merke til er den nydelige visuelle stilen. 
Alle som har sett Tron-filmen vet hva vi snakker om: en mørk, virtuell virkelighet, full av rette linjer og sirkler, og med glødende kanter. 
Menneskelignende programmer ikledd selvlysende kostymer, og merkelige, kantete kjøretøy som flyr langs datastrømmer. 
Designerne av spillet har gjort en helt utrolig jobb med å gjenskape denne stilen, som var nødvendig de filmen ble laget (man kunne rett og slett ikke lage mer detaljerte spesialeffekter på denne tiden), men som i dag har en herlig retrofølelse. 

Ut fra skjermbildene kan spillet faktisk se litt kjedelig ut, men det er absolutt ikke tilfellet. 
Det er en fantastisk dataverden vi havner i, og det er masse variasjon i omgivelsene. 
Vi besøker innsiden av en vanlig PC, en PDA, Internett, en stormaskin fra 80-tallet Og alt dette ser originalt og vakkert ut. 

Mye datasnakk 

Det er klart at designerne har fått leke seg mens spillet ble utviklet. 
Problemet er at det har gått lite grann utover spillbarheten 
 det er altfor mange unødvendige hoppegåter, og du kan stort sett klare det meste av spillet med ett våpen: disken. 

Tron 2.0 er tross alt et ganske tradisjonelt førstepersonsspill, plassert i et meget utradisjonelt univers. 
Det er mye ukomplisert skyting og noen smarte, men lette gåter. 
Sjarmen ligger i de konstante referansene til dataterminologi, en god del humor og de spennende brettene. 

Monolith, utviklerne av Tron 2.0, står også bak No One Lives Forever-spillene, og det er ganske mange likhetstrekk mellom NOLF 2 og Tron. 
Personene i spillet har samtaler med hverandre, du finner stadig vekk e-poster og notater som informerer deg om utviklingene bak kulissene, og en god del av humoren er ganske lik. 
I NOLF 2 tjente du poeng som du kunne distribuere videre til forskjellige egenskaper, og Tron 2.0 har en lignende løsning  bare mer avansert. 

Underveis i spillet samler du oppgraderingspoeng, og disse gir deg høyere versjonsnummer. 
Hver gang du når et nytt nivå  for eksempel fra versjon 3.9.9 til 4.0.0, får du muligheten til å forbedre dine egenskaper. 

Videre kan du oppgradere våpen og annet utstyr. 
Du får bedre beskyttelse, kan hoppe høyere, kan samle informasjon om motstandere og våpnene blir kraftigere. 
Disse oppgraderingene finner du som regel i kasser som er spredt rundt på alle brett. 
I disse kassene finner du også tilleggsinformasjon som e-poster eller videoopptak fra overvåkningskameraer. 
I kassene finner du også tillatelser, som fungerer som nøkler til dører, heiser eller andre kasser som inneholder mer verdifullt innhold. 
Tillatelsene er noe av det viktigste i spillet 
 du kommer ikke langt uten å finne de korrekte nøklene. 

Racing 

Noe av det kuleste i den originale filmen av lightcycle-kampene. 
Dette er glimrende gjenskapt i Tron 2.0. 
Du vil kjøre lyssykkel underveis i spillet, og det er fritt fram for å race med syklene som en egen modus, både alene og mot andre på Internett. 

Kjøringen er svært ukomplisert 
 du svinger med tastaturet, kan justere hastigheten, og plukker opp power-ups som gir deg ekstra fart eller beskyttelse. 
Det er ofte tøft å vinne mot de datastyrte motstanderne, da det hele går vanvittig fort, og reaksjonsevnen til datamaskinen er vanskelig å slå  men alt i alt er denne snake på steroider meget underholdende. 

Konklusjon 

Selv om spillbarheten som sagt ikke akkurat revolusjonerer sjangeren, er Tron 2.0 så bra gjennomført, har så mange gode ideer og så nydelig grafikk, at det er vanskelig å ikke anbefale det for fans av førstepersonsspill. 
Hvis du likte filmen, er det i alle fall et spill du må prøve, for her snakker vi om et av de beste filmbaserte titlene vi har sett på lenge. 
Hvis du ikke klarer å vente på de virkelig store høstspillene som Half-Life 2, vil Tron 2.0 hjelpe deg å slå i hjel ventetiden. 
Anbefales. 
