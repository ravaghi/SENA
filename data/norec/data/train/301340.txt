Det langsomme livet
«Søsken til evig tid» er en severdig meditasjon over bondelivet som var. 

FILM: 
Det er vinter. 
Magnar Kleiva kommer kjørende opp til småbruket i sin italienske traktor (med kjennemerke KU på skiltet). 
Deretter blir vi med inn i fjøset, der kyrne rauter og koser seg. 
Oddny og Magnar har passert 70, men jobber som de har gjort siden konfirmasjonen. 

Søskenparet har hele livet bodd på Kleiva i Naustdal, Sogn og Fjordane. 
De har fire kyr og en haug med katter. 
Gjøremålene følger årstidene og vi ser dem fore kyrne, slå gresset, sette poteter, slakte dyr, hogge ved, fylle siloen, slipe ljåen og så videre. 

Mimrer i vei 

Jeg husker mye av dette fra barndommens somre på Sunnmøre, men de færreste kan leve på denne måten i dag. 
For oss byfolk er det fascinerende, for andre er det nostalgien som kjennes sterkest. 
Det blir aldri kjedelig, men heller ikke like morsomt som i «Kokvinnorna», en svensk dokumentar fra 2011 der Britt Georgsson fortsatt melker for hånd og er enda mer krokrygget enn Oddny og Magnar. 

Frode Fimlands film er mindre frisk og oppfinnsom i klippingen, men det oppstår herlige situasjoner, som når kua slikker reint Magnars hår. 
Kortreist sjampo. 
Det er også morsomt når søsknene mimrer i vei om 60-tallet og husker på datoen hvor lenge de var på stølen sommeren 1965. 
Seinere tiår blir ikke nevnt. 

Gode kontraster 

Fimland, som kommer fra Naustdal, har lang erfaring med TV-dokumentar. 
Dette er hans første kinofilm og han har et godt øye for kontraster: 
Hjorteflokken som spiser silofôr på tunet, mens Magnar står og kutter opp slaktekjøtt; Magnar bøyd over glinsende teknologi i elektrobutikken; Magnar stående ved sida av ei frodig, 150 år gammel eik på bøen. 
Seinere, utpå høsten, er treet nakent og Magnar sier at når løvet faller tidlig, blir det en mild vinter. 

«Søsken til evig tid» skildrer det langsomme livet. 
Frode Fimland har tatt seg tid. 
Og resultatet er blitt helt ok, vel verdt å se. 
