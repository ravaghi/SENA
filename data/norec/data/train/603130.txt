Grinchen:Ganske god grønn jul 

"Grinchen" kommer til å bli en kjempesuksess. 
Men det har like mye med julen som med filmen å gjøre. 

Her til lands kjenner vi ham ikke fra annet enn Jim Carrey-filmen som kom i 2000. 
Men i USA har Grinchen – en bepelset, fluoriserende grønn variant av Dickens' Mr. Scrooge – vært et nasjonalt ikon siden Dr. Seuss ga ut barneboken "How the Grinch Stole Christmas!" for 61 år siden. 
I denne nye versjonen har han fått animert liv av Illumination, samme studio som sto bak "Syng" og "Grusomme meg"-filmene. 

Grinchen er asosial og slem, og mest av alt hater han julen. 
Og faktisk er det ganske forståelig hvorfor han vil ødelegge den for alle andre: 
Når man er så ensom som Grinchen, må julefeiringen – her framstilt som et overdådig, sukkertøykulørt og veldig, veldig amerikansk barneselskap – fortone seg som en eneste stor hån. 
Men hele poenget er selvsagt at den grønne grinebiteren til slutt skal lære seg noen verdifulle lekser og bli tatt inn i julefolden, han også. 

"Grinchen" er en moderne animasjonsfilm på det jevne: rik på visuell oppfinnsomhet, heller fattig på ektefølt varme og sjarm. 
Det skal likevel mye til for at dette ikke blir en av sesongens virkelig store familieslagere på kino. 
