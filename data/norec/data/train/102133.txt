Film:Grønn glede 

«Du ska itte trø i graset» oppdatert i 3D og fine farger. 

Regissøren og studioet som skapte «Istid» er på varmere breddegrader, og langt ut i skogen i «Epic». 
Men de er slett ikke på bærtur, filmen er en solid engasjerende halvannen time, med en rad karakterer det er lett å bli glad i. 

Tenåringen MK oppsøker sin svært eksentriske naturfotograf/forsker-far, som hun må bo hos etter morens død. 
Han er fullstendig oppslukt av å dokumentere «småfolk», skapninger han er overbevist om at lever sine rike liv i skogen - som vi ikke kan se med det blotte øye. 

MK er skeptisk, men uforvarende «krympes» hun og dras inn i universet hennes far har egnet livet sitt for å bevise at eksisterer. 
MK blir en del av de grønne små, som stadig utfordres av skumle slemminger som vil «ødelegge balansen» i naturen, og bidra til avskoging. 
Skogens fremtid står på spill, men vi får ikke vite hvorfor slemmingene vil utrydde det hele, en svakhet ved historien. 
Filmen lykkes likevel med å dra oss ut av kinosetene og langt inn i skogen, godt hjulpet av 3D-effektene som flere ganger sender oss på frodiggrønn berg-og-dalbane-ekskursjon. 
Det kontrasteres effektivt med skurkenes verden, tegnet i dystert grått hvor skapningene er styggere og skumlere uten at de blir helt øgler. 

«Forstørrelsesglass»-effekten brukes også flittig, det er rasende festlig å se farens trebente, halvblinde mops jage småskapningene, sett fra deres perspektiv! 
Det svulstige truer innimellom med å ta overhånd, uten at jeg tror de minste vil reagere på den litt «new age»-tåkepraten om å «ødelegge balansen» og lignende. 

Heldigvis er det nok av humoristiske bikarakterer som tar det hele ned: en tykk og en tynn snegle (komikerparet Bye og Rønning), og ikke minst Alex Roséns hippieguru av en sankthansorm. 
«Epic» er et actionfylt og spennende eventyr krydret med miljøbudskap, uten å være for belærende. 
ØYSTEIN DAVID JOHANSEN 
