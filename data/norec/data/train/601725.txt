Eksklusivt og flott
Dette albumet markerer og hyller at Tyrilistiftelsen er tretti år. 
Stiftelsen hjelper sterkt rusavhengige, og de fleste låtene på dette albumet ble innspilt i Tyrilis egen bakgård på Kampen i Oslo. 
Låtene som bandene og artistene gjør her er eksklusive og levert kun til dette albumet. 

Både saken og musikken er god. 
Med det samme produsentteamet hele veien, har albumet fått en slags helhet og en stemning over seg som gjør seg godt. 
Thom Hell leverer den nydelige poplåten «Counting the days» sammen med sitt glimrende band, Love Connection. 
DumDum Boys gir oss låten som bærer tittelen på dette albumet, «Hjertestups». 
Både teksten og melodien er DumDum av god rockepoesikvalitet; denne gangen signert Aslak Dørum. 

Kaizers Orchestra, Harrys Gym, Moddi, Sivert Høyem og Big Bang er noen av de andre godt kjente artistnavnene her. 
Alle leverer sanger av god kvalitet, enten de leverer egne nye originallåter, eller tolker andres materiale slik som Høyem gjør på Lou Reed sin «How do you think it feels». 
Det er også fint å stifte bekjentskap med nye navn som Leif & The Future og Casa Murilo. 
Så bra. 
Og når Elvira og Emil Nikolaisen avslutter det hele med en sterk versjon av Carole Kings «I can't make it alone», blir det så sterkt at det bare er å spille hele denne flotte musikkpakken på nytt. 
