Rango
En animert fest av en film! 

Gjør deg klar for den kuleste tegnefilmhelten på lenge! 

Rango er en animert fest av en film, blant annet takket være Pirates Of The Caribbean-duoen Johnny Depp, som har gitt helten stemme, og regissør Gore Verbinski, som imponerer stort med sin første animasjonsfilm. 

Jeg fryder meg over den gode historien, de morsomme figurene og den rå humoren! 

Tøffing eller løgner? 

En øgle vandrer gjennom Mojave-ørkenen etter å ha ramlet av et flyttelass, og kommer til en støvete westernby befolket av krypdyr. 

Der innser han at han kan finne opp en ny identitet, og blir Rango, den tøffeste øgla i vesten. 
Uheldigvis blir han utnevnt til sheriff, og må lede befolkningen i jakten på det forsvunnede vannet. 

Men har Rango virkelig det som skal til, eller blir løgnen avslørt? 

Velter seg i referanser 

Denne filmen elsker sine westernmyter, og velter seg i referanser som sjangerkjennere vil nikke anerkjennende til. 
Leone. 
Ford. 
Eastwood. 

Men også andre sjangere får sine pek. 
En jaktsekvens i en ravine er en klar parallell til Star Wars. 
Og Johnny Depps stemme kanaliserer hans egen rolle i Frykt og avsky i Las Vegas, noe som understrekes i et hylende morsomt vink. 

Det er en smart miks, som fungerer aldeles utmerket! 

Nesten magisk 

Rango er fantastisk nydelig animert av Industrial Light And Magic, som trer frem som en skikkelig seriøs konkurrent til Pixar. 

Det er en nesten magisk kvalitet over mange av sekvensene. 
Det føles også befriende at filmen IKKE er laget i 3D, slik nesten alle animerte filmer er for tiden. 

Det gir synet mitt ro til å nyte de flotte detaljene fullt ut. 
Og dem er det mange av! 

Friskt og originalt 

Det underliggende budskapet i filmen er kanskje en smule tradisjonelt. 
Det handler om å tro på seg selv, overkomme hindre mot alle odds, etc. 

Men historien fortelles friskt og originalt, og er engasjerende hele veien. 
Den har også tøffe actionscener som river meg med. 

Hadde jeg satt en karakter på en skolestil, ville Rango fått 5/6. 
Siden terningen ikke har slike nyanser, blir dette en femmer - men en svært sterk en! 

Rango har blitt en fantastisk film, som jeg anbefaler med den aller største glede! 
