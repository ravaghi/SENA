Musikalsk oase
Atlanter leverer by: 
Larms første strålende konsert - og skaper store forventinger til det kommende albumet. 

De er ikke blant de yngste by:Larm-artistene, Atlanter - men bandet med Arild Hammerø og Jens Carelius som kreativ kjerne minner oss om hvor viktig det er at festivalprogrammet også gir rom for nye prosjekter med rutinerte musikere, i tillegg til de ferske og uerfarne. 

For når Carelius' fascinerende låtsnekkerteft møter Hammerøs gitarspill til krautfest i ørkenen, skapes det musikkopplevelser som nærmer seg magiske dimensjoner. 
Under konserten på Herr Nilsen by:Larms første dag slår atmosfæriske krautinnslag, lekre gitarsoloer og vakre vokalharmonier utover det fullstappede lokalet. 

Atlanter har på ingen måte funnet opp kruttet, men fusjonen av 70-tallsrock og blues føles frisk og givende. 
Lydbildet er velfylt, men også åpent og frihetsjagende. 
De to låtene bandet hittil har sluppet fra debutalbumet som kommer i mars, er sterke og innbydende - men bandet skinner ytterligere når de står på scenen. 
Prosjektet oser av overskudd og spilleglede, og i tillegg til de to hovedpersonene fortjener bassist Morten Kvam og trommis Jonas Barsten Johnsen heder og ære for tight og energisk innsats. 

Musikken til Atlanter er dels utagerende, dels innbyr den til å lukke øynene og drømme seg vekk fra februarkulda. 
Den halvtimes konserten er fylt til randen av kvalitet - og tanken på at de spiller et lengre sett senere i festivalen er god å ha i bakhodet når bandet så altfor fort forsvinner av scenen. 
