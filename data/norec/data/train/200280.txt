TEST:Alt-i-ett sportsklokke fra TomTom 

TomTom Multi-Sport GPS-klokken gir deg så mange muligheter at det nesten blir for mye av det gode. 

Under testing av teknologisk sportsutstyr blir man noen ganger fristet til å spørre seg: 
Trenger vi egentlig dette? 
Er det ikke bare å løpe eller sykle runden din og være fornøyd med det? 
Ikke minst gjelder dette når du gang på gang må stoppe opp og trykke på en eller annen knapp under trening. 

Tanken bak TomTom Multi-Sport GPS-klokken er at du skal slippe å ha med for mye utstyr, og at alt du trenger skal være samlet på én hånd. 
Selv om denne også gir deg mulighet til å bruke ekstrautstyr (mer om det senere). 

Fire grener 

Dette er jo en klokke, tross alt, som du også vil bruke som en helt vanlig klokke. 
Denne åpenbare tanken hadde ikke slått denne sportsklokkenybegynneren. 

Hva kan du bruke den til? 
Jo, den har fire valgmuligheter: Jogging, løping på tredemølle, sykling og svømming. 
Og etter disse fire følger et drøss av undermenyer hvor du kan få opp alle typer statistikk. 

Mini-meny i menyen 

Under den første joggeturen var førsteinntrykket var svært lovende. 
TomTom-en var enkel i bruk: 
Under skjermen har du en firkant du kan trykke i fire retninger og det handler stort sett om å trykke til høyre eller ned for å komme i gang med det du vil. 

Etter tre trykk til høyre og litt venting på at GPS-en skulle finne oss, var vi gang med joggeturen. 
Da ser man tid, distanse, kalorier brukt, tempo og gjennomsnittshastighet hvis man beveger seg opp og ned i menyen på klokken. 
Samtidig har du en mini-meny helt øverst som viser dine to foretrukne statistikker til enhver tid. 
Hvilke to du vil ha der kan du selv endre i menyen. 

Sett egne mål 

I begynnelsen brukte vi klokken mest til å løpe en fast rute og se om vi klarte å barbere vekk noen sekunder. 
Det ble en del kikking nedover på klokken underveis som føltes litt unødvendig. 
Men dette endret seg da vi oppdaget at vi kunne sette egne mål, som for eksempel å prøve å løpe den faste runden på under 26 minutter. 

Da får du også opp et mer synlig diagram som fyller seg opp ettersom du løper runden. 
Morsomt, og ikke minst motiverende. 
Denne funksjonen kommer vi uten tvil til å bruke mer. 

Tilbehør 

I forhold til løping er det beste med TomTom-sportsklokken at du kan sette deg mange forskjellige mål som motiverer deg til å løpe mer. 
Ikke minst kan du kappløpe mot deg selv og tidligere tider, og det vibrerer og piper når det er for eksempel er gått halvveis. 
Vil du brenne mer kalorier enn forrige runde? 
Sett opp nye verdier og løp. 

Vi testet også sportsklokken med pulsbelte og det var lett å parre den med klokka. 
Så hvis pulsløping er viktig for deg, er dette et fornuftig tilbehørskjøp. 
Da kan du hele tiden sjekke om du løper i riktig tempo og puls. 

Hvordan fungerer den til sykkel? 

Så var det over til sykling. 
Å ta av klokken fra reima og koble den til et eget sykkelfeste på sykkelen var litt kålete. 
Etter å ha brukt en sykkelcomputer i hele sommer, føltes denne litt mindreverdig, selv om den er mye mer oversiktelig i bruk. 
Her vet du faktisk hvor du skal trykke for å få opp riktig statistikk. 

Vi prøve å sette den opp med tilbehøret cadence (=pedalrytmesensor), men den håpløse, lille bruksanvisningen gjorde at vi koblet feil, og da vi endelig fikk lastet ned en mer oversiktelig versjon, hadde vi mistet den lille magneten et sted i skogen. 
Bomtur! 

Kort batteritid? 

Akkurat nå er vi litt usikre på om vi synes det er verdt å rigge opp sykkelmonteringen og ta av og feste klokka på den hver gang vi skal på sykkeltur fremover. 
Sykkeldelen er rett og slett litt jobbete. 

Usikker på hvordan du pronerer? 
DinSide tester løpesteganalyser 

Batteritid på rundt 10 timer i GPS-modus (altså faktisk bruk), er lite når dette kan bli den klokken du bruker til hverdags. 
Vi opplevd at den gikk tom rett før vi skulle på en sykkeltur, og det var irriterende. 

Kronglete 

Du lader den og ikke minst oppdaterer den med en egen skrivebordsdokk, og det betyr at du må opprette en egen TomTom-konto. 
Dette opplevde vi som kronglete, og ikke ble TomTom-en oppdaget da vi koblet den på jobb-pc-en, den funket kun hjemme. 

Foruten at du til enhver tid har løps- og sykkelstatistikken på klokken din, kan du også laste opp tidene til TomTom MySports-kontoen din eller bruke andre populære sports-apper. 
Det er fint hvis du vil se fremgangen din, og ikke minst er det motiverende. 

Konklusjon? 

Tross noen irriterende opplevelser, kommer vi definitivt til å bruke sportsklokken fremover, mest sannsynlig til løping, der den virkelig kommer til sin rett. 
Det er ikke sikkert du trenger noe ekstrautstyr og da vil klokken koste deg rundt 1.500 kr. 
