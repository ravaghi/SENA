Testosteronbombe fra skrekkfengsel
«A prayer before dawn» er en sjokkerende og tilsynelatende realistisk krysning av fengselsfilm og boksefilm, basert på sann historie. 
Vellaget og velspilt, men for helt spesielt interesserte. 

A Prayer Before Dawn 

Sjanger: Action. 
Nasjonalitet: 
Frankrike/Storbritannia 2017. 
Regi: 
Jean-Stéphane Sauvaire. 
Manus: 
Basert på Billy Moores memoarer. 
Skuespillere: Joe Cole, Vithaya Pansringarm, Nicolas Shake. 
Lengde: 
1 time 56 min. 
Aldersgrense: 15 år. 

Den engelske bokseren Billy virrer rundt i Bangkoks bakgater, selger dop og bokser noen kamper. 
Helt til politiet stormer bopelen hans og sleper ham av gårde i fengsel. 

Akkurat som i fengselsmarerittklassikeren «Midnight express» (1978), får en vestlig fyr både kultur- og voldssjokk av å havne i umenneskelig fengsel i fremmed land. 
Og akkurat som i «Rocky» og utallige andre boksefilmer, blir boksingen middelet til en klassereise på fengselsvis. 

Sjokkerende forhold 

Nyskapende er den altså ikke, men «A prayer before dawn» har mange kvaliteter. 
Joe Cole («Peaky Blinders») gir et utrolig sterkt portrett av den forskremte, uforstående unge Billy Moore som ankommer det grusomme fengelset Klong Prem, ironisk kalt Bangkok Hilton. 
Ingen kan forestille seg det kummerlige helvetet som venter der: ekstrem vold, gjengmiljø, harde avstraffelser, korrupsjon og narkotika. 
At Billy ikke forstår thai og ingen snakker engelsk, understrekes ved at ingenting av thai-snakket er tekstet. 
Så kan også publikum kjenne litt på hvordan det er å være Billy. 

Realismen i fengselshelvetet er sjokkerende troverdig, forsterket av at de fleste medfangene spilles av ekte fanger og at de er filmet i et ekte fengsel. 
Også bruken av håndholdt kamera og ufokuserte bilder for å gi en følelse av hvordan det føles å være ruset, bidrar til en sterk og vond stemning. 

Første halvdel av «A prayer before dawn» er viet den ekstreme realismen i det grusomme fengselet, og om hvordan Billy gradvis lærer seg å overleve. 

Når Billy får lov å trene for å delta i Muai Thai-bokseturneringer fengslene imellom, er trening og boksing hovedtemaet. 
Nå blir også thai-snakket tekstet, og vi aner flere velkjente grep fra amerikanske boksefilmer. 
Overgangen er ikke særlig elegant og troverdig gjennomført. 

Blir monotont 

Så hva vil egentlig filmen si med den troverdige realismen? 
Svaret må være for sjokkeffekt og heftig action. 
For historien viser seg å ha et ganske omtrentlig forhold til «virkeligheten». 
Et googlesøk avslører at Billy nok både var en god del eldre, og en mye mer dreven fengselsfugl og narkoman enn det filmen vil ha oss til å tro. 

Filmens kvaliteter forringes av både dette og flere logiske brister i virkemidlene: 
Regissøren lar oss se og føle med Billy gjennom virkemidlene, men hans personlighet ser vi bare utenfra. 
Da blir det vanskelig å knytte noen sympati spesifikt til ham i det overbefolkede fengselet. 
Når sjokket har lagt seg, blir det derfor for langdrygt og monotont å følge dette testosterondryppende ubehaget i mål. 
