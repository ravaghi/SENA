En mer macho, men mindre kåt «Mysteriet deg»
Bjørn Eidsvågs nye låt. 

||| 
LÅT: 
Bjørn Eidsvågs kommende album skal ha blitt skrevet relativt spontant og spilt etter en mye omtalt Twitter/YouTube-hanekamp med Thomas Dybdahl. 

Nå er Dybdahl på plass som Eidsvågs produsent, og det er nok også det aller mest spennende aspektet ved denne nye singelen: hvordan vil Dybdahl prege Eidsvågs etter hvert svært sementerte, litt forutsigbare, men samtidig usedavnlig særpregede og populære voksenpopstil? 

Bjørn Kaspers Det første resultatet — singelen «Nede for telling» - er på mange måter en mer macho, men mindre kåt «Mysteriet deg», bare iført et mer funky, modent soulkomp av den typen Bo Kaspers Orkester har blitt norgesvenner med. 

Tempoet er noe høyere enn vi er vant til fra Eidsvåg (bra), og han drar på ordentlig når han kommet seg til brua i den drøyt tre minutter lange albumforsmaken (veldig bra). 

Forsiktig redesign 
Det er altså en ubetinget glede å høre Eidsvåg vri litt på sin basisoppskrift, og hans halvdype brumlestemme kler det gyngende trøkk svært godt. 

Ingen har forventet revolusjon, total sonisk galematias og noen form for stilmessig fremmedgjøring fra landets mest populære singer/songwriter. 

Så Thomas Dybdahl høres ut til å ha gjort det eneste riktige: et forsiktig redesign, en mild modernisering. 

Hva skal vi forvente? 
Men det er også en ganske begivenhetsløs låt, den liksom bare ruller og ruller litt repetitivt avgårde, og det er takket være noen inspirerte piano- og orgelpartier og et etter hvert ganske irriterende munnspill at låten ikke stopper helt opp. 

Og da blir konklusjonen at forventingene fram mot albumet først og fremst handler om kvaliteten på Eidsvågs låter, ikke innpakningen i seg selv. 

«Nede for telling» er en lovende smakebit, men heller ikke mer. 

Hør «Nede for telling» på Wimp. 
