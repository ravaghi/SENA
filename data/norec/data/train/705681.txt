Prisverdig:Can`t by me love, eller? 

Sterk svensk kandidat til Nordisk Råds litteraturpris. 

Therese Bohman: 
Den andre kvinnen. 
Oversatt fra svensk av Monica Aasprong. 
174 sider. 
Cappelen Damm. 

”En pen fyr med mye penger, som på en passiv-aggressiv og mild overbærende måte er bevisst på urettferdigheter og maktstrukturer og kan forelese for henne om dem samtidig som han er ydmyk overfor sine egne privilegier som hvit hetroseksuell middelklassemann”. 
Slik beskriver hovedpersonen i Therese Bohmans nyeste roman «Den andre kvinnen» kjæresten til ei venninne. 
Beskrivelsen er nådeløs i viser hvordan romanen tematiserer kjønn og klasse. 

På overflaten er ”Den andre kvinnen” et trekantdrama. 
Hovedpersonen, en kvinne i 20-åra, jobber i en sykehuskantine i en mindre by i Sverige. 
Bøyd over oppvasken blir hun forelsket i overlegen Carl Malmberg, en mann som har alt hun ikke har: lang utdannelse, solid statusjobb, kone og tre barn. 
Selv har hun noen studiepoeng i litteratur, en forfatterdrøm og en venninne hun liker sånn passe godt. 
Selve historien er en ”tale as old as time”, men Bohman viser politikken i det lille livet. 

For selv om hovedpersonen har det helt fint, hun har vokst opp i en trygg familie med mat på bordet og lider ingen nød, er det markant forskjell på han og henne. 
Der overlegen omgir seg med kultur, har full bokhylle, dyre vinglass, klær som passer å gå i på vernissage, har hun en liten leilighet og knapt penger til vin. 
”Det fins en arbeiderklasse som lever ordnede liv med små midler, arbeider og gjør opp for seg, er hel og ren og veloppdragen, men underdaning i forhold til alt som oppfattes som autoriteter: leger, lærere, myndigheter, til og med servitører (…)”, sier hovedpersonen et sted. 
Og klassetilhørigheten befester seg tydelig i denne underdanigheten. 
Når nettet etter hvert snører seg sammen rundt den ulovlige romansen blir det imidlertid spørsmål om ikke alt har en pris. 
Kan egentlig alle ta seg råd til å ha en moral? 

”Den andre kvinnen” er en av Sveriges nominterte bøker til Nordisk Råds litteraturpris, og det er en sterk kandidat. 
Denne romanen har alt: en page-turner med intrikat kjærlighetshistorie og grunnleggende, politiske spørsmål. 
