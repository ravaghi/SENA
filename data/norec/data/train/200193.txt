FiberFix - der gaffa må gi opp
At alt kan fikses med gaffa er feil, men hva klarer FiberFix? 

Det er jo ikke ment som en fullstendig sannhet at alt kan fikses med gaffatape, bare man bruker nok av det. 
Men at det kan være praktisk med forskjellige typer limbånd er det ingen tvil om. 

Problemet med limbånd generelt er at det beholder sine egenskaper som elastisk bånd etter at det har blitt brukt til å feste noe. 
Limet herder heller ikke skikkelig og vi ender opp med en mer eller mindre elastisk klump, etter som hvor mye man har brukt. 

Forøvrig er gaffatape ikke ment å reparere noe som helst. 
Navnet kommer fra "gaffers tape" og brukes for midlertidige feste-løsninger på scener, konserter, forestillinger osv. hvor kabler og løsøre skal festes midlertidig. 
Samtidig skal den kunne fjernes uten å etterlate limrester og i tillegg være lett å rive av både på tvers og på langs. 
Blir gaffatape sittende for lenge blir det verre å fjerne den og det blir merker av limrester. 

Sliter du med å fjerne gaffa- eller malingstape? 
Løsningen finner du på baderommet 

FiberFix - hva finner du i pakken? 

FiberFix er også en form for limbånd med en vevstruktur, men der stopper sammenligningen med gaffatape. 
Det er laget for å reparere gjenstander man kan surre et bånd rundt, men fungerer altså helt annerledes, slik vi beskrev i vår forhåndsomtale av FiberFix. 

Det leveres ikke på rull som man kan ha liggende, men som en pakke man bruker til én reparasjon, eller kanskje to. 
Men begge må tas i samme slengen. 

I pakken finner du to poser. 
Den ene er hermetisk tett og inneholder rulllen med FiberFix. 
Den andre posen har zip-lås og inneholder brukerveiledning, et par tynne, sorte gummihansker, en strimmel med gummi og en liten firkant med slipepapir. 

Du kan ikke åpne posen med FiberFix og bruke litt av den. 
Den må brukes når du har åpnet posen, kommer det luft og fuktighet til begynner den nemlig å herde. 

Slik fungerer det 

Først må du gjøre klar det du skal reparere, slik at du kommer til og får surret båndet rundt bruddet. 
Hvis det er et rør som skal tettes anbefales det å bruke gummistrimmelen som følger med direkte på lekkasjen og så legge FiberFix rundt. 

Du trenger lunket vann i en beholder, tar på deg gummihanskene. 
Det er ikke fordi produktet er giftig, men fordi det er veldig klissete når det påføres. 

Så åpner du posen med FiberFix og legger rullen under vann. 
Der holder du den i ca 10 sekunder mens du masserer den slik at den blir helt gjennomtrukket av vann. 
Når du tar den opp klemmer du ut vannet slik at det ikke drypper. 

Da er den klar til bruk. 

Du ruller båndet stramt rundt bruddstedet, du begynner på midten og surrer det videre i begge retninger. 
Du sørger for at det ikke er lufbobler eller folder. 
Herdingen starter med det samme og etter 10-20 minutter er herdingen kommet såpass langt at du kan bruke gjenstanden som er reparert. 

Styrken oppstår i lagene av fibernettet sammen med selve bindemiddelet, som er en form for epoxy. 
Du kan altså ikke lappe et hull, eller bruke det på langs. 
Den må rulles rundt gjenstanden, lag på lag. 

I praksis 

For å få et inntrykk av hvor sterk en reparasjon med FiberFix er, tok vi et helt nytt kosteskaft som vi festet i stativet til kappsaga. 
Vi skrudde så fast to stoppringer på enden slik at vi kunne henge på murerbøtta med en betongstein oppi. 
Dette veide 12,2 kilo, men var ikke nok til at kosteskaftet brakk. 
Da vi økte vekta med 1,5 kg ved å også legge en brusflaske fylt med vann i bøtta sa det pang og kosteskaftet ble splintret. 
Det tålte altså 13,7 kilo 150 cm fra støttepunktet. 
Det er jo ikke verst. 

Så spleiset vi kosteskaftet med FiberFix slik bruksanvisningen og en YouTube-video viser, og lot det herde i en og en halv time. 

Deretter satte vi skaftet i samme posisjon i sagstativet som tidligere og hang på bøtta. 

Det som da skjedde var at skaftet brakk på et nytt sted, helt på enden av området vi hadde surret med FiberFix, nærmere saga. 

Her ser du hele prosessen: 

Konklusjon 

FiberFix gjør hva som loves på pakken. 
Det er litt grisete i bruk, og resultatet blir ikke nødvendigvis vakkert. 

Men det var imponerende solid. 
Selve skjøten er beinhard! 
Med litt innsats kan du reparere det meste av redskaper med skaft som brekker, enten det er av metall eller tre. 

2,5 cm bredde, lengde 100 cm, pris 99,00 kroner 5 cm bredde, lengde 125 cm, pris 119,00 kroner 10 cm bredde, lengde 150 cm, pris 139,00 kroner 

Mer info finner du hos fiberfix.no. 
