Kjell Inge Torgersen:«Gnist» 

(daWorks / Musikkoperatørene) 

Finfint destillat av voksen norsk vestkystpop. 

I det stille har den tidligere Sting-kopisten fra «Stjerner i sikte» for elleve år siden (han har også tolket Sting på norsk) etablert seg som en voksenartist på selvstendige ben. 
Noe av Stings glød i vokalen har han riktignok ennå, men både stemme og tonefølge har med hell blitt mer og mer norsk - og mer og mer vestlandsk. 
Her er det rett og slett små doser av både Bjørn Eidsvåg, Sigvart Dagsland og Vamp; lette, iørefallende poplåter som synges med innsmigrende overbevisning og varme. 
Torgersens reflekterende tekster gjør av og til noen kunstige hopp som følge av rimtvangen, men ikke mer enn at meningen fremstår fullt forståelig. 
Et flott tilskudd på en allerede rik poptradisjon fra Sørvestlandet! 

ANBEFALTE KJØP: 
«Hold meg, tål meg», «Dag blir natt», «Lumske spel» og «Meir enn et namn». 
