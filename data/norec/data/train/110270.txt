Anmeldelse:Nico D - «Coming In From The Cold» 

Slipp Nico løs, det er (snart) vår. 

Enkelte debutalbum lar vente på seg. 
Nico D (moren hans kaller ham Nicolas Albert Holter) har vært en viktig del av det lille, men standhaftige reggaemiljøet i hovedstaden i et tosifret antall år allerede, ikke minst som medlem i «sound system-crewet» Jah Ark Manifest. 
Han har gjestet på utgivelser med Tungtvann og Jaa9 & OnklP. 

I 2009 skrev han norsk musikkhistorie ved å toppe hitlistene på Jamaica, reggaens arnested, med en duett med Jah Mason, «Ruff Times». 
Ikke dårlig for en franskfødt hviting fra Oslo. 
Mellom da og nå har kameraten fra Jah Ark, Admiral P, utført det samme mirakelet her hjemme, på norsk. 

«Coming In From The Cold» er kontemporær, men tradisjonsbærende engelskspråklig «roots reggae», og sikkert vanskeligere å omsette i moderlandet enn Admiral Ps klebrige, kåte og smått komiske variant. 
Nico D handler om spiritualitet, sosiale problemer og «righteousness». 
Av og til kjærlighet. 

Det betyr ikke at den er selvhøytidelig. 
Denne musikken kan ikke hjelpe for å sprute av solskinn. 
Det gjelder ikke minst «Kingston Girl», der Jamaica-legenden Dean Fraser spiller saksofon. 

Albumet føles fettfritt, Nicos omgang med singjay-stilen er upåklagelig og produksjonen er variert, uten å bli overlesset. 
Her hjemme vil det være mest for menigheten. 
Men for den setter da også «Coming In From The Cold» en ny, forpliktende standard. 

BESTE LÅT: 
«Kingston Girl» 
