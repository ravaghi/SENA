Fritids-klemme for simmene
Med «The Sims 2: Fritid» har simmene ironisk nok fått mer å gjøre og mindre fritid. 

Døgnet har som kjent bare 24 timer. 
Men når simmedøgnet ikke varer lenger enn en knapp halvtime, er det kanskje ikke rart at det kan bli vanskelig å strekke dagen til å romme både jobb, plikter, søvn - og nå med den siste utvidelsespakken til «The Sims 2» - fritid og hobbyer. 

Det er i alt ti nye hobbyer å velge mellom: gourmetkunst, film og litteratur, mekking, vitenskap, kunsthåndtverk, sport, natur, trening, musikk og dans og som seg hør og bør - spill. 

Jo mer tid som tilbringes med hobbyen, jo større blir simmens entusiasme for aktiviteten. 
Forskjellige måter å dyrke hobbyen på åpnes opp når entusiasmen øker, og etter hvert kan du både blogge og snakke om lidenskapen. 
Etter en stund dukker det kanskje til og med opp et tilbud om å bli med i eksklusive hobbyklubber som holder til i hemmelige klubbhus med selektive gjestelister. 

Dessverre er ikke dette så spennende som det kan virke som. 
Hobbyene åpner riktig nok noen ekstra valgmuligheter i hverdagen, og tilhørende entusiasme-barometer man kan strebe etter å maksimere. 
Likevel føles det ikke vesentlig annerledes enn å trene seg opp i de forskjellige ferdighetene - matlaging, mekanikk, kreativitet og så videre - som alltid har vært med i spillet. 

De nye hemmelige tomtene simmene kan besøke er heller ikke stort å skryte av og er ikke stort mer enn samlingsplasser for aktivitetene simmene interesserer seg for. 

Noen småkomiske situasjoner kommer likevel ut av den nyvunne fritiden. 
Simmer som har valgt hobbyen «mekking» går gjerne løs på tven med småverktøy og entusiasme med det resultat at du må ringe en reparasjonsmann noen minutter etterpå. 

Assosiasjonene til bildet av skjeggete guruer på øde fjelltopper strømmer dessuten til når man ser simmene innta lotusstilling på gulvet mens de lytter interessert til hobbyguruenes forkynnelser i klubbhusene. 

Vi vet alle hvor vanskelig det kan være å finne tid til hobbyer og fritidsaktiviteter. 
Tid er en begrenset ressurs og simmene, som alle andre, må gjøre prioriteringer og innse at tiden ikke alltid strekker helt til for alt det man kunne tenke seg å gjøre. 
Mine egne simmer rakk faktisk aldri å nyte fritiden til det fulle før de var gått av med pensjon. 

Mitt håp er derfor at neste utvidelsespakke gir simmedøgnet noen flere etterlengtede timer. 
