Sjit po dai!
En italiensk racerbåteier farter rundt i landskapet ved Gøta Kanal i Sverige og skjønner ikke hva innbyggerne sier. 

Men så får han vite at «Ha en god dag» heter «Skit på deg» på svensk, eller «Sjit po dai», slik det blir i hans munn. 
Morsomt? 
Nei, men typisk for humoren i «Gøta Kanal». 
Det er sjelden at en nokså lettledd anmelder forlater en komedie uten ett glis, men det skjedde her. 

Og det er jo helt utrolig at en flott skuespiller som Lena Endre har klart å vase seg inn i dette. 

«Gøta Kanal — eller hvem dro ut proppen?» hadde suksess på kino for 25 år siden. 
Og nå kommer altså oppfølgeren. 
Fortsatt to cabincruisere som racer gjennom kanalen, men i tillegg direktesendt som virkelighets-tv. 

Den ene båten, «Lena II», er en traust, svensk deltager. 
Den andre, «Fortuna», en italiensk farkost med masse selvtillit. 

De har hver sin eier som følger racet tett fra kanalbredden. 
Italieneren er mest opptatt av hva han til enhver tid skal spise, men svensken legger de mest finurlige fellene for sin motstander. 
Sistnevnte for øvrig spilt av Janne Carlsson, som har overlevd fra første film. 

I tillegg jages den svenske båten av to ville paragrafryttere fra skattevesenet. 
Og underveis finner produsenten Viagra-tablettene fram slik at en dose sex kan løfte seertallene. 

Over dette dundrer musikken slik at du føler den er der for å dekke over svakhetene i filmen. 

Oppi all elendigheten kunne det jo hjulpet litt med en sprek dialog, men replikkene er platte og helt uten snert. 

Ha en god dag. 
