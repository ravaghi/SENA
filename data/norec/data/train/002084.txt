Harmonisk på bygden
Gamle indiehelter ble mottatt med varme, men leverte en smule for avbalansert. 

Bygdalarm er en av mange norske festivaler som har dukket opp med suksess på små steder. 
Festivalens hjem er Øystese, et lite tettsted med under 2000 innbyggere en drøy times kjøretur fra Bergen. 
Med god drahjelp fra lokale krefter, og med mange tilreisende fra byen har Bygdalarm de siste årene blitt stadig bedre. 

Med seg på laget har festivalen en av landets vakreste omgivelser. 
Med en blå Hardangerfjord og snødekte fjell i bakgrunnen rammes Bygdalarm perfekt inn, og festivalens fokus på sin egen bygdekultur der frivillige kalles dreng og taus, hesjer er gjerder, høyballer brukes som bord, og festivalmaten er ekstremt kortreist, er eksotisk, avbalansert og forfriskende i en stadig mer profesjonalisert festivalbransje. 
Festivalens motto: "Deiligpop og fenalår til folket". 

Således er det passende at årets første hovedattraksjon også er en hyggelig gjeng. 
Det er omtrent på dagen tyve år siden jeg så Teenage Fanclub for første gang. 
Den gang et småstøyende indieband med ungdommelig iver som gikk på scenen på Roskilde umiddelbart etter at Danmark hadde vunnet EM i fotball. 
Siden har skottene stadig blitt mindre støyende, mindre gjennombruddshissige, og desto mer fokusert på harmonier og vakre melodier. 
På plate låter Teenage Fanclub alltid bra, men live har bandet en tendens til å bli for innadvendt og for rolig. 

Det manglet definitivt ikke på gode låter under gårsdagens konsert. 
Starten med femten år gamle "Start Again" var prikkfri, og skottene fylte opp timen sin med klassikere som "Don't Look Back" og "Ain't That Enough" blandet med en del av sine bedre nye sanger i "Baby Lee" og "When I Still Have Thee" fra 2010-albumet Shadows. 
Litt rust i maskineriet her og der, som noen småfalske gitarpartier og en til tider ekstremt høy og skingrende synth, får vi unnskylde dem etter syv måneders konsertpause. 

Det var ikke låtvalgene det skortet på, selv om det meste var sentrert rundt sanger i bedagelig tempo. 
Teenage Fanclubs problem live er at medlemmene er for innadvendte, at de perfekte pop-låtene er for hyggelige, at det ikke er motstand i musikken. 
Kanskje bevist aller best da Teenage Fanclub endelig fikk publikum skikkelig i dur under de tre mer temposterke, støyende og eldre låtene "Sparky's Dream", "The Concept" og bandets aller første singel "Everything Flows". 
Først da kom allsangen i Øystese og gåsehuden på armen, men da hadde sceneklokken tikket over 23 og konserten var ferdig. 

Teenage Fanclub er fremdeles en favoritt, og skottene er tyve år etter fremdeles et av de mest sjarmerende bandene i rocken. 
Plassert på den hyggeligste festivalen jeg har vært på ble det nesten i overkant harmonisk. 
Litt mer entusiasme, et litt lengre sett, en hel del mer vreng i gitarene, og mer galskap i monitor neste gang, please...? 

Dette spilte Teenage Fanclub på Bygdalarm: 

Sometimes 
I Don't Need To Believe In Anything 

It's All In My Mind 

I Don't Want Control Of You 

Your Love Is The Place Where I Come From 

When I Still Have Thee 
