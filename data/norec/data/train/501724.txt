Trist hvis et så annerledes og kult verk forsvinner fra bybildet
Kunstverket ved Storelungeren skal kanskje fjernes. 

Det er juni og året er 2012. 
Dagen er varm og fin. 
Vi befinner oss i strandsonen ved bybanestoppet Florida og Gamle Nygårdbro. 
Den berlinbaserte kunstneren, Thorsten Goldberg, skal snart avduke verket «60°22’52.26“N, 05°20’01.71“E» (også kalt 60N 05E). 
Det er en gledens dag. 

Men Bergen er ingen solskinnsby. 
Det tok derfor ikke lang tid før vær og vind begynte å sette sitt preg på verket. 
I tillegg er det montert såpass langt ned i strandsonen at også sjøen har fått gjøre sitt. 

Det består av 800 trekantede stålplater og er spesielt laget til akkurat denne flekken ved bybanestoppet: 
«Stållakenet skal ligge der og gjenspeile omgivelsene, himmelen, fjellet og sjøen. 
Det er alt det skal gjøre», sa kunstneren. 

Verket har kostet omtrent fire millioner kroner, men til tross for høy kvalitet på materialet, har det krevd enormt med vedlikehold og reparasjon. 
Siden 2012 har det lidd under hærverk, vær og vind, men også rusk og avfall som flyter i sjøen. 
Og det er blitt kastet søppel ned på verket. 

I mars i år så kommunen seg lei. 
Det blir for dyrt i lengden, noe som ville gått ut over andre presserende vedlikeholdsoppgaver av offentlig kunst. 
Det kanskje stiligste kunstverket på lenge i Bergens offentlige rom, er nå anbefalt fjernet. 

Jeg synes det er trist. 
Alt sammen. 
Forsøplingen, at det krever så mye vedlikehold og reparasjon, og ikke minst, den mulige fjerningen av verket. 
Fordi jeg ser hvorfor det vant konkurransen: det er et nydelig og vågalt verk som streber etter bli godt integrert med omgivelsene. 
Det skulle jo «bare ligge der og gjenspeile himmelen, fjellet og sjøen.» 

I stedet endte det opp som skrekkeksempelet på estetikken som tar fullstendig overhånd, og funksjon som går i glemmeboken. 
Hva gikk galt? 

Med tanke på hvor skreddersydd verket var til omgivelsene, burde Goldberg og kommunen visst bedre. 
De kan heller ikke ha sett for seg kostnadene som skulle komme i ettertid. 
Hvis det blir fjernet er det synd, men jeg er usikker på om det en skam. 
Det vil i så tilfelle bli trist å se et så annerledes og kult verk forsvinner fra bybildet. 

Da må du ha oss tilgitt, Goldberg. 
