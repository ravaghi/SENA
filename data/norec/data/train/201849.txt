Neato XV-15
Kraftigere og smartere enn konkurrentene. 

Robotstøvsugere blir stadig vanligere, og vi har tidligere testet modeller fra Roomba og Samsung. 
Denne gangen er det imidlertid en vaskekte amerikaner som står klar til dyst på testgulvet, og den legger ikke fingrene imellom. 

Neato XV-15 har nemlig et utseende kun en mor kan elske. 
Her har det altså ikke vært snakk om å kaste bort penger på unødvendig sminke, men å lage en ekte arbeidshest. 

Det er noe vi har sansen for. 

Hva får du? 

Robotstøvsugeren er poseløs, og samler opp avfallet i en beholder som er enkel å tømme. 
Den leveres med en ladestasjon, og lader seg opp når det er behov for det. 
Hvis batteriet begynner å gå tomt for strøm under støvsugingen, vil den lade seg selv opp, før den fortsetter akkurat der den slapp. 
Dette fungerer meget bra, men er også slik vi forventer av en støvsugerrobot i 2011.Det følger med åtte filtre, som skal kunne vaskes ved behov. 
I praksis skylte vi av vårt hver eneste bruksdag, men dette vil jo avhenge av bruk. 
Nye filterpakker med fire filtre, vil ligge på rundt 300 kroner.Roboten er selvsagt så smart at den ikke kjører utfor trapper, men av og til vil du kanskje at den ikke skal gå inn på soverommet, eller over det langhårede teppet. 
Her får du derfor med et magnetbånd til romoppdeling (cirka 4,5 meter). 
Konkurrentene Roomba og Samsung bruker i stedet såkalte fyrtårn, men det fungerer likt i praksis. 

Neato XV-15 i bruk 

All betjening skjer via knappene på selve enheten, og en LCD-skjerm med engelsk tekst gjør betjeningen rimelig enkel. 

Vil du starte støvsugingen umiddelbart er det bare å trykke på den store oransje-knappen, og Neato setter i gang. 
Stor enklere kan det ikke gjøres. 

Neato bruker litt tid på spinne opp i riktig turtall, og som du ser i videoen: 
Det høres godt, og dette er definitivt den mest bråkete støvsugerroboten vi har prøvd. 
Med mindre du hører dårlig er det altså ikke aktuelt å sitte i samme rom når den holder på, ei heller å la den støvsuge i første etasje mens du skal prøve å sove i underetasjen. 

Dette er det altså viktig å være klar over, men vi har ikke trukket for dette. 
Spør du meg er nemlig hele poenget med robotstøvsugerne at de skal gjøre jobben mens du er ute av huset. 

Og her er timer-funksjonen så enkel å bruke som vi forventer, enten du nå vil ha daglig eller ukentlig støvsuging. 
(Se eksempler på menyene i bildespesialen.) 

Dette liker vi med Neato 

Råsterk. 
Grunnen til at den bråker mer enn sine konkurrenter er antagelig fordi den også suger kraftigere enn dem alle. 
Med to unger og hund i huset er det ikke til å legge skjul på at det blir mye drit på gulvet, og Neatoen får med seg det aller meste, også på langhårede tepper. 
Det er imponerende. 

I motsetning til Roomba og Navibot, mangler den imidlertid en liten fangarm i fronten som drar hybelkaninene inn i gapet. 
Dette gjør at Neatoen ikke kommer like godt til i hjørner, men siden den er så nøye når den støvsuger, blir likevel ikke forskjellen stor i praksis. 

Neato gjør mye av det samme, men det fungerer rett og slett bedre. 

Med sin 360 graders laserstyrte navigasjon og romoppmåling går den rett på sak, og holder seg på sporet under hele støvsugingsrunden. 
Dette er også tydelig når den har ladet seg selv underveis: 
Da kjører den nemlig direkte tilbake der den stoppet, for å fullføre jobben. 
Nå har vi ikke prøvd årets Navibot, men Neatoen gjør definitivt en bedre jobb på dette punkt enn de konkurrentene vi testet i fjor. 

Den er også flink til å unngå hindringer, enten det nå er bikkja som legger seg i sonen eller møbler som ikke er ryddet på plass. 
Har du dyre høyttalere er det også greit å vite at den aldri kræsjer tungt i noe: 
Her dempes først farten, før den styrer unna. 

God på tepper og dørkarmer! 
At dørkarmer ikke er noe problem er noe vi forventet i 2011, men at den også skulle gjør en så god jobb på tepper var en overaskelse. 
Korthårede tepper er ikke noe problem i det hele tatt, og ser helt nystriglet ut etter en runde. 
Også på langhårede tepper gjør den en bedre jobb enn konkurrentene. 
Hvis teppet ditt loer, bør du likevel være klar over at den da også får med seg svært mye av teppet, noe som gjør at den fort blir full. 

Oppgraderbar. 
Etter hvert som programvaren forbedres, kan du også oppdatere Neatoen, og vi gjorde selv det i løpet av vår testperiode. 
Alt du trenger er en PC og en mini-USB-kabel (merk, det følger ikke med), for så å følge fremgangsmåten som står svært god beskrevet på produsentens nettsider. 

Klassiske robotstøvsugersvakheter 

Vær likevel klar over at også denne har de samme svakhetene som sine konkurrenter: 

Du må rydde før du slår den på. 
Slurver du her, kan du oppleve å komme tilbake og finne roboten stående fast. 
Typiske feller er lange skolisser, eller barneleker som sperrer støvsugeren. 
Den må tømmes. 
Det hjelper jo lite om den kjører runden sin, hvis det allerede er fullt i kammeret. 
Neatoen sier riktignok i fra når den er full, men da har du antegelig dratt hjemmefra allerede. 
I praksis bør du tømme den før hver runde.Den perfekte hushjelpen er fortsatt deg selv, for roboten kommer ikke fram overalt, og er heller ikke like god i hjørner som du kan være på den gamle manuelle måten. 
Det en støvsugerrobot gjør, er altså å ta unna det aller verste. 
Finpussen før svigermor kommer på besøk, må du altså fortsatt ta selv. 

Konklusjon 

Den er ikke så pen, og den bråker som en jetmotor. 
Likevel er Neato vår nye favoritt blant støvsugerrobotene. 

Den er ganske enkelt sterkere og smartere enn de konkurrentene vi har prøvd, og får derfor en velfortjent femmer på terningen. 
Vi kan trygt anbefale Neato XV-15 til våre lesere. 

Neato Robotics XV-15 
