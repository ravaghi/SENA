De stjålne skritt i halvmørket
Denne thrilleren, regissert av svenske Tomas Alfredson ("La den rette komme inn"), baserer seg på en roman av britiske John le Carré. 
Det er tidligere laget en engelsk tv-serie basert på romanen, hvor Alec Guiness hadde rollen som i filmen blir ivaretatt av Gary Oldman. 

Det hele utspilles under den kalde krigen: 
George Smiley (Gary Oldman) blir suspendert fra sin stilling som agent i britisk etterretningstjeneste. 
Men se: 
Da regjeringen mer enn aner at det finnes et menneske som har infiltrert den britiske etterretning på høyeste nivå, kalles Smiley tilbake til flokken. 
Ordren lyder: 
Finn mannen, uskadeliggjør ham, men gjør det i dypeste hemmelighet. 

igjen får vi klare prov på at spionasjens verden er en halvmørk verden, der bevegelsene ofte kan minne om stjålne skritt. 
Samtidig blir en også minnet på at denne verden overhodet ikke er tillokkende og/eller eksotisk. 
Det er en paranoid verden, full av løgn og svik, der spioner ikke fortjener vår beundring, snarere vår forakt eller vår medynk. 

Dette til tross, vi tiltrekkes av spillet, det menneskelige sjakkspillet. 
Trekk. 
Mottrekk. 
Brikker som "går ut". 
Konstellasjoner. 
Feilslåtte grep. 
Flaks. 
Nye konstellasjoner. 

Svenske Tomas Alfredson har regissert dette spionasjedramaet med myndig hånd, i en meget avbalansert, nesten avmålt form og rytme, og med en ofte avdempet tone. 

Gary Oldman tolker George Smileys kløkt, teft og nesten uhyggelige ro med finskårne virkemidler. 
Virkemidler som er langt mer effektive enn all verdens grimaser. 

For en del vil kanskje denne spionasjethrilleren fremstå som for stille, for lite actionpreget, men for John le Carré-dyrkere er den en indrefilet. 
