Nordstoga & Sundli:Stemmer i juleharmoni 

Juleplaten til Aasmund Nordstoga og Gunnhild Sundli viser hvilken appell folkemusikken besitter. 
Denne juleplaten vil leve og glede hele året – så flott og sterk er den 

Skal du først sette sammen en duo, er konstellasjonen Aasmund Nordstoga og Gunnhild Sundli et suverent valg. 
Kontrastene stemmene imellom er spennende i seg selv, og deres artistiske temperament er et annet element som taler til deres fordel. 

Les anmeldelsen av KORK: 

Begge har røtter i folkemusikken, han også med et bein i visetradisjonen og hun med erfaring fra rock. 
Sammen med et knippe av folkemusikkens fremste musikere har de funnet et fellesskap i tradisjonsmusikken som besitter både nerve og storhet. 

Tradisjonstro 

Dette er en juleplate med utgangspunkt i konserten Sæle Jolekveld . 
Dette er tredje året på rad de drar ut på juleturné, og dermed er denne juleplaten en kjærkommen tilvekst til innspilt julemusikk med folkemusikalsk tilsnitt. 
Musikerne setter rammene med sitt flotte samspill slik at sangerne kan skinne, og det gjør de til gagns. 

Stem på din julefavoritt: 

Folkemusikk kan være vel så rytmisk spennende som rock når bassisten Gjermund Silseth og trommeslager Helge Norbakken setter takten. 

Samspillet mellom Daniel Sandèn-Warg på fele og andre strengeinstrumenter og Åsmund Reistad på gitar og mandola er en fryd for øret. 
Sammen gir disse fire musikerne det perfekte bakteppet for to sangere som spiller ut hele sitt flotte register. 

Sanglige kontraster 

Duoen har ikke laget en juleplate som først og fremst dyrker julestemningens hyggefaktor, men foredler sangen, melodien og tekstens felles storhet. 
De har nok vokal kraft til å flytte en sang inn i nye rom. 
Når Gunnhild Sundli slipper sin krystallklare stemme ut i rommet er alle sanser umiddelbart i høygir. 

Les anmeldelsen: 

De varter opp med flere høydepunkt hver for seg, som Aasmunds fantastiske sang på "Her er det ny" og Gunnhilds like magiske, intense og skjøre tolkning av "Mitt hjerte alltid vanker". 
Tror aldri den er vakrere fremført. 
Her overgår musikerne nærmest seg selv, fra den pulserende bassen til gitarens klimprende rytmikk og felas ledemotiv. 
Og i sentrum en sanger av guds nåde. 

Folkemusikkens ypperste 

Aasmund gjør et tilsvarende inntrykk med sangen "Her er det ny". 
Og igjen skaper musikerne magi. 
For en klang han besitter i stemmen. 
Når de så deler samme sang oppstår noe udefinerbart, det er som om de to stemmene er som skapt for hverandre. 

Dette høres kanskje sært ut, men dette er en av de få juleplatene som faktisk kan ha appell langt utover julehøytiden. 
Så flott er både samspillet og sangen. 

Alle involverte har klart kunststykket å tilføre selv velkjente julesanger helt nye fargetoner. 
Sammen fremstår de som fantastiske ambassadører for det beste i folkemusikken. 
