Kort og godt
«Ratchet & Clank: 
Quest For Booty» er som en lekker mellomrett i en syv retters gourmetmiddag. 

Bare så det ikke er noen tvil: 
«Ratchet & Clank: 
Quest For Booty» er ikke et fullblods spill i denne populære serien. 

Det er kun tilgjengelig som nedlastbart spill via Playstation Network (butikkversjon kommer senere i høst), og det vil bare ta deg rundt tre timer å fullføre det. 
Ja, tre timer. 

Du kjøper ikke våpen på samme måte som i de øvrige spillene i serien, behovet for å samle skruer og muttere - seriens valuta - er dermed ikke like prekært. 
Du svisjer ikke fra planet til planet, alt foregår i steden på planeten Merdegraw. 

Og du har ikke roboten Clank ved din side. 
Hvilket betyr en redusering av antall ferdigheter Ratchet har å briefe med. 

Det du får i steden, er et slags mellom-eventyr. 
Et hvileskjær mellom fjorårets glimrende «Ratchet & Clank: 
Tools of Destruction» og oppfølgeren, som er ventet høsten 2009. 

Men så er det også et herlig hvileskjær. 
Ratchet leter etter en gjenstand som kan hjelpe ham i jakten på den bortkomne følgesvennen Clank, og havner i et kappløp med de karikerte piratene fra forgjengeren. 

Insomniac har valgt å fokusere mer på utforsking, puzzles og miljønavigering enn de siste spillene i serien, noe som kler dette miniformatet svært godt, og som også gjør spillets actionsekvenser mer tydelige og tilfredsstillende. 

Et par nyvinninger er innført, men først og fremst kan «Quest For Booty» regnes som et velkomment kjærtegn for seriens mange fans. 
Et actioneventyr med umiddelbar appell og lett gjenkjennelige spillmekanikker. 

Du får ikke den tilfredsstillelsen som kjennetegner de vanlige utgivelsene, men du får tross alt tre timer med heidundrende moro. 

Og når prisen for spillet er deretter, sitter min anbefaling løst. 

PS: 
Lanseres på PS3-nettbutikken Playstation Store torsdag 21. august. 
Prisen på 120 kroner er i skrivende stund ikke endelig bekreftet. 
