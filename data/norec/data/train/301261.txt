Styrt av Kanye Wests magiske hånd
Angerløs og stjernespekket solodebut fra Clipse-rapper. 

ALBUM: 
Mens hans religiøst omvendte storebror og Clipse-kollega No Malice tok et sterkt oppgjør med gamle synder tidligere i sommer, viser Pusha T ingen tegn til anger på sin egen solodebut, hvor Virginia-duoens veldokumenterte dopdealer-fortid fortsatt henger over som en tung tåke: 
«Can't look back/Screaming 
No regrets, no regrets at all/Wasting time, I can't get that back». 

Som lovet er albumet et av de best produserte i år, styrt av Kanye Wests magiske hånd fra start til slutt, og godt hjulpet av toppnavn som Pharrell Williams, The-Dream og No I.D. 

Stjernelaget av gjesteartister inkludert Kendrick Lamar, Rick Ross, Chris Brown og Future fyller dessuten opp det eventuelle tomrommet etter Clipse-broren. 
Og selv om «My Name Is My Name» ikke helt har blitt den definerende opplevelsen mange av oss nok hadde håpet, kaprer den utvilsomt en av topplasseringene når årets raputgivelser snart skal ramses opp. 
