BigBang går nye veier på sitt nye album
I hvert fall hvis vi skal dømme etter første smakebit fra «The Oslo Bowl». 

LÅT: 
«Like Americans Do» er en aldri så liten oppskrift på hvordan man løser små og store problemer på amerikansk vis, sjøl om det kan virke brutalt: 
«If your heart breaks - tear it apart». 

Det er snakk om å møte motstand med pågangsmot: 
«Believe in the dream - like Americans do». 

Los Angeles Øystein Greni har spilt inn låten live i sitt studio i Los Angeles med sin faste kjerne de siste åra, Nikolai Hængsle Eilertsen på bass og Olaf Olsen på trommer - samt Sinikka Langeland på kantele og Erik Sollid fra Valkyrien Allstars på hardingfele. 

Folkemusikk 
De to gjestene - og låten - innvarsler en søken mot folkemusikk. 
Men, i hvert fall på denne første singelen, går den like mye i retning americana og klassisk rock. 

Nå er dette riktignok en radioversjon, men låtstrukturen er ganske spesiell. 

Den framstår rett og slett noe uforløst og halvhjertet. 

Men sjøl om Greni & Co viser noe mer muskler etter hvert og introduserer et mektig kor, føles det som om de 3,30 minuttene låten varer hele tida bygger opp mot et klimaks, eller et refreng, som aldri kommer. 

Kanskje det kommer på albumversjonen? 

God stemning 
Like fullt er det en spennende retning BigBang har tatt, etter at det mer støyrike forrige albumet, «Epic Scrap Metal» (2011), lå mer i Tom Petty / White Stripes /Led Zeppelin-løypa. 

Den lune stemningen i låten bidrar til å øke spenningen fram til utgivelsen av «The Oslo Bowl» 1. mars. 
