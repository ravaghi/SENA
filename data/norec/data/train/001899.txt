O jul med din begrede
She & Hims juleplate er sure oppstøt av forlengst fordøyd materie. 

Hver for seg er Matt Ward og Zooey Deschanel sterke personligheter, men det er fascinerende hvor upersonlig det kan bli når de slår seg sammen musikalsk. 
Etter to mer eller mindre interessante coverplater som She & Him, er det som utøvere av julemusikk de er på sitt mest generiske: 
A Very She & Him Christmas er en samling skikkelig lite minneverdige versjoner. 

Bevæpnet med bare røster og sparsommelige akustiske gitarer setter de seg fore å skape høytidsstund av gamle, allerede godt innspilte klassikere, men feiler kraftig. 
Allerede på den sørgelig blodfattige versjonen av "Have Yourself A Merry Little Christmas" aner vi Deschanels begrensede kapasitet som sangerinne. 
Det låter sjelløst og nølende, og tåler ikke å sammenlignes med hverken de mest kjente versjonene eller kontemporære innspillinger som eksempelvis Hems. 

"Rockin' Around The Christmas Tree" damper av kunstgjødsel og ironisk distanse, fremført uten dynamikk. 
Under duetten på "Sleigh Ride" piner det meg å tenke på at M. Ward i andre settinger er enormt god til å tolke andres låter (han står tross alt bak det som etter min mening er en av tidenes beste covre; Daniel Johnstons "To Go Home"), men i denne sammenhengen blir det forferdelig innhult og tomt. 

Når hun synger "chestnuts roasting on an open fire" kan man formelig høre flammene sakte dø hen av oksygenmangel i bakgrunnen. 
Det er forbløffende hvor dårlig dette nedstrippede lydbildet kan passe to i utgangspunktet flotte artister. 
Låtvalget er også frustrerende åpenbart- frustrerende først og fremst fordi de ikke har det som skal til for å gi egen identitet til låtene som alle har et temmelig sterkt forhold til - folk som Bing Crosby, Frank Sinatra, Johnny Cash og Ella Fitzgerald lurer i historien. 
Det holder ikke å holde det enkelt når dette er en duo som nærmest fordrer maksimalisme: alene låter det nakent på den dølle måten: 
Det mangler intimitet, nerve og til syvende og sist appell. 

Det finnes mange andre nåværende artister som klarer å tolke gamle juleklassikere og samtidig bevare eller videreføre høytidsstemningen (Belle & Sebastian, Sufjan Stevens, Grandaddy, Yo La Tengo, The Flaming Lips). 
I She & Hims traktering låter det bare som famlende øvinger med svært få minneverdige unntak. 
