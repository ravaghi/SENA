Gjøvik Sinfonietta:«Quietude - Norwegian Moods» 

Pro Musica 

Nasjonalromantikk med suveren fiolinsolist. 

Gjøvik Sinfoniettas «Quietude» er så myk og melodisk som man kan vente når et lite strykeorkester gyver løs på norske svisker. 

Ole Bull, Agathe Backer Grøndahl, Sparre Olsen og deres nære musikalske slektninger er anrettet side om side, tidvis stillfarende, tidvis på bristepunktet svulmende. 
Atle Sponberg overbeviser som ensembleleder, men er aller mest suveren som fiolinsolist. 

Spillet er så lyrisk følsomt som man kan drømme om, samtidig som det stadig har noe ærlig, liketil og folkemusikkaktig ved seg. 

Dermed blir slikt som Johan Svendsens vakre romanse og Halfdan Kjerulfs «Lokkende toner» friske pust fra en annen tid - og så godt som fri for den klamme nostalgien som ofte hefter ved dette stoffet. 
