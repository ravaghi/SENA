Hitchcock jr.
Regi: 
D.J. Caruso. 
USA. 
Genre: 
Ungdomsgrøsser. 
Aldersgrense: 15 år. 
Egnet ungdom/voksne. 

Nesten overraskende smart ungdomsutgave av Hitchcocks «Vindu mot bakgården». 

MED: Shia LaBeouf , Sara Roemer Carrie-Anne Moss, David Morse, Aaron Yoo. 

HANDLER OM: 
Unge Kale er idømt husarrest, komplett med elektronisk «lenke» rundt ankelen. 
Han har slått til sin spansklærer... 
Hans sinne kan kanskje forklares med at han kjørte bilen da hans far ble drept i en bilulykke året før. 
Uansett: 
Slå lærere på kjeften skal man uansett ikke. 
Så Kyle er henvist til å være hjemme, titte på naboene, se TV-serier, rote - og i det hele tatt kjede seg i hjel. 

Inntil en vakker bikini-pike dukker opp i nabohuset. 
Sånt hjelper. 
Og når en nabo etter hvert i Kyles fantasi fremstår som en mulig seriemorder, da blir det riktig spennende... 

DOM: 
Opplegget er presis det samme som i Alfred Hitchcocks klassiker «Vindu mot bakgården» (1954), der James Stewart satt i rullestol - og fikk riktig dramatiske utløp for sine kikker-tendenser. 

«Disturbia» når selvfølgelig ikke opp til slike høyder. 
Det er dessuten en amerikansk ungdomsfilm, med umiskjennelig eim av akkurat dèt. 
På den annen side: 
Humor og rabbagaststreker og moderne kikketendenser fungerer aldeles utmerket. 
Og når dramatikken virelig drar seg til (og det gjør den!), er det med adskillig kløkt og YouTube-teknikk og mobil-bevissthet. 

Så det blir riktig underholdende etter hvert! 
