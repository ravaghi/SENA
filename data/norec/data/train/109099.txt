TV-premiere «True Detective»:Langsom spenning fra første sekund 

Oi, dette er annerledes - og Matthew McConaughey og Woody Harrelson er fantastiske i denne nye storsatsningen til HBO. 

TV-première «True Detective» HBO Nordic mandag og C more (mandag klokken 21) 

Det er noe med stemningen og det utrolig langsomme tempoet, noe med måten spesielt Matthew McConaughey spiller på, noe med filmingen, noe med det øde landskapet - som gjør at vi blir nærmest trollbundet. 

Og selvsagt er historien spennende i seg selv: 
En kvinne blir funnet drept i utkanten av en åker på bondelandet i Louisiana - naken, i en merkelig positur og med en slags tornekrone og et gevir på hodet. 

De to politipartnerne Rust Cohle (Matthew McConaughey) og Martin Hart (Woody Harrelson) tar saken. 
De to kunne ikke vært mer forskjellige: 
Cohle er en smart enstøing - med et mørkt, mørkt sinn, mens Hart er den typiske eplekjekke og macho sørstatsfyren med familie som alle liker. 
De to har likevel en slags kjemi, en uutalt forståelse - og de er begge besatt av politiarbeidet og spesielt denne saken. 

Historien blir ikke mindre spennende av at den utspiller seg på to plan, i to tidslinjer: 
Etterforskningen i tiden etter mordet i 1995 - og nåtid i 2012 - der de to politietterforskerne selv avhøres om saken hver for seg. 

Langsomme avhør og lange monologer kunne fort blitt kjedelige, men den strippede og nakne settingen gjør at skuespillerprestasjonene virkelig kommer til sin rett. 

Tenke seg til at McConaughey en gang var mest kjent som kjekkas i romantiske komedier. 
De siste årene har han jobbet seg opp til å bli en av de aller beste skuespillerne i sin generasjon - og flere har allerede spådd prisdryss til ham for innsatsen i «True Detective». 
Det skriver vi under på. 

I avhørene er McConaugheys karakter totalt forvandlet; han er blitt en langhåret, skjeggete drukkenbolt som røyker og drikker seg gjennom utspørringen. 
Blikket er dødt. 
Og hva var det som skjedde den gangen under etterforskningen? 
Fikk de aldri tatt den skyldige? 
Hvorfor gjenåpnes saken nå? 
Og hvordan endte han opp som en utslitt bartender? 

Scenene fra avhørene blir nesten mer intense enn tilbakeblikkene til etterforskningen som etter to episoder fortsatt ikke nesten har noen ledetråder. 
Og blikket til Matthew McConaughey som avslutter første episode - sammen med den råeste musikken - wow. 

Serieskaper Nic Pizzolatto har skrevet hver time av serien, mens regissør Cary Joji Fukunaga har regissert alle de åtte episodene - og de har sammen klart å lage en krimserie med flere lag og dypere karakterer enn de fleste politiserier. 

Men det må sies at det mystiske og langsomme - sammen med de odde, men kule kommentarene til Rust Chole - kan tippe over. 
Prøver de for hardt på å være annerledes? 
Samtidig er det jo nettopp det vi liker med serien. 

Serien får også et stort machostempel, det er total mangel på interessante kvinnelige karakterer her. 
Michelle Monaghan får ikke mye å spille på som kona til Harrelsons Martin Hart. 

Uansett: 
Etter to episoder av HBOs nye serie, vil vi bare ha mer - og i disse binge watch-tider kommer det til å bli uutholdelig å vente på ny episode en hel uke. 
