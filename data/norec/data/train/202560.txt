Mozilla Firefox 4 for Android
Mobilsurfing til neste nivå? 

I går ble den "offisielle" versjonen av Firefox lansert i Android Market. 
Nettleseren har vært i betaversjon noen måneder nå, og Mozilla har fjernet feil og finpolert funksjonaliteten slik at Firefox i dag fremstår som en svært attraktiv mobil nettleser. 

Det beror på flere ting. 
For det første støtter også mobilutgaven av Firefox utvidelser, som nok var den største grunnen til at Firefox ble en suksess på PC i utgangspunktet. 
Foreløpig er det riktignok ikke fryktelig mange utvidelser som er tilgjengelig (de fleste må oppdateres til versjon 4 først), men det finnes allerede noen godbiter. 

Her er noen eksempler: 

Tapsure 
- En typisk utvidelse du ikke har tenkt på at du trengte før du begynner å bruke den. 
Passordfelter har nemlig alltid vært en liten irritasjon på mobiltelefon, og i hvert fall for undertegnedes del, er det ofte det sniker seg inn en feil når man prøver å være litt rask. 

Med Tapsure kan du lagre passordet i nettleseren, men i stedet for at det bare fylles ut automatisk når du skal logge inn, må du "tappe" et sikkerhetsmønster slik at passordet automatisk blir fylt inn. 

Vi har laget en kjapp video for å illustrere: 

Phony 
- Lei av å bli tatt til mobilutgaven av et nettsted fordi du bruker mobiltelefon? 
Med Phony kan du la Firefox imitere en annen enhet; det være seg Internet Explorer, eller iPad for den saks skyld. 
Da kommer du stort sett til fullversjonen av nettstedet. 

Readability 
- Det blir brått mye forstyrrende bilder og flash-objekter på en nettside, men et trykk på Readability-knappen gjør at alt renskes og teksten gjøres større og tydeligere. 
Readability kan du faktisk også bruke på nettleseren din, men koster nå penger (det var gratis før). 

Reading list 
- Snart på vei til utlandet? 
Der koster det mye å surfe på nettet, og da er det kjekt med denne utvidelsen, som lar deg lagre nettsider til offline-visning. 
Merk at den kun lagrer teksten (og ikke bildene). 
Vil du ha hele siden, kan du lagre nettsiden i .pdf-format (støttet direkte i nettleseren). 

Kjekk fanehåndtering 

Vi opplever ellers Firefox som en rask og fin nettleser. 
Ved å sveipe skjermbildet mot høyre, vises fanene du har åpne, og ved å sveipe det mot venstre, får du kjapp tilgang til å merke en nettside som en favoritt, navigere frem og tilbake etc. 
Du kan også gjenåpne lukkede faner om du angrer deg. 

På den velkjente Sunspider-testen, som måler javascript-ytelse i nettleseren, får vi særdeles gode 2696ms med Firefox på en HTC Incredible S (test i nær fremtid!). 

Til sammenligning fikk vi 6166ms med den medfølgende nettleseren og Safari/iPhone 4 scorer så vidt i overkant av 4000ms. 

Mobilutgaven har også en egen fane for nedlastinger, som for øvrig skjer i bakgrunnen mens du surfer videre. 

Firefox' Awesomebar, som ble introdusert i versjon 3 for PC-varianten, er også på plass i mobilutgaven, som gjør at du sjelden trenger å skrive inn mye for å komme til nettsiden du ønsker. 
Den indekserer både ord i sidetitler og URL-er, og som regel holder det med et par-tre knappetrykk for å få opp siden du ønsker. 

For – det er nemlig en ting til som er ekstra smart med Firefox. 
I hvert fall om du bruker Firefox på PC-en også. 

Synkronisering 

Firefox Sync, som er på plass i versjon 4 av Firefox er enkelt å sette opp og gjør at enhetene dine deler bokmerker, historikk, lagrede passord etc. 
Har du noen nettsider åpne på PC-en for deretter å ta med mobiltelefonen ut, kan du få tilgang til nettsidene du har åpne på PC-en. 

På samme måte kan du stjerne en artikkel på mobilen, og ved synkronisering vil da bokmerket også dukke opp på nettleseren på PC-en. 

Se flere skjermbilder av Firefox 4 for Android: 

Konklusjon 

Firefox er faktisk så bra at det nå er mitt nye weapon of choice når det kommer til Android-nettleser. 
Firefox er rask, funksjonsrik og brukervennlig. 
Den hadde riktignok blitt enda bedre om Firefox var min primære nettleser til daglig, men det er definitivt et ekstra argument for å gå over til Firefox også på PC-en. 
