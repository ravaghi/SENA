Film:Sjarmbombe 

En mer fargerik svart/hvit film skal du lete lenger etter. 
Energien bobler rundt den søkende, sjarmerende, single Frances og hennes vimsete, men oppriktige forsøk på å finne ut av livet sitt. 

Dette er New York anno nåtid; unge voksne som gjerne vil være kunstnere, og som snubler seg gjennom dates, forsøksvis varige forhold, singeltilværelser og utilsiktede ensomme stunder. 
Det kunne vært så klisjéfylt, men filmen oser av muntre antydninger. 
Den selvironiske snerten har en fin nerve av lune undertoner, som løfter filmen elegant ut av dem litt opplagt stien kalt «sex og singleliv» bobla. 

Greta Gerwig som Frances er en livsbejaende sjarmbombe som med avslappet naturlighet viser hvor sårbart, men likevel fint, det kan være å modnes som menneske. 
Hun balanserer mellom det lett nevrotiske, det søkende og jordnær munterhet. 
Særlig er samspillet med Mickey Sumner (datter av ikke ukjente Sting) befriende ujålete og ekte. 
De to formidler de fleste fasetter av et langt venninneforhold med livsbejaende energi, enten de spyr, griner, kniser eller dagdrømmer. 
