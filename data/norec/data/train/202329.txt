TEST:Varmesåler 

ThermaCell er behagelig for kalde dager, men byr på en del styr. 

Vi har alle vært der: 
Dårlige bomullssokker i litt for tynne sko når det er bikkjekaldt. 
Så overkompenserer vi neste gang med å dra på doble ullsokker i en diger støvel, bare for å begynne å svette på føttene – og så bli kald. 

Les: 
Alltid kald på hendene? 
Prøv en håndvarmer 

Det er her ThermaCell-varmesålen skal fungere som en slags gyllen mellomvei. 
Den holder foten akkurat passe varm takket være en innebygd termostat som holder temperaturen på ett av to nivåer du kan velge mellom: medium på 37,8 grader eller høy på 43,9 grader. 

Altså ikke så varm at du begynner å svette, men akkurat passe varm til at det føles behagelig. 
Og går den innebygde termostaten over en av de to gradene, vil den slå seg midlertidig av for å kunne holde en jevn temperatur inni skoen. 

Sannsynligvis kommer du kun til å bruke den varmeste innstillingen. 

Se flere bilder her: 

Misforstått produkt 

Men blir du heit på føttene? 
Nei, flere har forventet at det skal føles varmt inni skoene, men det skal det altså ikke. 

Vi snakket også med en bekjent som returnerte sålene da han ikke merket at føttene ble noe varmere. 
For det gjør de altså ikke, du merker bare at føttene ikke blir kalde. 
La oss kalle det for «nøytral» varme. 

Og husk at varmeelementet kun ligger i fremre del av sålen. 

Komme i gang 

Bak på sålene har du en «on/off»-bryter som skal settes til «off» ved første lading. 
Det tar rundt fire timer å lade sålene, og det er bare noe du må venne deg til. 
Skal du bruke disse daglig, og ikke bare til lange skiturer, blir det mye lading. 

Etter at de er ladet ferdige, vil det blinkende, grønne lyset på laderen slå seg av. 
Nå kan du sette sålene i «on»-posisjon, så bruker du den røde fjernkontrollen til å sette sålene på medium eller høy varme. 
Sålene vil blinke rødt to ganger for den første, og tre ganger for den siste. 

Dette er viktig å følge med på, for blinker det ikke, er det noe galt. 

Medium skal vare i rundt fem timer, høy i rundt tre timer. 

Såle enkelt? 

Vi har brukt X-large-størrelsen som skal passe sko mellom 43 og 45. 
Problemet er at selv om du fjerner sålene som allerede er inni skoene, vil ThermaCell-sålene gjøre skoene atskillig trangere. 

Altså passer de nok bedre for litt romsligere vinterstøvler enn for fotballsko. 
Vi prøvde å få sålene ned i sistnevnte, men det ble altfor trangt. 

Vi brukte derimot varmesålene i både joggesko og skistøvler med hell, og under en fotballturnering i minus ti holdt de føttene våre varme i et par joggesko. 
Vi har også brukt de sammen med vanlige bomullssokker i skoene du ser bilde av øverst i denne saken – uten at vi frøs på beina. 

Sånt sett fungerer de godt. 

Problemer 

Frustrasjonen oppstår hvis du skal bruke dette daglig, for det betyr at du må lade hele tiden. 
Og det betyr at du enten må lade hjemme om kvelden eller på jobb på dagtid. 
Det betyr igjen at du alltid må huske å ha med deg laderen og fjernkontrollen på jobb, siden det er lett å glemme å lade skoene på kveldstid. 

Trykker du på «no heat» på fjernkontrollen belastes batteriet med rundt to prosent per time når sålene står på «on», sier produsenten. 
Men vi opplevde stadig vekk at sålene var døde når vi prøvde å slå de på, og et par ganger fungerte kun den ene sålen selv om de var ladet og brukt like mye. 

Det er i det hele tatt svært vanskelig å vite hvor mye varmekapasitet du har igjen. 

Slik funker de best 

Løsningen på det, er å alltid sette selve sålene i en «off»-posisjon når du ikke bruker dem. 
Også det er svært lett å glemme. 
Resultatet blir uansett mye frustrasjon i forhold til batterilevetid. 

Det er deilig på de dagene du har ladet de og alt fungerer som det skal, men bare frustrerende på kalde dager når du gambler på om det er noe varme igjen. 

Det endte med at vi måtte ha med et par ullsokker som back-up i jobbvesken i tilfelle batteriet skulle vise seg å ha gått tomt. 

Pris og varighet på batteriene 

ThermaCell-varmesåler koster rundt 1.500 kroner, og det oppladbare batteriet i fjernkontrollen skal holde til 500 gangers bruk før du må bytte det. 
1.500 er mye penger, så alternativet kan heller være å kjøpe seg et par ullsåler til en femtilapp, og bruke disse i kombinasjon med ullsokker. 
