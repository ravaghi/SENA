«Trinny og Susannah - oppdrag Norge»:Skremmende direkte 

Trinny og Susanna får frem det beste i norske kvinner, uten at man helt rekker å se hvordan. 

«Trinny & Susannah - oppdrag: 
Norge» FEM Mandag - torsdag kl. 21.30 

Storbritannias verdensberømte stylistduo går brutalt løs på dårlig stil, banner og er skremmende direkte. 
Likevel er Trinny og Susannah først og fremst to sabla dyktige fagfolk - med mye hjerte for kvinnene de hjelper. 

Det ser man i den norske versjonen av deres siste TV-konsept «Trinny & Susannahs Makeover Mission», som allerede er solgt og vist i en rekke andre land. 

I 10 uker fremover tar duoen for seg stilen til kvinner i ni norske byer, hvorav første programuke er fra Oslo. 

Mye av moroa er å se kvinnene tråkke rundt omkring i hovedstaden og prate om alt som er norsk. 

Jeg blir både begeistret og småflau av betraktningene deres om norske motevaner, som de mener er preget av mottoet «komfort fremfor estetikk». 

Produksjonen, fresh med classy vignetter og musikk, har gjort en svært god jobb i castingen av make-over-kandidater. 

Vi treffer alt fra psykologen Trina (38), som aldri har hatt kjæreste, glamourmodellen Jenny (23) til den ferske tobarnsmoren Amira (35) som sliter med selvtilliten etter barnefødslene. 

«Hun viste meg at jeg er ikke så tjukk og at jeg må se meg selv i speilet», sier Amira til kameraene etter å ha gjennomgått en geriljakonsultasjon med Trinny. 

De norske kvinnene i programmet fortjener skryt. 
Underveis i makeoverprosessen, som er nokså avkledende men likevel humørfylt, byr de raust på seg selv - ja på et veldig unorsk vis. 
Go girls! 

Men så til problemet. 
Hvert program raser av gårde i et såpass forrykende tempo at man hele tiden sitter igjen med en følelse av kun å ha sett og hørt bruddstykker av en forvandling. 

Sminke, nytt outfit og frisyre er unnagjort på et blunk, før kvinnene strutter nedover en stor catwalk foran klappende familie og venner. 

Som seer føler jeg meg småsnytt for tips og råd fra Trinny og Suannah. 
Makeoveren kjennes altfor mye som en hastejobb. 
