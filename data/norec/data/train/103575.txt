Hektisk mas med Scooby Doo
Regi: Raja Gosnell. 
Med: 
Freddie Prinze Jr., Sarah Michelle Gellar, Linda Cardellini, Matthew Lillard, Seth Green, Alicia Silverstone. 
Am. barnefilm. 
7 år. 

Nye hektiske eventyr med den klønete og heltemodige bikkja og hans geskjeftige venner. 

Film nummer to om Scooby Doo har ikke fullt så heseblesende tempo som den første. 
Men alt er fremdeles innpakket i glansaktig 70-talls kitsch og ekstrem karikaturtegning. 
Tett opp til den originale tegneserien om den vimsete detektivhunden og de handlekraftige ungdommene i Mystery Inc. 
Denne gang hanskes de med utallige krigerske spøkelser. 

Alle klisjeer er trukket ut i det ekstreme når det gjelder fenomener som klønete gutt, skarp jente, pen jente og kjekk gutt. 
I animert filmstrek fungerer det bra, med «levende» skuespillere blir det fort krampaktig, særlig med norske heseblesende stemmer i tillegg. 

Scooby Doo egner seg definitivt best i mindre doser. 
Filmens bonus; to herlige iltre skjeletter. 
