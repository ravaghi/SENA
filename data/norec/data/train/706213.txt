En ekstremt lekker lytteopplevelse som ikke stikker så altfor dypt
Lekkert og kontemporært, uten å engasjere. 

Emilie Nicolas: 
"Tranquille Emile" (Warner) 

Emilie Nicolas slapp sin kritikerroste debut «Like I'm a warrior» i 2014, og med ett var hun en av landets fremste artister. 
Så ble det stille fra 30-åringen, før singelen «Higher love» kom i april. 

Oppfølgeren er etter min mening sterkere enn forgjengeren. 
Mer helhetlig og med et soul/r&b-preg som kler vokalen hennes, som unektelig er en av Norges beste. 

Tematisk dreier det seg i stor grad om kjærligheten: 
Den deilige og den vanskelige, ofte begge deler samtidig. 
Framførelsen er ærlig og «stream of conciousness»-aktig. 
Referansen til Frank Ocean er blitt nevnt av flere. 

Men jeg var aldri en av dem som helt lot meg fenge i 2014, og det er tilfellet også i 2018. 
Nicolas gjør alt riktig, men makter ikke å engasjere, selv om noen låter utmerker seg. 
Det sexy mørket i «Wild one». 
Den kjølige, drivende «String». 

«Tranquille Emile» er en ekstremt lekker lytteopplevelse som ikke stikker så altfor dypt, og som gjerne kunne ha blitt kuttet med et par spor. 

Beste låter: 
«Wild one», «String», «Higher love». 
