Blir det en ny vår for ballerockerne Van Halen?
Gir ut ny musikk for første gang på 14 år. 
Hør låten «Tattoo» her. 

LÅT: 
Utover 80-tallet gjorde Eddie Van Halen og David Lee Roth halsbrekkende gitarsoloer og ekstravagant sceneakrobatikk til storslagen stadionunderholdning. 

Så gikk det skeis. 
Roth fant det betimelig å hoppe av lasset til fordel for en solokarriere i kjølvannet av albumet «1984». 
Da var bandet på sitt mest populære. 
Eddie Van Halen på sin side dukket lenger og lenger ned i spritflaska. 

I 2007 fant de tilbake til hverandre igjen, men har fremdeles til gode å gi ut plate sammen. 
Snart kommer «A Different Kind of Truth», som er bandets første siden «Van Halen III» fra 1998. 

Første smakebit heter «Tattoo» og sverger på mange måter til det klassiske Van Halen-soundet minus en semiviktig komponent - koringene til Michael Anthony. 

David Lee Roth lirer av seg sine sedvanlig flåsete tekstlinjer som vi alle har lært å like, Eddie Van Halen krøster ut gåtefulle soloer, mens kompet durer trygt og stampende av gårde. 
Nå ivaretatt av Eddies sønn, Wolfgang på bass og som vanlig bror Alex på trommer. 

Låtmessig er det langt unna en ny «Jump», «Runnin With the Devil», eller «Panama». 
«Tattoo» mangler noen av de lett gjenkjennelige signaturriffene til gitarmagikeren, men den har i det minste godt humør, lekenhet og en viss stadionfaktor. 
Stort låter det i alle fall. 
