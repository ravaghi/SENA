Zepto Znote 2125
Denne PCen er den kjappeste bærbare vi har testet - på de fleste områder. 
Men betegnelsen "flyttbar" passer langt bedre enn "bærbar", synes vi. 

Den norske PC-leverandøren Zepto er ofte tidlig ute med modeller basert på ny teknologi, og var blant de aller første med en modell basert på Intel Centrino-plattformen, 64 bit AMD Athlon-prosessor og en PC med widescreen. 
Znote 2125 er den første bærbare vi har på testet som er utstyrt med ATI Mobility Radeon 9600-brikken, og en harddisk som klarer 7.200 rotasjoner i minuttet. 

LES OGSÅ: 

Zepto har da også gitt modellen tilleggsnavnet "Ultimate Gaming", og det sier mye om målgruppen. 
Maskinen er nemlig et beist - ikke bare med hensyn til spesifikasjoner, men også vekt og størrelse. 
Den veier 4,1 kg, og måler 329 x 290 x 44 mm. 
Her er øvrige harde fakta: 

3 GHz Intel Pentium 4 prosessor, 800 MHz FSB 512 MB PC2700 DDR RAM ATI Mobility Radeon 9600 PRO, 8 x AGP 60 GB ATA100 harddisk, 7.200 rpm Kombinert DVD-leser/CD-brenner 6-in-1 kortleser (Compact Flash I/II, Microdrive, Smart Media, SD-card, MMC, MemoryStick) Infrarød port parallelport 1 x PS/2-port 56 Kbit modem Gigabit nettverk (10/100/1000 Mbit) P/PDIF-utgang (5.1 kanal) optisk Mic inngang (mono) samt utgang for øretelefoner (stereo) VGA og TV-utgang 

Her er det flere ting som vekker oppsikt. 
Først og fremst prosessoren, som støtter HyperThreading, som gir høyere ytelse i en rekke situasjoner. 
Dernest den nevnte grafikkbrikken, som viste seg å parkere alle andre grafikkløsninger vi har testet tidligere, den raske harddisken, skjerm med ekstremt høy oppløsning, og til slutt - støtte for 1000 MBit nettverk der de fleste stopper på 100. 
Her har produsenten Clevo med andre ord ikke spart på kruttet! 

PCen kan leveres i en rekke konfigurasjoner, og vårt testeksemplar avviker fra grunnmodellen med raskere og større harddisk og mer minne. 
Prisen for billigste konfigurasjon er i skrivende stund 16.690 kroner inkl mva, mens vår testmaskin tipper 20 lapper. 
Merk at denne prisen ikke inkluderer operativsystem - det koster rundt tusenlappen dersom du skulle ønske dette preinstallert. 
Fra Zepto får vi opplyst at PCen vil kunne bli levert med WLAN og Bluetooth, men at dette foreløpig ikke er klart. 

Designmessig har den klart seg bedre enn mange andre "kolosser", ja vi er nesten tilbøyelige til å like designen. 
Innpakningen er i grå og blågrå plast fra innerst til ytterst, men den maskinen virker alt annet enn puslete. 
Lokket tåler for eksempel temmelig harde, konsentrerte trykk uten forstyrrelser - langt bedre enn gjennomsnittet blant plastløsningene! 

Skjerm med høy oppløsning 

Selve skjermen er verdt et eget avsnitt. 
Den er bare middels lys- og kontraststerk, men har til gjengjeld svært høy oppløsning. 
Det fører til at tekster og ikoner i Windows blir svært små, men til gjengjeld får du plass til svært mye informasjon på skjermen. 
Velger du en lavere oppløsning vil bildet bli uskarpt, som det alltid blir på LCD-skjermer. 

Mange vil garantert synes at lesbarheten blir for dårlig i 1600 x 1200, og vår mening er at 1400 x 1050 er langt mer fornuftig oppløsning på en 15" LCD. 
Men vi ser ikke bort fra at en del spillere vil sette pris på den høye oppløsningen - for grafikkbrikken tåler den fint viste det seg. 

Overraskende lite støy 

Vifteløsningen er også interessant. 
Da vi fikk se de tre vifteåpningene på undersiden under utpakning av PCen, var vi ganske sikre på at denne maskinen kom til å ha et støynivå som ville tåle sammenligning med en 25 år gammel jumbojet. 
Vi tok feil. 
Takket være at det er tre vifter istedet for én (innsug under, utblåsning på venstre side), støyer PCen langt mindre enn hva man skulle forvente. 
Dette skyldes rett og slett at viftene kan kjøre på lavere omdreining når de jobber sammen. 
Jovisst er det viftesus, men lyden er så dyp at vi ikke opplevde den generelt som ikke-sjenerende. 

Vær for øvrig klar over at hvis du har PCen i fanget, og dermed dekker innsuget, kjøres hastigheten opp for å beholde lav temperatur i systemet. 
Det samme skjer under tunge grafikk- og prosessorintensive oppgaver, uavhengig av plassering. 
Dette er først og fremst en bord-PC! 

Kompromissløs ytelse 

Grafikkytelsen parkerte alt vi har sett tidligere. 
I snitt viste det seg at Mobile 9600 PRO-brikken var rundt 30% raskere enn Mobile 9000-brikken som vi har testet ved en rekke anledninger det siste året. 
Ytelsesforbedringene kommer først og fremst til sin rett i høyere oppløsninger enn 1024 x 768 punkter. 
Vi kan forresten nevne at ytelsen blir nærmest halvert i 1600 x 1200 punkter i forhold til 1024 x 768 - men holder fortsatt til det meste av det som finnes på spillmarkedet i dag. 

Harddisken viste seg også å være lynrask. 
Mens en vanlig 4.200 rpm-disk i en bærbar PC skriver 5-6 MB pr sekund, klarte disken i vårt testeksemplar av Zepto Znote 2125 rundt 15. 
Da begynner vi å snakke! 
Men husk - dette er en langt raskere disk enn den som sitter i grunnmodellen. 

På prosessortestene gikk det også meget bra, MP3-komprimeringen var for eksempel unnagjort på 1 minutt og 32 sekunder, som er en tangering av rekorden vår, satt av Fujitsu Siemens Amilo A7620. 

Batterilevetiden viste seg å være bli PCens svakeste punkt - 1 time og 18 minutter er ikke akkurat imponerende. 
Men vi tror ikke målgruppen vil rynke på nesen av den grunn. 

Vi viser til Tekniske data-lenken i oppsummeringsboksen for detaljene omkring ytelse og fysiske egenskaper. 

Konklusjon 

20.000 kroner er mye penger, men dette er utvilsomt den heftigste maskinen vi har testet når det gjelder ytelse. 
Er du først og fremst ute etter de kjappeste løsningene gjør du ikke noe dumt dersom valget faller på Zepto Znote 2125. 

Vi ble positivt overrasket over at støynivået var såpass lavt - vi har opplevd langt mer bråkete maskiner med maskinvare som blir direkte puslete i forhold til denne! 
Vi ble også overrasket over at kabinettet virker såpass robust, til tross for at alt er i plast. 

Men PCen passer slett ikke alle. 
Den er tung, det samme er strømforsyningen, og oppløsningen er så høy at den garantert vil skremme mange fra å kjøpe denne PCen. 
Men har du skarpt blikk kommer du neppe nærmere den perfekte desktop-erstatteren akkurat nå! 

Du finner oversikten over testede PCer i venstremargen 
