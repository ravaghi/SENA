Viltert, livlig og festlig
Det er mer eller mindre fullt kjør fra dette sørlandsbandet. 
Men her er noen rolige og ettertenksomme låter også. 

Dette er Susie & The Spuds sitt andre album. 
Det er ingenting å utsette på formidlingslysten og pågangsmotet. 
Mange av låtene svinger så det holder, for eksempel "Midsummer Night's Dream", som helt sikkert vil være et høydepunkt på en låvedans eller på en bryggefest i juli. 

Tekstene handler i stor grad om å reise, om å lete og utforske, om aldri å gi opp, eller om å lengte hjem. 
Stilmessig holder bandet seg til i en slags americanamiks mellom folk, bluegrass og rock med et akustisk uttrykk der strengeinstrumentene dominerer. 
En del av den gode variasjonen skapes ved at låtene veksler mellom kvinnelig og mannlig vokal. 

To av høydepunktene er den rolige, søkende og lengtende "Take Me Back" og den stemningsfulle og mektige, "Call Off The Dogs". 
I den andre enden kjører de på med den nesten punkaktige, "Purdy", og den livsbejaende og friske, "I Love My Baby". 
Hele veien er det lett å la seg forføre av energien og overskuddet som låtene har i seg. 
Et inntrykk som likevel danner seg er at Susie & The Spuds mangler finessen og de helt store låtene. 
Formidlingen er bedre enn selve melodiene. 

Men for all del; "Sing Me Home" er et bra album. 
Det er bare så lett å tenke seg at dette koker enda mer når de står på en scene og har direktekontakt med publikum. 

Rune Slyngstad 
