Som en eneste lang musikkvideo
Det er tydelig at Madcon-gutta lever i en gal verden, men noe har gått galt i redigeringen av dokumentarserien «Madcons gale verden». 

«Madcons gale verden» 
Dokumentarserie på 6 episoder TV 2 lørdager klokken 22.50 
De første to episodene av TV 2s nye kjendisserie er som en eneste lang musikkvideo med bilkjøring, oppramsing av karriere, posering, glam og fyll. 
Litt inn i andre episode tenker jeg: 
Nå gir jeg opp. 

Det blir for mye bilkjøring. 
Riktignok i en ganske så kul bil - i det enda kulere bilracet Gumball 3000. 
Men ikke så kult at vi vil se nesten to episoder om dette. 

I den tredje episoden kommer vi tettere på gutta, spesielt Tshawe Baqwa - som nå er i fokus. 
Vi er med i kulissene når han forsover seg flere timer til en viktig pressedag - og dukker opp fyllesjuk og fæl. 
Vi får være med hjem til mor Zanele som forteller om oppveksten til Tshawe. 
Det er mer nerve her enn i de første to episodene; mer av dette, mindre bilkjøring - eller i alle fall burde bilkjøringen vært lenger ut i serien. 

Men selv om vi får være med inn i stua, får jeg som TV-seer likevel ikke følelsen av å være helt med i livet deres. 
De sitter mer i en sofa og forteller om livet sitt - og det er ikke noe nytt her: 

Vi har hørt om oppveksten tidligere, om ranet av bensinstasjonen og om faren og kompisene som døde. 
Madcon-Tshawe har blitt intervjuet før, for å si det sånn - og han har ikke holdt noe tilbake. 
Derfor er det utfordrende å skulle holde på med dette i seks episoder. 
De tre episodene jeg nå har sett, kunne fint vært redigert ned til en episode - eller kanskje burde hele serien istedenfor vært sendt som en times dokumentar. 

Hadde dette vært ekte dokusåpe-vare, så hadde vi vært med på middag med familien til Tshawe istedenfor å få servert et rett opp og ned-intervju, vi ville vært med på festen istedenfor å høre om hvor bra den var - som flue på veggen mens livet utspilte seg istedenfor at de stort sett hele tiden snakker til kamera. 

Hos TV 2 har det gått sport i å lage denne type dokumentarserier på kjente mennesker, det eneste som har funket skikkelig er serien «Northug». 

Kanskje neste episode med Yosef Wolde-Mariam der vi får høre om hvordan hans oppvekst var preget av morens fortid som barnesoldat, gir oss det vi håper? 
Bare så synd at det som er nytt og spennende kommer så langt ut i serien som episode fire. 
CAMILLA NORLI 
