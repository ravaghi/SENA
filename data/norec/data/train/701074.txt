Genetisk rockeopera?Hæ?! 

Et sted ute i den kaotiske verden finnes det faktisk en mann som laget en moderne opera om organ-gjeninndrivelse. 
Nå kommer jeg og tar leveren din! 

Poenget er sånn: 
I framtida leier kapitalistene i Geneco ut organer til sjuke folk, men hvis leietaker ikke kan betale, henter de dem igjen. 
Repo-mannen river bokstavelig talt hjertet ut av kroppen. 

Kirkekor med kraniekatarr messer noe som likner kollektive katastrofe-bønner om krisebehandling og akutt anestesi. 
Snedige bilder, som etter-kolorerte svarthvittkopier. 
Teatrale virkemidler, tablåer, pompøse poesi-rier, en sær blanding av uforstått David Lynch-kopiering og nerdete B-filmdyrkelse. 
Dette er veldig rart, og sangen låter som hvis domkirkekoret ble overkjørt av en sein dampveivals. 

"Repo!" skal være en death metal rockeopera for musikkinteresserte med sval bildeforstand. 
Jeg kan ikke skjønne hvor rocken er, og jeg skjønner ikke helt at det faktisk foregår en handling. 
Sarah Brightman er med på galskapen sammen med Alexa Vega og Paul Sorvino – og til og med Paris Hilton er henta inn fra trusebutikken for å synge i helvete. 

Filmen markedsføres som om Saw-folka laget den. 
Det betyr at en del splatter-higere kommer til å bli skuffet langt ned i borgerrettighetene. 
Det kan bli en sak i Strasbourg. 
