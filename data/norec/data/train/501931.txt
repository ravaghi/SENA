Senebetennelsen som ble et stilskifte
Bergensgitaristen 
Jo David Meyer Lysne presenterer musikalske fragmenter fra verkstedet sitt. 

Det startet med et handikap. 
Bergensgitaristen 
Jo David Meyer Lysne pådro seg en senebetennelse de første årene han studerte på Norges musikkhøgskole. 
Han klarte imidlertid ikke å holde seg fra instrumentet sitt, men forsøkte å arbeide med gitaren på nye måter og få noe produktivt ut av de fysiske begrensningene. 

En hytte på Filefjell ble verkstedet hans, et sted der han kunne sitte og arbeide med en kassegitar og eksperimentere med alternative spillemetoder. 

«Ved å ‘ombygge’ gitaren finner jeg nye klanger som kan bli grunnlag for nye komposisjoner», sier Lysne. 

I verkstedet mekker han på gitaren, han stemmer strengene om, prøver å få gitaren til å høres ut som et fremmed instrument med annerledes, større lyd. 

Noen resultater av ombyggingen og den musikalske fremmedgjøringen hører du på «Meander», Lysnes debutplate fra Øra Fonogram, der han spiller sammen med bassisten og frijazzveteranen Mats Eilertsen. 

Lysne leverer det musikalske grunnmaterialet på platen, han spiller på ulike gitarer og supplerer med diverse elektroniske effekter, mens Mats Eilertsen legger solid fundament med sin akustiske bass. 
Det hele er innspilt i Jan Erik Kongshaugs Rainbow Studio i Oslo. 

Platen rommer elleve konsise arbeidsrapporter fra Lysnes musikalske verksted. 
Sporene er ultrakorte, de fleste varer bare to minutter, de tre lengste om lag fire minutter. 
Og alle er veldig forskjellige innbyrdes. 

I noen tilfeller starter det med en enkel, minimal akkordrekke som etter hvert blir til utgangspunkt for Eilertsens improvisasjoner på strøket bass. 
I andre tilfeller hører du klirrende, ringlende gitarlyder og fløytende bassflageoletter. 

Noen ganger er det melodistumper med et folksy preg som gir assosiasjoner i retning av Ry Cooders stålgitarer, andre ganger er det vidstrakte lydflater av vage klanger. 

«Meander» er full av lydopplevelser. 
Alle de innbyrdes forskjellige sporene på platen har en stofflig, fysisk og veldig konkret karakter. 
Mye av musikken er elektronisk generert og manipulert, men du opplever det likevel som at dette er lyder som utspiller seg i konkrete rom, at det er musikk som har både forgrunn og bakgrunn. 
Og som fremføres av levende mennesker. 

Lysnes og Eilertsens «Meander» er en lavmælt, stillferdig utgivelse. 
Veldig upretensiøs, også. 
Det er skisser vi hører, fragmenter av musikk, bruddstykker av noe som kanskje en dag vil vokse og bli til noe større. 
