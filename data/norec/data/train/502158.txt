Kjetil Møster og co gir deg en på trynet
Den nye supergruppen til saksofonist Kjetil Møster har gitt ut en plate du både elsker og hater. 

The End låter som dommedag. 
Bergens egen Kjetil Møster har sammen med saksofonhelt Mats Gustafsson (The Thing, Peter Brötzmann, Thurston Moore m.fl.), Anders Hana (MoHa!, Ultralyd, Noxagt), Greg Saunier (Deerhoof) og vokalist Sofia Jernberg, slått seg sammen for å lage noe av den mest intrikate og stemningsfulle, jazzinfluerte frirocken som er sluppet på ganske lenge. 
Men innimellom all vel- og ulyden kan selv de kløktigste stifinnerne gå på en smell. 

Etter en tørr og tykk fuzzgrøt begynner «Svårmod» å vri på seg. 
To seige saksofoner danser tett sammen over en drøy kakofoni av slagverk, vokal og barytongitar, før et teppe av frenetisk støy innhyller dem alle. 

«Vemod» er derimot en giftig, svingende ørkenrocker der Jernbergs søkende stemme løfter musikken opp i skyene. 

«Translated Slaughter» roer det hele ned igjen med lekende trommer og forsiktige blåsere, men Jernbergs veksling mellom klokkeren sang og til dels groteske bruk av overtoner, tilfører det hele en kledelig uro. 

«Svårmod Och Vemod 
Är Värdesinnen» er en lek med ytterpunkter. 
Låtene veksler mellom hissige toner og nesten banale rytmestrukturer, men noen ganger drukner virkemidlene i hverandre. 
«Don’t Wait» har flere styggvakre, nesten provoserende partier som i seg selv er svært fascinerende, men når bandet rundt midtveis blir direkte voldelige av seg, koker det hele bort i en vegg av mas. 
«Both Sides Out» er derimot så vemodig i all sin romantiske trøstesløshet at den setter seg dypt i både marg og bein. 
Et bikkjeslagsmål av et album. 
