Ravi & DJ Løv:«Lekr butik» 

(Nok Records/VME) 

Det finnes bare én Ravi - skal vi si heldigvis? 

Ravis univers er noe helt for seg selv. 
Ivar «Ravi» Johansen er jo ingen sanger, heller ingen ræpper. 
Derfor må han skape sin egen stil, og det har han klart til de grader. 
Den er lett naivistisk og helt klart surrealistisk, og den er like enerverende som den er fascinerende. 
DJ Løvs elektroniske produksjonsskisser understreker surrealismen i Ravis tekster, men duoen har en «hang up» på å lage nærmest idiot-hektende refrenger («Dødsøt» og propalestinske «Manalasav») som gjentas inntil de har tatt bolig i hodet. 
Helt spesiell er også Ravis rettskrivning - en muntlig stil som ligger tettere opp til ordenes uttalemåte enn hvordan de egentlig skrives. 
Men den som leter tålmodig, finner gullkorn av høy klasse her. 
«Gla'bitr (Kråpn min)», hvor Ravi minimaliseres til en stjerne-dildo, anbefales! 
«Lekr butik» vil du enten elske eller hate - kultstatus får den uansett. 
