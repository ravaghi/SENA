26" Asus VW266H
Gedigen bredskjerm fra Asus 

Det klassiske bredformatet med bredde og høyde i forholdet 16:10 er fremdeles foretrukket blant den harde kjerne av PC-brukere. 
Grunnen til dette er ganske enkelt at det er lettere å fokusere på et begrenset utsnitt av synsfeltet, blir det for bredt blir det mange ekstra hode- og øyebevegelser. 
Dette er også en av grunnene til at mange foretrekker flere skjermer i stedet for én stor, da fokuserer man innenfor gitte rammer og slipper å måtte konstruere imaginære rammer i sitt eget hode. 

LES OGSÅ: 

En skjermoppløsning på 1920 x 1200 gir god plass til alle typer programvinduer, enten det er bildebehandling, video eller regneark. 
Du får også fint plass til to nettleservinduer ved siden av hverandre, med tilstrekkelig høyde til at du også får med deg selve innholdet på tungt reklamebaserte nettsider. 

24-tommere har vært dominerende i utvalget av skjermer med 1920 x 1200 oppløsning, men 26-tommerne (streng tatt bare 25,5) er nå på kraftig frammars. 
Plassbehovet er ikke så mye større, men du får en mer lettlest skjerm. 
Du kan også legge deg lenger tilbake i stolen og fremdeles se hva som står der, selv om du ikke er skarpskytter av yrke. 

Asus VW266H er en typisk representant for denne kategorien, det er en skjerm som har en ypperlig balanse mellom egenskaper og pris. 
Prisen ligger stort sett under tre tusen, avhengig av hvor du handler. 

Gode egenskaper 

Det finnes skjermer med påkostede løsninger for optimal ergonomi i alle situasjoner. 
De kan justeres alle veier og tilpasses de særeste behov. 
På et normalt skrivebord trenger du som regel ikke dette. 

Skjermpaneler med brede betraktningsvinkler som gjør at fargebalansen blir den samme uansett om du står, ligger eller henger når du ser på skjermen - det koster. 
For skjermer som kan kalibreres til nøyaktige og korrekte parameterverdier for grafisk produksjon må du betale mange ganger så mye som en skjerm til normal bruk. 
På jobb, gutte/jenteværelse eller "gjemmekontor" har de rimelige paneltypene slått gjennom, og bildekvaliteten har blitt svært bra etter hvert. 

Asus VW266H kommer med blank front, men selve skjermpanelet har en ypperlig matt overflate. 
Dermed spares du både for sjenerende reflekser fra lamper og lys, og stadig tørking med spesialklut for å rense skjermen. 

Foten er rund, og akkurat passe stødig, du kan dulte ganske krafrig borti skjermen uten å risikere at den velter. 

Høyden fra skrivebordet til undersiden av panelet er 95 mm, det oppleves som behagelig. 

Bildekvalitet 

Skjermen har en utmerket bildekvalitet, med justeringsmuligheter for tilpasning til mange forskjellige bruksområder. 
Det er flere ferdige forhåndsinnstillinger for bildevisning, film, spill og normal bruk, og du kan også velge sRGB som standard fargerom. 

Både kontrast og lysstyrke er utmerket, det finnes skjermer med kraftigere lysstyrke, men under normale lysforhold holder det lenge. 

Etterslep er marginalt, du kan dessuten stille Overdrive for å finjustere etter behov. 

Det var en anelse lyslekkasje i underkant på vårt testeksemplar, men det legger man ikke merke til i normal bruk. 

Tilkoblinger 

Skjermen har alle aktuelle tilkoblinger, enten du velger analogt eller digitalt. 
VGA og komponent eller DVI og HDMI - med SPDIF lyd ut på egen plugg, glimrende! 
Det er også både phono og stereo minijack for linje inn til de innebygde høyttalerne og utgang til hodetelefoner. 

Konklusjon 

Asus VW266H er en stor og velutstyrt skjerm med god bildekvalitet og rimelig pris. 
Driver du med kreative sysler eller annet som krever stor skjermflate og god oversikt er den midt i blinken. 
Krever du mer er det bare å kjøpe to... 
