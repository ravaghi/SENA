Kvalitetssikring
Grünerløkka-rapperen viser potensiale med sitt minialbum. 

Det er ikke lenge siden vi så Kaveh i serien Syv steg mot toppen: 
En ambisiøs ung herre som halvforvirret famlet i mørket mens han lette etter hitformelen. 
Men rapperen, som ble og stadig blir hypet tungt, har lite å bekymre seg for. 

Minialbumet Hjertet kommer først er sjarmerende og ofte stødig. 
Riktignok kan det virke schizofrent når han i anslaget på tittelsporet snakker om kvalene mellom “å være genuin eller lage plastikk” og følger opp med “Børja om”, en svært radiovennlig sak. 
Likevel er Kaveh en fullblods artist som forstår fordelene ved å alliere seg med hitlistene samtidig som han kan lage rapmusikk med tyngde. 

Han overtenker ting litt for mye på Hjertet kommer først. 
Men vi må heller ikke glemme at det var i fjor han såvidt slapp inn på premierefesten til en cypher han leverte et solid vers til. 
Han er ung og tiden er på hans side. 

Måten han leverer rimene på en særegen måte i minimalistiske “Satan” og “Homie”, samt den gode formidlingsevnen over fjærlette pianoakkorder i luftige “Nordmann”, er en digg opplevelse. 
Han går hardt inn på sommerens barskeste rånelåt med “Vill” og imponerer også når gir han en shoutout til hjembydelen i nostalgiske “Løkka”. 
Og skryten må også rettes til gjestene Pumba, Phil T. Rich og Vinz, som er med å løfte opplevelsen. 

Samlet sett er minialbumet en dokumentasjon på at rapperen har fått en bra utgang fra startblokkene. 
Kaveh trenger uansett ikke å stresse - talentet hans er tross alt utvilsomt. 
