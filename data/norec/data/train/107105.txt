Poker-skole
Poker-feberen herjer om dagen. 
I PC-spillet «Expekt Poker Academy» kan du få opplæring. 

Uhorvelig mange nordmenn spiller poker, både på nett og i private lag. 
Er du nysgjerrig men usikker på om du får det til, kan PC-spillet «Poker Academy» være et sted å starte. 

Du får bred innføring i dine statistiske muligheter for hver enkelt hånd, og tips om når du bør kaste deg. 
Eller når du har gode nok kort til å satse. 
Begge deler basert på statistisk analyse av hva motstanderne kan sitte med. 

Det er Texas Hold'Em det går i, og poenget er visst at du etter hvert vil bli bedre til å bedømme hvor bra hånden din er. 
Man lærer faktisk ganske mye også, jeg har for eksempel innsett at jeg aldri, aldri, ALDRI må spille poker på Internett. 

De datastyrte motstanderne er i tillegg overraskende uforutsigbare og gode - de bløffer med ujevne mellomrom så kraftig at mødrene deres ville ha blitt flaue. 

Men det å spille mot datamaskinen kan naturligvis ikke sammenlignes med pokerlag mot venner. 
Og det burde være mulig å gjøre mer ut av poker som spillkonsept enn å nøye seg med å lage tidrøyte i gate med «Minesveiper». 
