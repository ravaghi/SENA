TEST:Nokia E75 

Overraskende elegant tungvekter. 

Definisjonene på hva som egentlig er en smarttelefon blir vagere og vagere etter hvert som andelen mobiltelefoner på markedet med såkalt "avansert funksjonalitet" nærmer seg 80 prosent - eller deromkring. 

Nokia E75s tilhørighet er det uansett liten tvil om. 
Dette er smartmobil fra øverste hylle. 

Det er snart to år siden vi testet Nokia E90 Communicator, monstermobilen som E75 på mange måter kan sees på som en forlengelse og forbedring av - ihvertfall så lenge du ikke er avhengig av E90s veldig store og litt pussig formaterte skjerm. 

Designmessig er dette et kvantesprang framover for veldig viktige forretningsfolk med store mobilbehov. 
Telefonen føles med sine 139 gram relativt tung i hånda, men tatt i betraktning at du kan rulle ut et fullt qwerty-tastatur er ikke dét noe å klage over. 

Med unntak av den knallrød versjonen ser E75 ser like saklig ut som en årsrapport, og føles solid både med og uten utslått fulltastatur. 
Den er ikke spesielt mye tykkere enn en iPhone, og har solide taster på oversiden og på qwerty-delen. 
Sistnevnte er beregnet for lange eposter (og kanskje til romanutkast fra slitne børsmeklere som ønsker å bytte karriere), og gjør i så måte en helt grei jobb. 

Tastaturet er nemlig ikke fantastisk - til det blir avstanden mellom tastene for stor -, men med litt trening bør du klare å få opp en respektabel skrivehastighet. 
Norske tegn har det også blitt plass til, selv om "å" bare så vidt fikk plass som tilleggstegn. 
Det betyr at du må trykke ned shift-tasten for å bruke bokstaven, men det gjør ikke tastingen upraktisk. 
Hvis vi hadde måttet velge, hadde vi faktisk gått for tastaturet på E71. 
Det er kanskje det beste fulltastaturet vi har prøvd, med akkurat passe avstand mellom tastene - forutsatt at ikke hendene dine er på Steffen Tangstad-nivå. 
Da vil nok i så fall E75 falle mer i smak. 

Den 2.4 tommer store skjermen roteres naturligvis automatisk når du skyver ut tastaturet. 

Full pakke 

Det begynner å bli noe av en klisjé å skrive "denne mobilen har alt", for, som vi allerede har vært inne på, rekken av telefoner med avansert funksjonalitet er nå så lang at det skal godt gjøres å skille seg ut i toppsjiktet. 

E75 har som forventet nødvendigheter som super-3G (HSDPA), wlan og GPS, og en hjemmeskjerm som Nokia-kjennere vil være svært fortrolig med. 
Det er fortsatt mulig å veksle relativt hurtig mellom et såkalt "arbeidsskrivebord" og et "fritidsskrivebord", en funksjon vi blant annet omtalte i testen av E71, og som vi fortsatt er usikker på nytten av. 

Skjermbildet er i utgangspunktet så ryddig at det ikke egentlig er nødvendig å skifte fra dress til dongeri (som synes å være den ideologiske tanken bak de to desktop-modusene), men liker du å holde strenge skiller mellom jobb og hjem er det mulig du vil finne de to skrivebordene nyttig. 
(Testen fortsetter under bildespesialen!) 

Epost 

En mobil som E75 er uten tvil rettet inn mot svært ivrige epost-brukere, og Nokia begynner virkelig å få dreis på sakene sine hva elektroniske meldinger angår. 

Som før har du full tilgang til alt som har med Exchange å gjøre, og E75 snakker utmerket sammen med Microsofts epostmiljø. 
Konfigureringen tar heller ikke tid, og er nå så enkel at selv fedre som sliter med tastelåskombinasjoner klarer det fint. 

Nokia Messaging-klienten er derimot den store vinneren. 
Tjenesten er foreløpig bare tilgjengelig for et utvalg Nokia-mobiler som kjører operativsystemet Symbian S60, og er et ekstraprogram som gjør at du blant annet kan gjøre en hvilken som helst epost-konto som støtter POP3 og IMAP om til push-epost. 

Flere funksjoner 

Det vil med andre ord si at mobiltelefonen oppdateres med ny epost i mer eller mindre samme øyeblikk som den treffer for eksempel Gmail-kontoen din, en funksjonalitet Exchange og BlackBerry-brukere har vært bortskjemt med i årevis, men som har glimret med sitt fravær for vanlige dødelige med tradisjonelle epost-konti. 

I tillegg kan posten organiseres på flere måter enn tidligere, og det er også mulig å søke gjennom epost-arkivet - en veldig nyttig funksjon når Exchange-boksen er stappfull, og du desperat forsøker å finne tilbake til en mail fra en måned tilbake i tid mens du er på farten. 

Nokia Messaging er i det hele tatt et flott innslag på E-serien, men det finnes likevel et lite skår i gleden: 
Tjenesten er for tiden gratis (det eneste du betaler er datatrafikken), men det er fordi den har beta-status. 
Når den tiden er forbi blir dette en betalingstjeneste. 
Det er litt skuffende, selv om vi har forståelse at infrastrukturen som blant annet sørger for push-løsningen ikke uten videre kan gis bort. 

Kamera, GPS, nettverking 

Det er ikke så mye nytt å finne verken i kameradelen eller i GPSen på E75. 
Kameraet tar helt kurante bilder, selv om innendørsbildene blir vel støyete, og er akkurat så enkelt å bruke som på andre Nokia-mobiler. 

Heldigvis får du også med autofokus, som gjør sannsynligheten for uskarpe bilder under dårlige lysforhold atskillig mindre. 
Autofokusen er også ganske rask, men kanskje ikke rask nok til å fange barn som leker eller ekstreme prestasjoner på fotballbanen. 

Du kan se eksempelbilder fra E75 i full oppløsning her, her og her. 

GPSen er identisk med den vi blant annet testet i allerede nevnte Nokia E71, og fungerer akkurat like bra. 
Du må fortsatt betale for stemmenavigering, men bortsett fra det har vi lite å utsette på navigasjonsløsningen. 

Ikke helt på nett 

Nettleseren har vi derimot fortsatt innvendinger mot. 
Det er ingen enkel sak å laste inn store nettsider på en 2.4 tommer stor skjerm, og det er fortsatt en utfordring som Nokia ikke har løst. 
Sidene blir altfor klumpete og uhåndterlige, og det er på ingen måte noen drøm å manøvrere seg rundt på for eksempel VG Nett i fullformat. 
Mobilifiserte nettsider går naturligvis greit, men wap-surfing har stort sett ikke vært noen utfordring for en mobiltelefon siden 2005. 

På surfesiden er det greit å merke seg Ovi Files, en synkroniseringstjeneste som gjør det mulig å få tilgang til inntil 5GB med filer fra for eksempel mobiltelefonen eller en hvilken som helst PC. 
Slike tjenester blir mer og mer vanlig, og Ovi Files ser ikke ut til å tilby så veldig mye mer enn det for eksempel Dropbox gjør. 
Ovi Files konfigureres ved å installere et program som kjører i bakgrunnen på alle enheter du vil skal ha tilgang til de synkroniserte filene. 
Har du for eksempel tekstdokumenter eller videofiler du vil ha med deg uansett hvor du er, kan du logge deg på via E75 og hente ned og se/vise filene. 

Ovi Files kommer med gratis prøveperiode, men koster penger hvis du ønsker å videreføre tjenesten. 

Konklusjon 

Den største overraskelsen med E75 er den vi nevnte innledningsvis: 
Kombinasjonen med fulltastatur som skyves ut og mobiltelefon i vanlig format er overraskende bra gjennomført. 

Bortsett fra det er det ikke så mange ting som er oppsiktsvekkende, uten at det tar noe bort fra kvaliteten på E75. 
Dette er, nesten som vanlig med Nokias forretningsorienterte E-serie, solid og til å stole på. 
Med unntak av nettleseren, som fortsatt ikke er der den bør være, er dette et mobilt kontor som bør gi sykelig jobbavhengige personer den hjelpen de trenger. 

Selv holder vi fortsatt en knapp på E71, som har det meste E75 har, men med en lavere prislapp og et enda bedre tastatur. 
