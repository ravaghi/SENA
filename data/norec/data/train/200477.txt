Samsung D900
Fjerde oppgradering av verdens beste mobil ser unektelig lovende ut, med imponerende kamera og syltynt design. 
Men kan D900 leve opp til forventningene? 

Lesere som har fulgt med på våre mobiltester de siste årene kan ikke ha unngått å høre om verdens beste mobil, Samsung D500. 
Denne ble kåret til verdens beste mobil på mobilkongressen 3GSM World Congress i Cannes for halvannet år siden. 
Ikke ufortjent. 

Dette har ført til en rekke mer eller mindre vellykkede kloner fra Samsung. 
Nå har de imidlertid forent D500 med årets designtrend  syltynne mobiler. 
Noe som gjør den langt mer spennende enn de kjedelige forløperne. 

Ultra Edition 

Samsung D900 har nemlig blitt en del av Ultra Edition-serien til mobilselskapet. 
Dette er en serie mobiler, der den ene mobilen er tynnere enn den andre. 
I D900s tilfelle snakker vi om såkalt slider (eller skyvemobil) med en tykkelse på 12,9 mm. 
Siden vi velger å runde opp disse minimale målene sitter man igjen med dimensjoner på 104 x 51 x 13 mm og en vekt på 93 gram. 

Tydeligvis har selskapet skjønt at de ikke kunne surfe på D500-bølgen i all evighet. 
D900 har i hvert fall et langt mer spennende utseende enn originalen, selv om noen kanskje vil hevde at den ser litt flatklemt ut. 
Vi har imidlertid stor sans for designet, som sammen med fargene får den til å se ganske lekker ut. 
D900 ligner ikke overraskende på de andre modellene i Ultra Edition-serien til selskapet, uten at det er noen ulempe. 

Som så godt som alltid med Samsung-telefoner har også D900 meget gode taster. 
De er store nok til at man ikke ufrivillig trykker på naboknappen. 
Samtidig har de en såpass bra respons at man for vet når man har trykket på knappene. 
D900 fungerer, som man skjønner, meget godt til å skrive tekstmeldinger. 

En akseptabel mobil 

Men det er andre elementer i forhold til basisfunksjonaliteten som er vel så viktig som tekstmeldingsfunksjonene. 
Ikke minst talekvaliteten. 
Denne er mer enn akseptabel nok. 
Ingen har rapportert tilbake til oss med problemer i forhold til dette, hverken i den ene eller den andre enden. 
Dekningen har vi heller ikke opplevd noen problemer med. 

Når det gjelder batterilevetiden er også denne akseptabel. 
Vi opplevde at med aktiv bruk var det kraft i batteriet i omtrent halvannet døgn. 
Med gjennomsnittlig bruk kan man øke dette med opp mot et døgn. 
Dette må vi nok si er helt akseptabelt, siden dette beklageligvis er det som er normalen i 2006. 

Samsung har på noen områder tatt grep med brukervennligheten i systemet sitt, for å få det opp på nivå med det som finnes i Nokia og Sony Ericssons modeller. 
Selskapet nærmer seg, men de har fremdeles noen grep som må tas. 
Innimellom har de geniale løsninger som de andre selskapene bare kan drømme om, mens andre løsninger til tider faller totalt gjennom. 

Utseendet på menysystemet har vi snakket om før. 
D900 har det kule systemet som Samsung har begynt å ta i bruk i sine hippeste mobiltelefoner og vi har ikke sansen. 
Det er også på tide at selskapet får byttet ut spillene sine. 
Nå begynner vi å bli lei av disse parodiene på mobilspill. 
Legg heller inn fullversjoner av de spillene som det er vedlagt testversjoner av. 
Vi må imidlertid skryte uhemmet av Picsel Viewer 
 et program som enkelt lar en vise Office-dokumenter, bilder, videoer og PDF-dokumenter på mobilen. 

Slår ikke rivalene 

D900 er faktisk utstyrt med et kamera med en oppløsning på 3,2 megapiksler og autofokus. 
Dette er samme oppløsning som er i kameraflaggskipene til Nokia og Sony Ericsson, henholdsvis N73 og K800i. 
Samsungs modell tar utvilsomt gode bilder, men det kan ikke konkurrere med de nevnte rivalene. 

Innstillingsmulighetene er bra nok, og stiller man inn kameraet manuelt får man faktisk ut en del bedre bilder enn det vi opplever med autoinnstillingene. 
Dette skulle for så vidt bare mangle, men siden de fleste kun bruker disse innstillingene kunne vi ønske at kvaliteten på disse bildene var litt bedre. 
Bildene er riktignok bedre enn på de aller fleste mobiltelefoner på markedet, men taper litt i forhold til de nevnte rivalene. 

Videodelen er imidlertid et gledens kapittel. 
I hvert fall når det gjelder Samsung. 
Dette er et selskap, som i likhet med Sony Ericsson, ikke har hatt den mest imponerende videokvaliteten på sine mobiler. 
Dette ser det nå ut til å bli en endring på. 
D900 kan i hvert fall ta opp filmsnutter med en oppløsning på 355 x 288 punkter og med en hastighet på 15 fps. 
Dette gjør at man faktisk kan se hva som foregår, noe man ikke akkurat er bortskjemt med i mobilvideoverdenen. 

Hvor er kabelen? 

Med slike snutter og gode bilder er det selvsagt en fordel at Samsungs mobiler har støtte for å kobles til TV-en. 
Hvorfor Samsung har sluttet med å legge ved slike kabler i salgspakkene sine stiller vi også imidlertid undrende til. 
Dette var i våre øyne et genialt trekk for å øke bruksverdien av Samsung-mobilene, og selskapet bør snarest mulig gjeninnføre denne praksisen. 

Det følger imidlertid med en USB-kabel, som sammen med verktøyet Samsung PC Studio 3 gjør det til en enkel affære å koble mobilen opp mot PC-en. 
Synkronisering går i så måte veldig bra, om ikke like enkelt som på en Windows-mobil. 
Siden telefonen har EDGE-støtte kan man også bruke den som partner til den bærbare PC-en for å få gode overføringshastigheter i store deler av landet. 
D900 har imidlertid ikke støtte for 3G. 

Skjermen på denne mobilen har vi ikke snakket om enda, men D900 har en QVGA-skjerm innebygd. 
Det vil si 240 x 320 punkter, noe som med denne skjermstørrelsen (2,12 tommer) er mer enn bra nok. 

Ingen musikkmobil 

Samsung har en mediespiller som fungerer meget godt i D900 og de fleste andre mobiltelefonene sine. 
Allikevel er ikke denne mobilen å anbefale som musikkmobil. 
Den mangler ikke minst muligheten til å koble til egne mobiltelefoner. 
Da hjelper det ikke noe særlig at lyden i de medfølgende hodetelefonene er relativt grei. 
Det holder ikke til å imponere musikkentusiastene. 

En annen høne vi har å plukke med Samsung er deres forhold til FM-radio. 
Dette er tydeligvis langt fra noe prioritert område hos selskapet. 
Knapt nok noen telefoner fra Samsung har denne funksjonaliteten innebygd. 
Det samme gjelder selvsagt for D900. 
Snart bør Samsung revurdere denne strategien. 
De fleste mobiler hos konkurrentene har FM-radio innebygd og dette er en enkel måte å øke nytteverdien av mobilen på. 

Minnet i Samsung D900 er på 60 megabyte, noe som er i snaueste laget for en mobil som blant annet skal ta en del bilder i maks oppløsning. 
Heldigvis er det minnekortstøtte (microSD), men Samsung kunne godt ha lagt med et kort i salgspakken. 

Når ikke helt opp 

Samsung D900 er en god telefon, med en mengde funksjoner som egentlig gjør den til en godt valg for gjennomsnittsbrukeren. 
Men den når aldri helt opp til testvinnerne på de fleste områdene. 
Når den da koster hele tre og et halvt tusen kroner er nok ikke dette førstevalget i denne kategorien telefoner. 

Dette blir enda mer relevant når man vet at Samsung skal komme med mobilen Joy en gang før jul. 
Denne er til forveksling lik D900, men med blant annet mer minne og 3G. 
Skal vi gjøre en anbefaling blir det å vente på denne. 
Det er tross alt ikke lenge til jul. 

Tekniske data for SAMSUNG D900 
