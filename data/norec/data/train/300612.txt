Her kommer Kaizers Violeta
Kaizers Orchestra med ambisiøst storverk. 

ALBUM: 
Kaizers Orchestra har alltid levd sitt eget liv litt på siden av samfunnet. 
Det er i år ti år siden «Ompa til du dør» skranglet seg vindskeiv inn i en folkesjel sulten på storslagen og tøylesløs underholdning, utenfor de tradisjonelle rockedogmene. 
I motsetning til de fleste storselgere, debuterte plata nederst på VG-lista og brukte et år på å klatre til toppen. 
Når gjengen nå gir seg i kast med sitt mest ambisiøse verk til dato, er det også på egne premisser. 

Triologi «Violeta Violeta Vol 1» er første del i en trilogi om Violeta, moren, faren og Beatrice. 
Musikalsk sett er det tilbake i velkjente trakter for jærbuene. 
Der «Maskineri» strakte hals etter et mer Kentsk voksenpoputtrykk, er det nok en gang halsbrekkende sigøynerompa som står i sentrum på plate nummer fem. 
«Philemon Arthur & the Dung» starter litt beskjedent, men «Diamant til Kull» får raskt Kaizersskuta på riktig kurs med et tilbakelent groove og en hektende gitarmelodi. 

Gamle trakter 
På platas midtakse, «En for orgelet, en for meg», er det igjen full Tom Waits-pupp med stampende rytmer og kantete melodier i god gammel «Ompa»-tradisjon. 
«Svarte katter & flosshatter» har et James Bond-aktig sus over seg med en massiv vegg av messingblås og perkusjon. 
Man må ha mage for slikt og enkelte av låtene skriker etter en medrivende melodi bak all staffasjen, «Din kjole lukter bensin, mor» og og avslutningssporet er bare helt greie Kaizers-øvelser. 
Men det er først og fremst Kaizers og menigheten deres det handler om, og der vil det nok være mange brede smil å spore om dagen. 
