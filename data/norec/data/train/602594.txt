Liv, slit og kjærlighet i Oslo Vest
Varme, sympati og evne til å leve med er kjennetegn for denne romanen som skildrer livet i Oslo rett etter andre verdenskrig 

Forfatteren er for lengst anerkjent, prisbelønt og en viktig stemme i vår litterære samtid. 
Nå har han begynt på det som skal bli en trebindsroman om livet i Oslo i årene etter andre verdenskrig. 
Begynnelsen er ikke god. 
Den er fremragende, besnærende, fortryllende og henrivende. 

Jeg har lest omtrent 450 sider om en helt vanlig familie i etterkrigstidens Oslo: 
Mor Maj, hjemmeværende husmor med engasjement i Røde Kors, pappa Ewald i reklamebyrå, sønnen Jesper, født 1942, og med utsatt skolebegynnelse siden han kanskje er litt langsom. 
Men følsom er han, det har familien en legeerklæring på. 
Omgivelsene: 
Gjessenløkken, Fagerborg, Majorstuen og Kirkeveien – alt sammen i Oslo for de som måtte være i tvil. 
Og Hotel Bristol med Den Mauriske Hall og tilstøtende bar-fasiliteter. 
Her tegnes et tidsbilde fra Oslo 
Vest som går glatt inn i tradisjonen etter Johan Borgen og Agnar Mykle. 

I denne romanen skjer det ikke særlig mye annet enn at en mor sliter, en far får lungekreft og dør, en sønn strever med forhold både til mor og far og en kamerat som er tunghørt på grunn av en ulykke. 
De går vill i hverandres liv og forventninger, og de finner hjem igjen. 
De snakker og de er tause. 
De evner ikke å si det som er vesentlig, men de sier noe, og noen ganger er det nok. 
Andre ganger mer enn nok. 

Hva ville jeg si? 
Saabye Christensen har mer enn noen gang begått en fortelling som når meg langt inn i hjerterøttene. 
Vennskapet mellom guttene Jesper og Jostein, ekteskapet mellom Maj og Ewald, forholdet mellom enkefru Margrethe Vik og enkemann Olaf Hall og all tvil knyttet dertil, det er verd å oppleve og å gjennomleve for vår tids mennesker. 

Boka er dessuten spekket med referater fra lokalmøter i Røde Kors på Fagerborg, og de gir innsikt og oversikt over tingenes tilstand slik det var den gang da de virkelig stod på, de som bygde landet etter krigen 1940 til 45. 
Min anbefaling er: 
Les dette. 
