Et oppgitt bilde av tapt uskyld
Ny singel fra John Olav Nilsen & Gjengen. 

SINGEL: 
Desperasjon og misantropi - nå om dagen er det ingen i norsk musikk som kommer i nærheten av å personifisere det som John Olav Nilsen i både ord, sang og framtoning. 

Likevel var fjorårets albumutgivelse fra Nilsen og gjengen langt fra dyster; musikalsk var «Det nærmeste du kommer» derimot både frisk, overskuddspreget, lekkert produsert og tidvis direkte oppstemt. 

Dristig singelvalg 

Med «Eurosport», første smakebit fra det kommende tredjealbumet, tar bergenserne tungsinnet ettertrykkelig tilbake. 

Det er et dristig og uventet valg av førstesingel; regntung, seig og innadvendt er låta langt fra noen radiovinner. 

Det starter med en slepende, tørr beat bare fulgt av en ensom gitarlinje og et forsiktig, kjølig synthunderlag, som om det var lydsporet til en grå og langsom sosialrealistisk film fra åttitallet. 

Melodisk og stemningsmessig ligger låta nærme «Hull i himmelen» fra debutplata, men selv når refrenget etter hvert bygges opp med trommer og fuzzgitar holdes tempoet og energien igjen - det er som om selve livskraften er så nede for telling at den stritter imot. 

Språklig eleganse 

For «Eurosport» er også tekstlig en tung affære. 

Gjennom linjer som «Du har fått deg gjeld ingen ærlig mann kan betale / Eg har gjort ting ingen ord noen gang kan forsvare» og «Ser du ikkje flyet som krasjer i sakte film» tegner John Olav Nilsen et oppgitt bilde av tapt uskyld og å ikke se noen vei tilbake, med sedvanlig språklig og fortellermessig eleganse. 

Som «Det nærmeste du kommer» er «Eurosport» svært pent og gjennomført produsert av Yngve Sætre, i et lydbilde som kler innholdet. 

Kanskje er den ikke noen hit, men til gjengjeld vil låta gjøre seg godt på øret til en dedikert lytter, som ikke er redd for noen nedstemte minutter. 
