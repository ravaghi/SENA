Valkyrien Allstars - «To måner»
Vellykket oppfølger. 

Valkyrien Allstars har slått ned som en bombe, ikke bare i folkemusikkmiljøet, men i det norske musikkmiljøet generelt. 
Tuva Syvertsens særpregede sang og rocka fortolkninger av norsk folkemusikktradisjon gjorde dem til et av fjorårets mest populære festivalband. 

På sin andre utgivelse er de sterkt tilbake, med et mer variert uttrykk og musikk som byr på mer enn fest. 
Her er arrangementene mer varierte, musikere så vel som studio er brukt mer kreativt enn sist. 
Kanskje det folkemusikalske også kommer enda klarere frem, som i den suggererende «Hovedstaden». 

Blant tekstene finner vi dikt av Halldis Moren Vesaas, Olav H. Hauge og William Shakespeare. 

ANBEFALTE KJØP: 
«Ko ska eg gjera», «Ne've elva», «Lyset», «Hovedstaden», «Tåre du tarv ikje falla» 

CARL PETTER OPSAHL 
