Har det i seg
Cindy Kvinlaug 

Cindy Kvinlaug fra Kvinesdal har fått med seg et sterkt lag her. 
Blant dem finner vi Brent Mason, gitaristen til Alan Jackson. 
Han har produsert «The best part of me». 
I tillegg spiller han selvsagt gitar. 
Paul Franklin bidrar med sin steelgitar på dette albumet, som er innspilt i Nashville. 

Det låter fint hele veien, og Cindy Kvinlaug sin småhese stemme passer stilen og sjangeren utmerket. 
Ikke alle låtene er like spennende, og strengt tatt har vi hørt mange av melodilinjene veldig mange ganger før. 
Noe er veldig mainstream. 
Likevel lander Kvinlaug på den rette siden av streken der hun leverer en fin miks av rocka countrylåter, midtempospor og ballader. 
Det er for eksempel bra kraft i balladen «I'd found you», skrevet av Bobby Terry. 

Her er mye annet bra også. 
«Mercy on me» er en av låtene der Cindy Kvinlaug lar sin countrysjel gå i spann med kraftpop-øvelser. 
Hun har det i seg. 
Hun har mye i seg, men behøver et sett med litt sterkere låter før vi kan snakke om den helt store forløsningen. 
