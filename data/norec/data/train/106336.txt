Lite for de minste
Nå er det jul igjen - også på spillfronten. 
Men «Jul i svingen» skuffer. 

Det er alltid synd når norskproduserte spill skuffer. 
Minimedia har tidligere laget «Ungene i gata», som var et underholdende og koselig barnespill med høy kvalitet. 
Dette spillet er dessverre det motsatte. 

Man kan unnskylde seg med at det er myntet på de aller minste. 
Men små barn bør ikke bety små ambisjoner. 
Kanskje er ikke barn så opptatt av avansert grafikk, men her er grafikken altfor platt og animasjonene likeså. 

Uansett bør spillbarheten være på topp. 
Og det er den ikke. 
Spillet hakker innimellom på vesentlige steder, for eksempel i en akebakke der man skal hoppe over hindre - slik at man stadig raser i hindrene selv om man har trykket på hopp-knappen. 

I en snøballkrig mot andre barn er det nær sagt umulig å vinne, dersom du ikke reagerer like raskt som tungen på en øgle. 
Og i puslespillene er det rett og slett vanskelig å få brikkene til å skli på plass. 

Ikke er spillet særlig julete heller, selv om det heter «Jul i svingen». 
Barna synger en julesang i ny og ne og kan ta på seg en nissedrakt, men ellers er julestemningen fraværende. 

Spillet er også svært kort. 
Greit nok at det ikke trenger å være maratonlangt når det er laget for de minste barna, men morsomt må det være. 
Jeg ser ikke for meg at barn synes det er gøy å ake ned en bakke som består av en skrå strek og ingenting annet, eller fargelegge figurer med enkle klikk som forsvinner så fort du trykker på noe annet. 

Dessverre. 
For spillet kunne blitt så bra. 
Minimedia kan lage koselige og svært barnevennlige spill, det vet vi. 
Men her virker det som om ting har gått litt for raskt i svingene. 
