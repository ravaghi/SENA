Anmeldelse:«Transporter: Refueled» 

Jason Stathams fravær er bare ett av «Transporter: Refueled»s mange problemer. 

FILM: 
Luc Besson er ikke like synlig som regissør som han en gang var, men som produsent og manusforfatter er han mer aktiv og innflytelsesrik enn noensinne. 
For som hjernen bak franchiser som «Taken», «Taxi» og «Transporter» har Besson skapt seg et helt lite imperium av trashy, formelpreget underholdning. 

Nytt fjes «Transporter: Refueled» er den første «Transporter»-filmen uten Jason Statham i hovedrollen, og selv om Besson utvilsomt vet hvordan man setter sammen en fungerende actionfilm, synes det også åpenbart at det var Stathams besnærende karisma som var årsaken til at den opprinnelige filmen fikk en oppfølger. 
Denne gangen er det den forholdsvis ukjente Ed Skrein som spiller tittelrollen, og selv om han er fullt kapabel til å levere tørrvittig dialog mens han lemlester russiske gangstere på den franske rivieraen, er det vanskelig å finne noe å feste seg ved hos ham. 

Dermed er «Refueled» enda en film som understreker det faktum at vestlig filmbransje er i alvorlig beit for unge actionstjerner. 
Med sine 48 år tilhører Statham faktisk det yngre sjikt av det eksklusive selskapet av skuespillere som kan bære en actionfilm på sine skuldre 
— Liam Neeson er til sammenlikning 63, mens Schwarzenegger er 68 og Stallone 69. 

Gammelt fjas 
Uten et karismatisk midtpunkt som kan tjene som forankring reduseres «Refueled» til et uinspirert sammensurium av vakre kvinner, østeuropeiske stereotyper, habile biljakter og slåssescener som er langt bedre tenkt enn utført. 
For både hovedpersonens psykopatiske selvtilfredshet og det liksom-feministiske plottet om de luksusprostituerte kvinnene som skal hevne seg på halliken sin er like vanskelig å la seg rive med av som å hisse seg opp over. 

Direkte dårlig eller kjedelig blir det aldri, og som filmanmelder kan det være lett å glemme at verden er full av mennesker som liker å se middelmådige actionfilmer med vakre mennesker. 
Men Luc Besson glemmer aldri. 
Han ser hvert eneste ett av disse menneskene, og han gir dem nøyaktig de filmene de vil ha. 
