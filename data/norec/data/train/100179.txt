James Carter Presenttence»
EmArcy/Universal Music 

Bebop med gnist 

Treblåseren James Carter er en av de fortsatt nokså unge afrikanskamerikanske utøverne som har musikalske bein solid forankret i bop-tradisjonen. 
Albumtittelen uttrykker et ønske om å forholde seg til nåtiden, samtidig som repertoar og uttrykk bærer fortiden med seg. 
Carter selv spiller et bredt utvalg av saxer i tillegg til fløyte og bassklarinett og har med erfarne musikere som Victor Lewis på trommer, Rodney Jones på gitar og James Genus på bass. 

Trompetisten Dwight Adams og pianisten D.D. Jackson utfyller dette hørbart spillesugne ensemblet. 
Det åpner friskt og livskraftig med «Rapid Shave» før Carter hyller Eric Dolphy med sin egenkomponerte «Bro Dolphy» og originale bassklarinettspill. 
Her er også et knippe kjente og mindre kjente standardlåter, som «Tenderly», «Song of Delilah» og Gigi Gryces «Hymn of the Orient». 

Musikken bryter ikke akkurat nytt land, men er absolutt livsbejaende og engasjerende 

Carl Petter Opsahl 
