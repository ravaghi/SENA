Oslo Gospel Choir:«Joy» 

«Joy» 

Et par tøffe arrangementer, men låtene til Tore Aas er og blir for glatte og klisjéfylte. 

Oslo Gospel Choir er ute med nok en gledesfylt, gospelaktig og glatt lovsangsplate. 
«Joy», med ti nye låter av dirigent Tore Aas, er raus med refrenger man kan synge med på omtrent før man har hørt dem, og med det man kanskje kan kalle sentralevangeliske tekster. 
Fengende på sitt vis, altså, men det er lite stoff på platen som tar lytteren med videre i noen retning (om nå det er meningen?), bortsett fra noe popprogrammering og et par litt originale arrangementer. 
Innslaget av rap på «Precious To Me» og det tøffe, nakne synthtrommekompet på «On the Cross...» får dem til å skille seg litt ut i mengden. 
Ellers er «Joy» gospelkoret slik vi forventer, med solister som fungerer godt innen sin genre, men som ikke akkurat er til å bli nyfrelst av. 
