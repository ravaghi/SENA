Toshiba Satellite C850D
En bærbar PC til under 2500 kroner kan brukes til mangt, men ikke alt. 

Vi har tidligere omtalt C850D som Norges billigste PC - med en prislapp på 2390 kroner for en utgave med 4 GB RAM og 500 GB harddisk. 
For en hundrelapp mer kan man fortsatt få den med 6 GB RAM og 640 GB harddisk, og det er denne modellen vi har hatt på testbenken en ukes tid. 

Mye for pengene 

Og la det bare være sagt med én gang: 
Så mye minne og så stor harddisk er svært sjelden kost i lavprismaskiner. 
Maskinen er dessuten relativt bra utstyrt, så hvor har Toshiba spart penger? 

Vel - det er først og fremst på valg av prosessor- og grafikkløsning. 
Maskinen er nemlig utstyrt med en APU fra AMD (prosessor og grafikkort i én og samme brikke) som er blant de svakere på markedet. 
Men hvordan vil det oppleves i praksis? 
Det var noe av det vi ville finne ut. 

Før vi går i gang med eksteriør og brukeropplevelse, skal vi ta en titt på de viktigste spesifikasjonene: 

15,6" blank LED-baklyst LCD-skjerm, 1366 x 768 piksler AMD E2-1800 APU AMD Radeon HD7340M grafikk 6 GB RAM (maks 8) 640 GB harddisk DVD-brenner for alle formater Minnekortleser for SD-kort Bluetooth 4.0 Trådløst nett b/g/n (Atheros-brikke) 1 stk USB 3.0-port, 2 stk USB 2.0-porter HDMI- og VGA-utganger for tilkobling til eksterne skjermer/TV 100 Mbit kablet nett Webkamera (1280 x720 piksler) Windows 7 Home Premium 64 bits Størrelse: 380 × 33,52 × 242 mm Vekt: 
2,3 kg Tilbudspris Elkjøp/Lefdal: 
2.490 kroner (normalpris 3.990 kr) 

Ikke noe å utsette på dette, altså - merk også at vekten er relativt lav for å være en standard PC med 15,6" skjerm, noe som ofte kjennetegner PC-er fra Toshiba. 
Merk videre at modellen ikke støtter gigabit-hastigheter dersom den kobles til kablet nettverk, men for nettsurfing har det som regel intet å si. 

Enkelt 

Kabinettet er av plast fra innerst til ytterst, overflaten er matt med et finmasket mønster. 
Fingeravtrykk vises, men er ikke spesielt sjenerende. 

Byggekvaliteten er omtrent som vi forventer av maskiner som koster rundt 4000 kroner. 

Tastaturet er stort og fint, med numerisk del til høyre. 

Merk at Enter-tasten er litt smal, og det kan være lett å bomme, noe vi opplevde flere ganger. 

Responsen er bra, men det er litt mykt på midten, og avgir en viss klirrelyd under skriving. 

Pekeplaten har også den matte overflaten og pregingen, og fungerer meget bra. 
De to knappene avgir en lav klikkelyd, som ikke er sjenerende overhodet. 

Over tastaturet sitter et par stereohøyttalere som lager en tynn lyd nærmest fri for bass. 
Her er det bare å koble til hodetelefoner eller eksterne høyttalere med det samme. 

Tilkoblinger 

Nesten alle tilkoblingene sitter på høyre side, og er lett tilgjengelig takket være at de sitter nært brukeren. 
På motsatt side sitter drevet, én USB-port og strøminntak: 

Merk at strømpluggen stikker flere centimetre rett ut, noe som gjør den utsatt for brudd. 
Her skulle vi likt å se en plugg med 90-graders knekk: 

Toshiba skal imidlertid ha honnør for å velge en strømkabel med to-polet kontakt, i motsetning til stiv kabel med jording som konkurrentene i de fleste tilfeller sverger til. 

Skjermen er blank, lavoppløst og har begrenset innsyn fra sidene. 
Dette er helt vanlig i prisklassen, skal du ha PC-er med høyere oppløsning må du enten velge en 17-tommer eller normalt gå opp flere tusenlapper i pris. 

Slik oppleves den i bruk 

Første gang du starter PC-en må du gjennom en installasjonsprosess som tar litt tid, og her merkes det at maskinen jobber litt saktere enn dyrere modeller fra Toshiba. 
Når prosessen er ferdig og maskinen er klar til bruk, går det langt bedre. 

Fra du skrur på maskinen til Windows og programmene er ferdig lastet og klar til bruk, går det i overkant av ett minutt. 
Det er ikke raskt, men vi har sett eksempler på PC-er med raskere prosessor som har startet tregere. 
Dette avhenger i stor grad av hvordan Windows og programmene er konfigurert. 

Det er imidlertid mange programmer som lastes og som kjøres i bakgrunnen, og enkelte av dem kan dra ned hastigheten, blant annet McAfee Internet Security og en haug med styreprogrammer fra Toshiba som ikke alltid er like lett å vite verdien av. 

Rusk i maskineriet? 

Og vi må også sette et spørsmålstegn ved måten programvaren og drivere er konfigurert. 
Vi opplevde for eksempel ved en anledning at maskinen ikke ville skru seg av, den bare ble hengende på avslutt-skjermen. 
Etter noen omstarter fikk vi dessuten denne feilmeldingen: 

Og vi har også opplevd at strømindikatoren står på fullt etter to timer med batteribruk, for så å stupe, og ved én anledning fungerte ikke tastaturet etter at maskinen hadde ligget i dvalemodus, og vi måtte starte maskinen på nytt for å få det til å fungere igjen. 
Ikke ekstremt alvorlig, kanskje, men det er svært sjelden vi opplever denne typen problemer når vi tester PC-er i 2012. 

I en senere artikkel skal vi avinstallere og deaktivere en del av programmene og prosessene for å se hvilken innvirkning det har på oppstart og brukeropplevelse. 

Dette kan du forvente av ytelse 

Windows egen Opplevelsesindeks gir oss følgende indikasjon på ytelsen, og som ventet er det prosessor (og grafikk) som trekker ned: 

Prosessor: 3,9 Minne (RAM): 
5,7 Grafikk: 
4,5 Spillgrafikk: 
5,8 Primær harddisk: 
5,9 

Passmark PerformanceTest 7.0 gir poengsummen 852 på prosessor og 255 på 3D-grafikk. 
Det betyr at ytelsen er er bare litt høyere enn fjorårets E-450 fra AMD, og det er ikke veldig flatterende. 
Selv de rimeligste Intel Celeron-prosessorene som sitter i bærbare PC-er til rundt 3000 kroner byr på en ytelse som er rundt 50% høyere, og det merkes på flere måter. 

For det første er det alltid litt mer venting når du installerer og starter programmer, veksler mellom dem, lukker og gjør innstillinger. 
Det behøver ikke å være noe problem, men den snappy følelsen du gjerne forventer av en helt ny PC, den er der ikke. 

Når det er sagt: 
Det er absolutt ikke noe problem å jobbe med Word, Excel, PowerPoint, spille musikk eller surfe på nett - alt fungerer fint, selv om sider med tungt grafisk innhold kan hakke litt ved skrolling. 

En årsak kan være Flash-basert innhold, for det er ikke denne PC-ens sterkeste punkt. 
Høyoppløst materiale kan noen ganger hakke under avspilling, og Flash-video i 1080P (full HD) er bare å glemme. 

Klarer alt av video... så vidt 

Vi installerte videoavspilleren VLC og kjørte gjennom test-suiten vår som vi bruker når vi tester mediespillere og mobiltelefoner. 
Den består av et utvalg grafikkintensive videoklipp i forskjellige oppløsninger og formater, og selv om 99% av avspillingen forløp greit, er det verdt å merke seg at prosessorbelastningen var svært høy under en del av dem. 
Skjermbildet under er tatt fra avspilling av et klipp i H.264-format, pakket i MKV-konteiner, og viser prosessorbelastningen: 

Det er med andre ord ikke så mye å gå på. 
Får du et varsel om ny epost eller varsel om å oppdatere antivirusprogrammet, vil selv slike små forstyrrelser føre til at avspillingen hakker. 

Det som imidlertid er langt mer positivt, er at maskinen er svært stillegående, viftene høres knapt under noen omstendigheter, uansett belastning. 

Grei batteritid 

Vi målte også batteritiden, først med minimal belastning, kun tilkoblet trådløst nett, deretter med kontinuerlig videoavspilling. 

6 timer på førstnevnte test og 2 timer og 35 minutter på sistnevnte bekrefter noe av det vi har sett også i tidligere tester av AMD-baserte PC-er anno 2012: 
Bra batteritid på enkle oppgaver, og litt raskere strømtap under belastning i forhold til Intel-baserte PC-er. 
Men under normal bruk med bare litt video og musikk er det ikke umulig å få batteriet i PC-en til å vare i rundt 5 timer mellom hver lading. 

Konklusjon 

Har du et stramt budsjett og finner denne PC-en til 2490 kroner, gjør du et meget godt kjøp, vel og merke hvis du har et PC-behov som begrenser seg til lette oppgaver. 
Hvis du derimot kjøper den for fullpris (rundt 4000 kroner) gjør du et ganske dårlig kjøp, mener vi. 
I den prisklassen er det nemlig flust av maskiner å velge mellom, og basert på våre erfaringer og tidligere tester ville vi uten tvil valgt en PC med Intel-prosessor/grafikk med så mye penger tilgjengelig. 
Her finner du aktuelle modeller å velge mellom. 

Toshiba Satellite C850D-109 
