Analogue Orchestra:«Back To Stereo» 

(Universal) 

Pussig spacepop fra debutduo. 

Analogue Orchestra er duoen Paal Evjen og Jonny Kristiansen, som lager melodiøs pop med svulstige arrangementer i en pussig og utdatert syntetisk setting. 

«Back To Stereo» er i all hovedsak skrudd sammen og produsert av duoen selv i eget hjemmestudio, men de har fått hjelp av veteranen Bjørn Nessjø. 

Rent musikalsk kan Analogue Orchestra plasseres i den utskjelte 80-tallsbagen: 
Melodiøs, melankolsk og syntetisk pop som du sannsynligvis vil elske eller hate. 

Gutta elsker visstnok alt som har med romfart og verdensrommet å gjøre. 
Slik låter også sangene som er pakket inn i et nokså speisa lydbilde. 
Og jeg må ærlig innrømme at jeg har problemer med albumet. 

Noen av sangene er melodiøse og riktig så vakre, eksempelvis «Dumb Angel» og «Blood in The Sky», men aller best er utvilsomt tittelsporet hvor det skjer mye rart, samt «The Ballad of Michael Caine», hvor Analogue Orchestra viser tilløp til storhet. 

ESPEN A. HANSEN 
