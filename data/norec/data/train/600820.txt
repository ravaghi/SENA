Krig og kjærlighet
Drama 

"De kjempende" 

Originaltittel: 
Les Combattants 

Frankrike 2014 

Regi: 
Thomas Cailley 

Skuespillere: 
Adele Haenel, Kevin Azais, Antoine Laurent,Brigitte Roüan, William Lebghil, Thibault Berducat, Nicolas Wanczycki, FredericPellegeay, Steve Tientcheu, Franc Bruneau 

Manus: Claude Le Pape, Thomas Cailley 

Musikk: 
Benoit Rault, Lionel Flairs, Philippe Deshaies 

Aldersgrense: 
11 år 

Egnethet: 
Ungdom/Voksen 

Arnaud og Madeleine møtes på selvforsvarskurs. 
Han er en helt vanlig snekkerlærling, hun har et seriøst oppheng i alt som har med overlevelsesteknikker å gjøre. 
Verden kommer snart til å gå under, mener hun, og det gjelder å være forberedt. 

Arnaud blir mer enn litt fascinert av den hissige — muligens klin gærne - guttejenta. 
Når hun drar på militær treningsleir, henger han seg på. 
Når hun dropper ut derfra, henger han fortsatt på. 
Sammen legger de ut på det som mest av alt minner om en privat «Robinson»-ekspedisjon. 

Denne franske Cannes-prisvinneren er, som det kanskje går frem av beskrivelsen, litt av det ene og litt av det andre. 
Delvis er den en fornøyelig, litt skrudd kjærlighetshistorie. 
Delvis portretterer den en generasjon som går en usikker fremtid i møte. 
Delvis handler den om å gjøre opprør mot alt som har med hverdagsliv, kjønnsroller og forventninger å gjøre. 

Den er smidig fortalt, har en lett tone og nyter godt av å ha to tvers gjennom troverdige unge skuespillere - Kevin Azais og Adele Haenel - i hovedrollene. 
Bare slutten føles litt uforløst. 
Men inntil vi er kommet så langt, er «De kjempende» aldri mindre enn underholdende. 
