Pure Evoke Flow
DAB-radioer blir stadig mer sofistikerte. 
Vi har sett på en lekker sak fra Pure. 

Stormen rundt hva som skal være morgendagens radioformat er i ferd med å stilne av. 
Nye DAB-radioer (Digital Audio Broadcast) løser dette enkelt med å både håndtere FM, DAB og nettradiostasjoner. 
Og selv om radio fortsatt er radio, er de nye ofte spekket med tilleggsfunksjoner. 

En av disse er Pure Evoke Flow. 
Den lille radioen har en klassisk retro radiodesign, med monohøyttaler og ved første øyekast kun to skruknotter - slik det var en gang i tiden; en for volum og en for tuning. 

OLED-display 

Men når du skrur på radioen oppdager du at her er det mer. 
For det første har radioen et stort OLED-display som blant annet viser informasjon om valgt radiokanal, kortnyheter og klokkeslett, og for det andre er det fem flate touch-knapper i glassfronten. 
Disse har forskjellig funksjon avhengig av hvor man står, og beskrivelse vises i panelet. 

I tillegg er både volum- og tuning-knappene trykkbare. 
Førstnevnte stenger lyden når du trykker på den, og trykker du på på tuning-knappen er det for å bekrefte et valg; som en OK-knapp altså. 

Grei betjening 

Selve betjeningen er enkel nok (selv om vi savner norsk språk), og via hovedmenyen kan du velge mellom DAB-radio, The Lounge, Media Player, FM-radio og Auxillary Input. 
Førstnevnte gav oss tilgang til 17 digitale radiokanaler, mens The Lounge er en internettjeneste der du selv kan velge hvilke nettradiostasjoner du ønsker tilgang til. 
Her finnes tusenvis å velge mellom, men det krever at radioen kan koble seg til et trådløst nettverk innen rekkevidde (WLAN). 

Da kan du også oppgradere radioen med feilrettinger og nye funksjoner, når og hvis det skulle bli aktuelt og nødvendig. 

Spiller musikk fra PCen 

Media Player er en interessant tilleggsfunksjon som gjør det mulig å streame musikk fra PCer og andre uPNP-enheter i hjemmenettverket ditt. 
Den enkleste måten å få overført musikk fra en PC med Windows, er ved å dele musikkbiblioteket i Windows Media Player eller iTunes. 
Dette krever naturligvis også at du har trådløst nettverk i huset. 

Auxillary Input gir deg muligheten til koble til eksterne enheter via en 3,5 mm minijack på baksiden, for eksempel en MP3-spiller. 

Radioen har også innebygd vekkerklokkefunksjon, og håndtaket på toppen er av type "snoozeHandle". 
Det betyr at du kan få deg noen minutter ekstra på øyet ved å legge hånden din på den når alarmen går. 

Ekstrautstyret koster 

Og lyden? 
Den er av akseptabel kjøkken/bad-kvalitet. 
Ønsker du mer trøkk kan du utvide lydbildet med én ekstra høyttaler i samme utforming, eller aller best - koble til eksterne høyttalere eller musikkanlegg via stereoutgangen på baksiden. 

I motsetning til Pinell Supersound som vi testet i høst, kan Pure Evoke Flow gå på oppladbart spesialbatteri og brukes med fjernkontroll. 
Begge deler er imidlertid ekstrautstyr som ikke følger med i prisen på rundt 2 000 kroner. 
