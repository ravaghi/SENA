Oppdrag Nemo 3D
Bør oppleves på det store lerretet! 

Oppdrag Nemo er en av Pixars aller største suksesser. 
Nå relanseres den i 3D, og det er absolutt en god grunn til å se filmen på nytt. 

Dette er fremdeles en spennende historie som spiller på flere plan, og som vil oppleves forskjellig for voksne og barn. 
Den spiller på grunnleggende frykt for separasjon, og behovet for trygghet i tilværelsen. 

Det skader ikke at det samtidig er en morsom film, satt i et fargerikt og svært lekkert animert miljø. 
Og 3D gjør faktisk bildene enda bedre! 

Detaljrikdommen er imponerende 

Handlingen er fremdeles som følger: 
Klovnfisken Marlin mister sin partner og fiskeyngel i kjeften til en større fisk. 
Bare ett yngel overlever, Nemo. 

Marlin lover Nemo at han alltid skal passe på, men en dag blir han håvet opp i en båt og havner i et akvarium hos en tannlege i Sidney. 

Marlin overvinner frykten for det store havet, forlater korallrevet og tar opp jakten på Nemo sammen med den distre blåfisken Dory. 

Rent teknisk er det svært lite som skulle tilsi at Oppdrag Nemo allerede er 9 år gammel. 
Livet på korallrevet skildres i gnistrende farger og et mylder av forskjellige skapninger. 

Detaljrikdommen er imponerende. 
Til og med det vanskeligste av alt, vann, er glimrende animert! 

Dette har Pixar greid å forbedre ved å legge til en ekstra dimensjon. 
Jeg imponeres over hvor naturlig 3D-effekten føles. 
Legg merke til hvordan plankton og andre elementer i vannet bidrar til å skape ekstra dybdefølelse. 

Barn vil fremdeles elske dette 

Ett problem jeg hadde med Oppdrag Nemo i 2003, gjelder fortsatt. 
Det er at hovedpersonene er fisk – og fisk er ikke så enormt spennende å se på. 
Personlighetene deres avhenger dermed av de vokale prestasjonene og de redder figurene fra å være kjedelige. 

Jeg har sett og hørt Oppdrag Nemo med norske stemmer jevnlig i flere år, fordi mine egne barn elsker filmen, og mener bestemt at den norske dubbingen med Trond Viggo Torgersen, Siw Anita Andersen og Stinius Maurstad i de viktigste rollene er fullt på høyde med originalversjonen. 

Historien er fin, men ikke oppsiktsvekkende god. 
Jeg ser nå at filmens emosjonelle fronter står på usikker grunn. 

Noen av grepene som er ment å få oss til å føle, er lette å gjennomskue. 
Og historien følger en enkel formel. 

Men barn i alle aldre vil fremdeles elske dette, og de som har kommet til verden etter at Oppdrag Nemo gikk på kino første gang, bør få oppleve filmen på det store lerretet! 
