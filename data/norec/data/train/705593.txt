Soja:På den amerikanske måten 

Reggaens røtter er på Jamaica, men den blomstrer i Stavanger også. 
Så hvorfor ikke i Virginia? 

Soja: 
"Poetry in motion" (ATO/Border) 

Amerikanerne er i hvert fall såre fornøyd med sitt hjemlige Soja, og de siste platene har toppet reggaelistene der. 
Med Jacob Hemphill i spissen har de holdt det gående i 20 år, men gjennombruddet lot vente på seg til for fem år siden. 

SOJA står for Soldiers Of Jah Army, et solid reggaenavn. 
Samtidig blander de inn hip hop, rock og soulaktige blåsere på singlen "Fire in the sky". 
De spiller reggae, men er fargelagt av hjemlandet. 
I nevnte "Fire in the sky" kretser tekstene rundt fred og brorskap, med utgangspunkt i sorg og savn og erkjennelsen av at vi alle er forbundet. 
Vi er alle poetry in motion. 

Samfunnskritikk hører også med i reggae, og "Life support" sparker i alle retninger. 
Når alt klikker på plass, er Soja herlige å høre på. 

Beste spor: 
"Moving stones", "I can't stop dreaming", "More", "Sing to me". 
