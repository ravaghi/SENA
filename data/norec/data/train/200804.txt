TEST:Creative Sound Blaster Evo Zx 

Gamerne vil antagelig digge dem, men til denne prisen forventer vi mer. 

Har du først blitt vant til trådløse hodetelefoner er det lite aktuelt å gå tilbake til tiden med kabelsalat og dårlig kontakt i kabelen. 
Det å slippe kabelen er rett og slett svært praktisk, spesielt hvis du i likhet med undertegnede ofte går med veske eller sekk. 

I dag trenger du heller ikke bekymre deg over lydkvaliteten. 
I praksis opplever vi at dagens Bluetooth-standard er bra nok, så lenge hodetelefonene i seg selv er av bra kvalitet. 

Design og førsteinntrykk 

Man kan si mye om designet på Creative Sound Blaster Evo Zx, men med sort hardplast kombinert med røde detaljer er det i hvert fall hodetelefoner som skiller seg ut. 
Legg til at hodetelefonene også avgir et rødt lys på utsiden av hodeputene når de er i bruk, og du vil garantert vekke oppsikt når du bruker dem utendørs. 

Vi tipper uansett at det er noe som vil tiltale målgruppen, som jeg innbiller meg er ungdom, eller de som fortsatt ønsker de var det. 

Hodetelefonen leveres for øvrig med en lang rød USB-kabel for opplading av det innebygde batteriet (oppgitt levetid er åtte timer), samt en oppbevaringspose i skinnimitasjon. 
Vi liker også at det faktisk følger med en vanlig 3,5 mm-kabel. 
Går hodetelefonene tomme for strøm kan de altså fortsatt brukes ved å koble denne til. 

Dessverre kommer den første skuffelsen raskt. 

Ukomfortable 

For når vi setter hodetelefonene på hodet oppdager vi raskt at de ikke er spesielt behagelige: 

For det første er ikke øreputene så myke som de ser ut. 
Creative har heller ikke klart å bestemme seg for om øreputene skal ligge oppå eller over øret, og resultatet er at ørene dine ofte kommer i klem. 
Hodebøylen faller i samme kategori, noe som blir ubehagelig over tid, spesielt for oss med null hår på hodet. 

Sammenlignet med alle alternativene vi har testet i år er de altså ikke komfortable nok. 

Betjeningsknappene ligger på høyre side, og inkluderer av/på, veksling fra spor til spor, og volum. 
Du kan også bruke hodetelefonene som en handsfree-løsning, og her er samtalekvaliteten helt ok. 

Hva med lyden? 

Evo Zx har altså siste generasjon Bluetooth med AptX og med en prislapp på nesten 1.600 kroner i dagens marked forventer vi god kvalitet. 

Det slo imidlertid ikke til. 

I standardmodus følte vi rett og slett at noe manglet over hele registeret: 
Mellomtonen er ullen, diskanten er enten litt for lav eller altfor sterk, avhengig av hvilken musikksjanger du hører på. 
Bassen veksler fra bra, til å minne mer om en boombox fra 90-tallet. 

Gode hodetelefoner kjennetegnes ofte ved at bassen tilfører musikken et ekstra fundament, uten at den blir for dominerende. 
Dette skillet savner vi her. 

Creative skal imidlertid få skryt for at de tilbyr en drøss innstillingsmuligheter. 
Lyd-appen Creative Central gir deg nemlig svært mange alternativer, og har også egne moduser for musikk, film og spill. 

Erfaringen her var imidlertid blandet: 
Den gode nyheten er at vi etter litt knoting fikk et lydbilde som fungerte bra til rock og rap: 
Bassen ble stram og fin, uten å minne om en russebuss, og vi fikk ryddet opp i mellomtonen. 
Så er du låst til en bestemt musikksjanger går det helt fint, bare du tar deg tid til å skru litt. 

Ulempen er at du igjen må finne fram appen og bruke tid på å juster om du hører på andre sjangere, og det føles unødvendig på et sett hodetelefoner i denne prisklassen. 

Konklusjon 

Hovedproblemet til Creative Sound Blaster Evo Zx er at de er for dyre. 
Til 1.590 kroner mener vi det finnes bedre alternativer. 

Klarer du å leve med ledning ville vi heller gått for Focal Spirit One, spesielt nå som de fås til 1.190 kroner. 
De er et langt bedre kjøp nå enn da vi testet dem, og de er også langt mer behagelige i bruk. 

Sverger du til trådløst? 
Da ville vi lagt til 300 kroner ekstra og gått for Monster Purity Pro fra Nokia. 
De er ikke bare bedre å ha på hodet, de har også langt bedre lyd, innebygd aktiv støydemping, og ikke minst LANGT bedre batteritid. 

Creative Sound Blaster Evo Zx 
