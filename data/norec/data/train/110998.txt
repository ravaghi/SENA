Kakkmaddafakka:«Hest» 

(Bubble / Musikkoperatørene) 

De er så søte når de er små. 
Og så innmari slitsomme. 

Disse unge Bergensbølge 2-maskotenes mildt sagt «eklektiske» debutalbum fra 2007 hørtes ut som en musikkskolekonsert i helvete. 
Dypt unik, om enn på alle de gale måtene. 

Nå har Erlend Øye, som på ingen måte er fremmed for påtatt naivisme, striglet dem til et slags «indie»-partyband, klare til å spille opp til dans for studenter av det mer barnslige slaget. 
Ingenting å si på spilleferdighetene. 
Men dette er et band bare bergensere med forelderinstinkt kan ha noe bruk for. 
Og det eneste de oppnår med den musikalske snuoperasjonen på «Hest» er at jazzfestivalene slutter å ringe dem. 

BESTE LÅT: 
«Heidelberg» 
