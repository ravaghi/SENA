Jørn Hoel «På grunn av dæ»
(Playground) 

Ny tenning forførsteelskeren fra Tromsø. 

Et åpenbart og langt på vei vellykket forsøk på å gjenerobre posisjonen som rikserotiker og tredagersskjegget sex-symbol på 1980-tallet: 
Det ligger an til et større kommersielt comeback for Jørn Hoel med denne. 

Musikken er riktignok mer sofistikert soulpreget enn den gang da - avslappet småfunky à la Little Feat. 
Men tekstene, signert Stig Nilsson, er klart i slekt med de Oddvar Nygård i sin tid skrev for ham, overveiende omhandlende det notorisk vriene temaet «moden kjærlighet». 

Akkurat som da, står natur- og temperaturbildene i kø - ord som «mørke», «sommereng», «lys», «storm», «frys», «vår» og «regn» lurer bak hvert hjørne. 
På et tidspunkt «renn» jammen «sevvja» også, for så å «brenn og brenn». 
Litteraturvitere vil sikkert kunne spare seg. 
Men mange vil føle at dette angår dem. 

Melodiene er fengende uten å være overveldende, og kler på naturlig vis den fortrolige stemmen. 
Jørn Hoel har gjort seg fortjent til en runde nummer to i storselgersola. 

ANBEFALTE KJØP: 
«Blåkveldtime», «Hvis æ lyg om det æ vet», «Lys kom til mitt hjerte» 

MORTEN STÅLE NILSEN 
