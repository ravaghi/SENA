Paul Bley:«Improvisie» 

Free America/Universal 

Paris har vært et kjærkomment fristed for mange amerikanske musikere, også frijazzutøvere, som på slutten av 1960- og begynnelsen av 1970-tallet fant et langt mer åpent og mottagelig publikum her enn i sitt hjemland. 
Det franske plateselskapet America gjorde mange opptak med gjestende musikere som nå er gjenutgitt i en lekker serie på 15 CD'er. 
Samlet er det et viktig dokument over en musikkform som låter like livskraftig i dag, med utøvere som Antony Braxton, Archie Shepp, Art Ensemble of Chicago og Roswell Rudd. 
Det er tre CD'er med Art Ensemble of Chicago, som holdt til i Paris i perioden 1969-1971. 

På «Certain Blacks» møter vi bandet i en litt annen besetning, med William Howell istedenfor Don Moye på trommer og Julio Finn på munnspill. 
Det ligger en krass sosial kritikk i det musikalske budskapet, men musikken er relativ tilgjengelig med klar forankring i afrikansk-amerikansk tradisjon og bandets karakteristiske humor. 
Paul Bleys «Improvisie», tatt opp live i Nederland, er en liten åpenbaring av en perle. 
Synthesizeren var fortsatt regnet som et kuriøst instrument, men Bley og Anette Peacock tryller frem en underlig vakker elektronisk verden, i samspill med perkusjonisten Han Bennik. 
Her er det utvilsomt også forbindelser til dagens norske impro- og elektronikascene. 

CARL PETTER OPSAHL 
