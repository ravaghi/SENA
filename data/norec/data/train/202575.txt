Vi har testet budsjettutgaven Tesla Model S 60
Etter en uke med den rimeligste Tesla Model S har vi flere erfaringer, skuffelser og noen imponerende høydepunkter i bagasjen. 

Det skal stort sett ikke mer til enn å nevne merkenavnet «Tesla» for å fyre i gang en skikkelig debatt med to steile fronter. 
De som er for elbilen vi kåret til årets bil i fjor, og de som er imot. 

Uansett så forbløffes hele bilbransjen over hvor raskt det amerikanske bilmerket har etablert seg i det norske markedet. 
For to år siden hadde de færreste hørt om dem, men i dag har rundt 5.500 nordmenn gravd dypt i lommene for å sikre seg den grommeste elbilen penger kan kjøpe. 

De første kjøperne 

Først var det de bemidlete, risikovillige og såkalte «first movers», som kjøpte bilen for å snike forbi køen i kollektivfeltet. 
Samtidig kunne de glise rått ved tanken av å ha snytt staten for avgiftskroner. 
Men etter hvert har langt mer alminnelige og sympatiske kunder funnet ut at de kan strekke seg opp til å kjøpe en Tesla Model S. 
Blant annet siktes det mot familiebilkunder av typen påkostet Passat til rundt 500 000 kroner. 

Vil kapre Passat- og Mondeo-kunder 

Dette sier mest av alt noe om hvor mye penger vi nordmenn har, men også mye om hvor mye tillit bilen har oppnådd på rekordkort tid. 
Personlig kjører jeg til daglig en Ford Mondeo stasjonsvogn. 
Jeg har samboer og to små barn, og er sånn sett midt i målgruppa for dem Tesla nå skal selge bil til. 

Men hvordan fungerer den noe mer prisgunstige utgaven med 60-kilowatt batteri som familiebil? 

Vi har lånt bilen i en uke. 
Den er brukt til og fra jobb, på langtur med familien, til og fra butikken, ja, stort sett slik en familiebil brukes. 
Har du sett Youtube-videoer av Tesla som akselererer fra BMW M5, så vil du bli skuffet her. 
Med den lille batteripakken er nemlig også ytelsene svakere. 
Likevel presterer den bedre enn de fleste familiebiler med sine 0–100 km/t på 6,2 sekunder. 
Momentet på 430 
Nm er også rimelig kontant med elbil kontra bil med ordinær forbrenningsmotor. 
En test viser at Tesla faktisk gir mer enn de lover! 

Enormt med bagasjeplass 

Rekkevidden på 60-utgaven er oppgitt til 38,6 mil. 
Det er langt bedre enn de fleste elbiler som i dag pøses ut på markedet. 
Kulde og kjørestil påvirker rekkevidden, men vi opplevde det i hvert fall som uproblematisk å kjøre 30 mil ved å tilpasse kjørestilen. 

Som familiebil er Model S helt prima hva angår plass. 
Bilen er stor, bred og har enormt med bagasjeplass. 
Bagasjerommet foran alene rommer 150 liter, hvilket er større enn på Porsche 911. 
Bak har du 745 liter og 1645 liter med nedlagt baksete. 
Totalt med rommet foran blir det da 1795 liter. 

Forsetene mangler stadig litt lengre sittepute og sidestøtte, men det er lite å si på plassforholdene. 
Siden bilen ikke har noen transmisjonstunnel (akseltunnelen) i gulvet, er det plass til flere sixpack med mineralvann mellom fører og passasjer. 

Men etter noen dagers bruk, merker vi oss også noen negative sider. 
Å ta inn og ut barnesete er krevende ettersom døråpningen bak er for liten. 
ISOFIX-festene er også vanskelig å treffe. 
Resultatet ble at jeg presterte å lage snitt i det tynne skinnet med ISOFIX-festene. 

Skuffende materialkvalitet 

Mercedes er inne med en liten eierandel i Tesla, og du vil kjenne igjen elementer som girhendel, blinkerhendel og vindusheis-panel fra dem. 
Men ellers er det ikke alt som vitner om spitzenklasse-byggekvalitet. 
Til det er det for simpel materialkvalitet i deler av interiøret. 

I en tysk premiumbil ville det for eksempel være uhørt at du kan bevege på huset rundt instrumentpanelet, slik du kan her. 
Har bilen flere brukere er det også en fordel å kunne regulere høyden på setebeltene foran. 
Det er ikke mulig her. 
Enkelte savner også håndtak i taket ved dørene, og det er litt beskjedent med interiørbelysning i bilen. 

Den enorme touchscreen-skjermen i midtkonsollen er utrolig praktisk og lettbetjent. 
Men vi erfarte at auto-funksjonen på skjermbelysningen ikke fungerte i det vi entret tunnel, slik at skjermen ikke gikk over i mørkere belysning. 
Retningslinjer å manøvrere etter på ryggekameraet hadde også vært en stor fordel med en bil på 4,97 meter lengde og 1,96 meter bredde. 

Heller gå for dieselbil? 

Den lille batteripakken har tilstrekkelig rekkevidde for folk flest sin alminnelige bruk. 
For langturer popper det stadig opp nye superladere du kan benytte deg av, slik at du nå kan kjøre helt ned til Sør-Frankrike uten å betale for det. 
Nå er det riktignok ikke helt gratis. 
For på Tesla med stor batteripakke er tilgang til superlader inkludert, men på denne bilen koster det 13.800 kroner ekstra. 
Du kommer ganske langt med en dieselbil for den summen … 

Den store utfordringen for Tesla, og elbiler generelt, er kapasitetsproblemene de nå møter. 
For under ett år siden kunne vi tilbakelegge etappen Drammen-Oslo midt i morgenrushet på 35 minutter, men i dag er det så mange elbiler at det er fullt opp i kollektivfeltet. 

Kapasitetsproblemer 

Dette skyldes i stor grad de klønete løsningene for av- og påkjøring til motorveien, så Sandvika, Blommenholm og Høvik er blitt reine flaskehalsene. 
Med flere elbiler vil det etter hvert også bli kapasitetsproblemer ved Teslas hurtigladere og ved offentlige parkeringsplasser. 

Vi har forresten merket oss at hurtigladere for andre elbiler som tidligere var gratis, i dag er blitt rene betalingstjenester. 
Som regel koster det rundt 90 kroner å «fylle opp tanken». 

Se bilder av interiør og detaljer 

Penga flyr 

Pengene løper også fort fra du har bestilt budsjettmodellen til 461.000 kroner. 
For selv om bilen er fritatt for moms må du betale friskt for mye ekstrautstyr. 
Testbilen har blant annet Tech-pakke (inkludert blant annet elektrisk bakluke, belyste dørhåndtak, navigasjon med 7-års oppdateringer) til 24.500 kroner, luftfjæring til 14.200 kroner, premium interiørbelysning til 6.300 kroner og 21-tommers hjul til 28.300 kroner. 

Totalt snakker vi utstyr for 143.700 kroner. 
Totalt ender gildet på 607.500 kroner, takk! 
Slik sett ligner Tesla i hvert fall på de tyske premiummerkene. 
Likevel savner vi tilgang på utstyr som adaptiv cruise control og sikkerhetsutstyr som autobrems. 

Teslas kjørefølelse er upåklagelig. 
Understellet er svært godt satt opp, og du kan regulere fastheten på luftfjæring og styring. 
Er veien dårlig kan du også heve karosseriet, noe som er veldig bra. 
Men hengerfeste-glade nordmenn må nok i overskuelig fremtid se langt etter muligheten for å trekke noe som helst med en elbil. 
Selv om rekkeviddeangsten er beskjedent til stede i Tesla, kan lading være en utfordring på andre plasser enn hurtiglading. 

24 timer å lade 

Hjemme har jeg en vanlig 16-ampere-kurs, og det betyr kjapt 24 timer lading fra tomt til fullt batteri. 
Det er innlysende at du da må oppgradere strømforsyningen, slik at det går hurtigere. 
Avslutningsvis kan vi legge til at vi også opplevde støy av typen GSM-forstyrrelser som kom ut av høyttalerne. 
Tesla sier det kjenner til problemet og jobber for å løse det. 

Vår bil hadde ikke oppgradert lydpakke med DAB-radio og den slet en del med å finne godt nok signal straks bilen befant seg utenfor det sentrale Østlandet. 
Når det er sagt er det lett å skjønne forelskelsen mange av kundene opplever i det bilen er pen å se på, god å kjøre og byr på massevis av krefter. 

Og så er det fritt for avgifter. 

Enn så lenge … 
