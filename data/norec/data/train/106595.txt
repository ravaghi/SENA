Jaqueline:«Reaping Machine» 

(Nun Music) Genre: Rock/metal 

Tyngre, tøffere og slemmere 

Elverumstrioen Jaqueline mente alvor med debuten «Idiots», som til tider var sensasjonell. 
Med oppfølgeren «Reaping Machine» har bandet levert et album som lever opp til tittelen og vel så det. 

Morten Wærhaug (sang, gitar), Marius Drogsås Hagen (bass, gitar) og Bjarne Ryen Berg (trommer) har lagt inn et enda tyngre gir på «Reaping Machine». 

Produsent er We-gitaristen Don Dons, som har gitt bandets slemme låter enda skarpere kanter og plenty med luft, slik at gitarist Wærhaug får mer plass og utløp for sine uortodokse mastodontriff. 

Det låter mørkt og knugende. 
Rytmeseksjonen er som et lokomotiv; hard, kontant og tett. 
Jaqueline fremfører sine sugende låter med en autoritet som du vanligvis bare finner hos band med lang fartstid. 

Anbefalte kjøp: 
«Battleships», «Medicine Man» og «Demon Seed». 
