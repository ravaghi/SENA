Reisen til stonerstjerna
Den styggest tatoverte rapperen leverte en strålende konsert på Hovefestivalens største scene. 

Hvis verden hadde opplevd en atomkrig i dag, hadde Wiz Khalifa kjapt vært en av dem som hadde overlevd. 
Ikke bare fordi lokehodet ser ut som en tatovert kakkerlakk, men Pittsburg-rapperen viste seg å være en sann stayer da han spilte på Hovefestivalens største scene. 

Khalifas opptreden var en stor kontrast til fjorårets spillejobb på Øya, en ganske så uengasjert konsert. 
Det var tydelig at Wiz - eller folkene rundt ham - i løpet av året har bestemt seg for å stramme grepet. 
Dette var proft og lekent foran et nesten femsifret antall mennesker på gressmatta. 

Apropos gress: 
Imaget til rapperen var og er fortsatt stonerkonseptet. 
Kush & OJ, miksteipen fra `10, var lekker og elegant, og pot-glorifiseringen var selvfølgelig prioritet nummer én på K&O. 
Denne kvelden på Hove, med mikrofon dandert som om Steven Tyler fra Aerosmith skulle spille, var det lite nytt gjennom røyken. 
Fyrens største kjærlighet, uansett hvor deilig dama hans skulle være, er weed med påfølgende festing. 

Mye var på plass denne kvelden for Wiz. 
Pene jenter kunne hele vers, det var tilnærmet perfekt temperatur da solen gikk ned, og han selv var i godt humør. 
Det var gledelig at han prioriterte låter som "In The Cut" og "Never Been" fra tidligere nevnte teip. 
Mac Miller-mentoren avsluttet settet med hele tre låter som er signert Stargate, de norske produsentheltene; "Roll Up", den veldig sterke nye singelen "Work Hard Play Hard" og radioplagen med substans, "Black & Yellow". 

Wiz var jo tross alt på en slags hjemmebane. 
Stargate - som strengt tatt står bak mye av suksessen til rapperen - fikk ingen shout. 
Men han har muligheten til å gjøre det godt opp for seg. 
Den styggest tatoverte rapperen har en slående autoritet på scenen, og med all kjærligheten fra publikum kommer mannen garantert tilbake på norsk jord. 
