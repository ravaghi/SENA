iRig MIDI
Kan iPhone bli ditt nye piano? 
Eller annet instrument? 

Vi har tidligere skrevet om iPhone som "ordentlig" musikkverktøy, som man faktisk kan spille på fra et MIDI-keyboard. 

I den første artikkelen skrev vi generelt om to samplebaserte løsninger, SampleTank for iOS og bs-16i, artikkelen finner du her. 

I den neste artikkelen testet vi SampleTank på iPad, med Apples Camera Connection Kit og et M-Audio MIDI interface koblet til forskjellige MIDI-instrumenter. 
Artikkelen finner du her. 

Men iPhone fikk vi ikke testet, fordi Camera Connection kit av en eller annen grunn ikke fungerer på iPhone, selv om det er samme støtte for MIDI i iOS - operativsystemet som brukes både i i iPhone og iPad. 

Derfor må man ha et eget MIDI-interface til iPhone for å spille på den direkte fra et "ordentlig" instrument. 

iRig MIDI 

MIDI-interface til iPhone testet vi allerede sommeren 2010, men generell støtte i selve operativsystemet kom ikke før i november 2010, med iOS 4.2. 

I dag finnes det flere MIDI-interfaces å velge mellom, vi har testet iRig MIDI fra IK Multimedia. 
Dette støtter selvsagt CoreMIDI som nå er standarden alle følger på iOS-enheter. 

iRig MIDI er naturlig nok ikke store sakene, siden det skal passe sammen med iPhone, men da er det ikke plass til MIDI-kontakter som er mye større enn tykkelsen på interfacet. 
Problemet løses ganske enkelt ved at MIDI-kablene som følger med har en 2,5 millimeters stereo plugg i den enden som skal inn i iRig MIDI og en vanlig MIDI-plugg i den enden som skal inn i instrumentet som sender MIDI-signaler. 

Det er tre standard MIDI-tilkoblinger: IN, OUT og THRU, men det følger bare med to kabler. 
I praksis er dette tilstrekkelig og vel så det. 
De fleste klarer seg med en kabel til iPhone fra MIDI-instrumentet. 
Den andre kan brukes når man vil bruke iPhone som kontrollflate til å styre en annen lydmodul, et program på en PC/Mac eller annet MIDI-utstyr. 

iRig MIDI kobles til dokkingporten, dermed blokkeres også muligheten for å bruke ladekabelen under bruk. 
Men iRig har en mikro-USB-kontakt på siden som kobles til laderen med USB, så det problemet er tatt hånd om. 
I praksis er det sjelden man trenger å bruke denne tilkoblingen under bruk. 
Strømforbruket under lydavspilling er langt lavere enn når du ser video eller kjører spill på iPhone. 

Programvare 

Første gangen du kobler til iRig MIDI får du beskjed om at enheten trenger programvare for å kunne brukes. 
Denne programvaren består av driver og et enkelt MIDI-opptaksprogram som lastes ned fra AppStore når du trykker OK. 
Driveren gjør at iRig MIDI kommuniserer med CoreMIDI i iOS og dermed mot alle CoreMIDI musikkprogrammer. 

Hvis du vil vite mer om CoreMIDI og hvilke utfordringer som ligger i programmering av apps kan du lese om dette i denne artikkelen. 

Fordelen med et dedikert MIDI-interface 

Mange har støtt på forskjellige problemer når de bruker Camera Connection Kit på en iPad 2 og kobler til utstyr som sender MIDI via USB. 
Mye slikt utstyr er ikke kompatibelt, de krever drivere for å fungere, og driverne for iOS finnes ikke. 
Annet utstyr trekker mer strøm fra USB-kontakten enn det som er tilgjengelig, og vil derfor ikke fungere. 
Tilkobling via en USB 
HUB med egen strømforsyning kan løse det problemet, men da blir det mye kabler, strømforsyninger og bokser. 

MIDI er 30 år gammelt og en moden standard som alltid fungerer. 
Et dedikert MIDI-interface vil alltid fungere med alle MIDI-instrumenter, det er ingen ting å sette opp og det bare virker. 

iRig MIDI i praksis 

Enklere kan det ikke gjøres. 
Du plugger det i iPhone eller iPad - så virker det. 
Du starter en musikk-App, hvis det er første gang må du antagelig velge i oppsettet at appen skal motta MIDI fra CoreMIDI, deretter vil appen huske dette i framtiden. 

Så er det bare å begynne å spille. 

SampleTank på iPhone 

Da vi testet SampleTank på iPad ble vi positivt overrasket over både lydkvalitet og spillbarhet. 
Også Apples GarageBand har en del gode lyder, men programmet er mer lagt opp som hjemmestudio, ikke som lydmodul med enkel betjening og raskt skifte mellom lyder. 

Noe av det viktigste for spillbarheten er forsinkelsen mellom anslag og lyd, som skal være minimal. 
Sansene våre tolererer fint 10 millisekunders forsinkelse, men blir det mye mer virker det seigt å spille. 

iOS er designet for rask respons på alle måter, all betjening skal oppleves som fysisk, at vi berører noe som oppfører seg som noe virkelig. 
Dette er spesielt viktig i spill og musikk, og vi har ikke blitt skuffet. 

Men det er begrensninger i prosessorkraft, så det er ikke uendelig polyfoni - aom betyr antall toner som kan spilles samtidig. 
På moderne Mac-er og PC-er er det ikke praktiske grenser for hvor mange samtidige toner man kan spille, vi snakker om hundrevis. 

Men i GarageBand for iOS er f.eks. piano begrenset til 10 stemmer. 
Spiller du mange toner med pedalen nede blir den første tonen avbrutt når du spiller den ellevte. 

På SampleTank er det 16 stemmer som kan klinge samtidig, og det fungerer langt bedre, spesielt på piano med pedalbruk. 

Siden iPad 2 har langt kraftigere A5 dobbeltkjerneprosessor var vi spent på hvorda iPhone 4 med sin A4 presterte. 

Det skulle vise seg at det var ingen forskjell i praksis. 
iPhone 4 var akkurat like spillbar som iPad! 

Egner iPhone seg som musikkinstriment? 

Hva som fungerer musikalsk er fullstendig avhengig av sammenhengen. 
Lydene som ligger i programmene er derfor mer eller mindre forseggjort både ut fra forventninger og musikalsk funksjon. 
Piano vet de fleste hvordan lyder, derfor nytter det ikke å "lure" folk med dårlige pianolyder. 
Andre lyder er ikke så krevende, som trommer, bass, synther og etniske slaginstrumenter. 
Blåse- og strykeinstrumenter låter uansett mer eller mindre komisk, siden det er mer enn vrient å kontrollere lyden slik som man kan gjøre med et ordentlig instrument. 
Dette er fordi slike instrumenter har en tettere og mer kompleks kobling til kroppen sammenlignet med tangenter og fingertupper. 

Med dette som bakgrunn er det naturlig å legge vekt på de lydene som faller mest naturlig å spille fra tangenter, og piano, orgel og andre tangentinstrumenter ligger derfor øverst på lista over de vellykkede instrumentlydene både i SampleTank og GarageBand. 

Andre instrumenter er også høyst brukbare, som bass og trommer og noen av gitarlydene, hvis de blir spilt fornuftig. 

Konklusjon 

Med iRig MIDI åpner det seg enda flere muligheter for bruk av iPhone (og iPad) som musikalsk verktøy, både som lydmodul og hjemmestudio. 

Det er like enkelt i bruk som alt annet MIDI-utstyr og i kombinasjon med lettbetjente og rimelige apper ser vi begynnelsen på en helt ny æra av musikkutstyr. 

Vi har allerede brukt dette til pianolyder på et par spillejobber, og det ser skummelt ut for vår MacBook Pro som framtidig reisefølge når iPhone eller iPad gjør jobben like bra. 

iRig MIDI får du kjøpt i de fleste musikkforretninger og Apple Store. 
