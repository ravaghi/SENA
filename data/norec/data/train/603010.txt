Ein skremmande roman
Spennande og innsiktsfull avslutning på «Mino-serien» . 

Zoo Europa» er den femte boka i Mino-serien av Nygårdshaug. 
Dei fire første er «Mengele Zoo» 1989, «Afrodites basseng» 2003, «Himmelblomsttreets muligheter» 2011 og «Chimera» 2012. 

«Europa zoo» kan lesast som ein roman som står trygt på eigne bein, som eit framhald av «Mengele zoo», og som ein roman som samlar lause trådar frå dei tre andre bøkene i serien. 

Boka startar nokre tiår etter vår tid. 
Det har vore ein forferdeleg borgarkrig i Europa. 
Radikaliserte innvandrarar, som minner om dagens IS, har kjempa mot ekstreme nasjonalistar og nazigrupper. 
Utan å røpe korleis, grunnvatnet er forgifta og ein øydeleggande, ekstremt rasktveksande skog spreier seg. 

Nygårdshaug tyr altså til overnaturlege grep – også. 
Hovudpersonane frå Mino-serien (Mino er helten i «Mengele Zoo») får ekstreme utfordringar. 
All moderne infrastruktur er øydelagt, elektrisk straum finst ikkje, Internett er borte osv. 
Stort meir skal eg ikkje røpe av den konkrete handlinga, men la det vere sagt: 
«Zoo Europa» er skrivekunst eg berre kan beundre. 

Sjølv om boka er rein fiksjon, fortel Nygårdshaug i eit etterord om svært omfattande «research». 
Forresten, la meg også nemne at ein viss Anders Behring Breivik, utan at han blir namngjeven direkte, er blitt ein slags «martyr» for dei ekstreme høgregruppene… 

Nygårdshaug er, etter mi meining, ein av dei mest sentrale blant nolevande, norske forfattarar. 
«Zoo Europa» er ein tankevekkande, spennande og – i botnen – skremmande roman. 
Det Europa han skildrar nokre 10-år fram i tid, er skremmande. 
Eg skulle ønske at eg kunne skrive at visjonen hans er totalt urealistisk. 
Det kan eg ikkje. 
Reaksjonære grupper i ei rekke land i Europa – Ungarn, Hellas, Sverige og England er døme – gjer meg redd. 
IS-krigarar som vender tilbake frå Midt-Austen er ein realitet. 

Eg stiller meg litt tvilande til at Nygådshaug har vikla inn personar frå «Afrodites bassen», Himmelblomsttreet» og «Chimera». 
Persongalleriet blir stort. 
