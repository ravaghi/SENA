Flere gode kodakøyeblikk
Ny musikk fra undergrunnshelten Magnus Moriarty. 

Endelig nytt fra Magnus Moriarty — oslopopens evige undergrunnshelt, med flere knallgode album i snippesken, og da spesielt «Perhaps Interior Heart Politeness» fra 2008. 
Sammen med kumpan Marius Ergo (Lukestar, Kaospilot) fortsetter Moriarty nå sin reise inn i en krattskog av middelalderreferanser, vitenskapshistorikk, psykedelia og folkrock. 

Et nostalgisk slør hviler over innspillingen, men det er likevel vanskelig å koble platen til én tid og ett sted. 
Her havner alt naturlig i miksen: XTC, prog, Perfect Pop-minner, Whens «Lobster Boys», barokk kirkemusikk og Guided By Voices. 
Referansetettheten til tross, Moriartys store styrke er evnen til å skrive fengende signaturlåter — de er overraskende og uhøytidelig skakke, men samtidig velproduserte og uproblematiske å spille høyt i stuerommet. 

Godt over halvparten av «Kodachromerockopera» står da heller ikke tilbake for det beste Moriarty har laget — det er oppslukende og gøy å høre på — men enkelte ganger savnes det kosmiske aspektet ved forrigeplaten. 
Der den ville oppover og utover, er verdensrommet lenger unna denne gang. 
Blant annet er de gjøglete ridderassosiasjonene kanskje litt vel fremtredende for min smak. 
På «I?ve Been Purcelled» og verset på «She Lingers In The Grandest 
Of Fields» (refrenget er derimot fantasisk) henger rett og slett luggen på Prins Valiant-parykken noe for langt ned i låtenes øyne. 

Likevel: 
Kjenner du ikke til Magnus Moriarty fra før, har du nå fem gode plater å sette deg inn i. 
