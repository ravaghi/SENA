Yngre enn før
Jonas Alaska har senket skuldrene og lekt seg med ungdomstiden på sitt nye album. 

Jonas Alaska har visstnok drømt om å lage et konseptalbum lenge. 
Etter to svært godt mottatte album så langt i karrieren er det nå det skjer: den kreative rammen for Younger er tenåringslivet og de store følelsene som hører til. 

Om det er temaet i seg selv, samarbeidet med produsent Erlend Mokkelbost (Montée, JR Ewing) eller tryggheten man forhåpentligvis får etter en så god start på karrieren som 26-åringen har hatt som skal tilskrives æren, er uvisst. 
På Younger blir vi kjent med flere sider av en av våre fremste singer-songwritere enn vi har sett tidligere. 

Tempoet og energien i låtene er høyere. 
Den akustiske gitaren er fremdeles sentral i de aller fleste låtene, men det er også gitt mer plass til elektrisk gitar, bass og trommer. 
Lydbildet er lekrere og mindre stakkato enn tidligere. 

I tillegg er alvoret, som var den gjennomgående stemningen på Jonas Alaska (2011) og If Only As A Ghost (2013), tonet ned til fordel for et bredere stemnings- og følelsesspekter. 

Fuzzgitaren og utageringen i "Paper Plane", tempoet og drivet i "Summer", det varme vestskystpreget i "I'm Sorry", bassgangen i "She's Not One Of Them", måten refrenget i "Animal" løfter seg på. 
Eksemplene på vellykkede grep som viser en artist med vilje til å utfordre og fornye seg selv er mange. 
En annen ting er tekstene. 
De formidler intensiteten i ungdomsforelskelser, usikkerheten og ønsket om å passe inn på overbevisende vis. 

Younger gir oss elleve effektive låter gjennom tilsammen 36 minutter, og det er ikke mange sjanser til å kjede seg underveis. 
"I'm Sorry" sender tankene til den varme årstiden og er en opplagt andresingel. 
"Paper plane" og "Astronomy" strutter av energi og fungerer som musikalske endorfin-rush. 
Det er også gjort plass til sårere, nedstrippede låter - "My Heart Was Leaving Me" er et høydpunkt blant disse, mens albumets nest siste, "Bucky" , blekner i mengden. 

Tidligere har det vært lett å kategorisere Alaska som "gammel mann i ung kropp". 
De ofte rørende vakre låtene hans har også hatt noe pretensiøst ved seg - som kan ha sitt utspring i ønsket unge låtskrivere ofte har om å bli tatt seriøst. 
Det er ikke tilfellet på Younger. 
Det høres ut som Alaska har senket skuldrene, og resultatet er forfriskende: han høres rett og slett yngre og friere ut enn før. 
