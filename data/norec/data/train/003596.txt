Polanskis Skyggen
Mesterregissør i storform. 

Ewan McGregor tar igjen for seg forfatterrollen i Roman Polanskis nye thriller “Skyggen”, en fortelling om spillet på høyeste nivå i britisk politikk. 

Gregors navnløse karakter får i oppdrag å skrive memoarene til den tidligere britiske statsministeren Adam Lang (Pierce Brosnan). 
Adam Lang er en tynt forkledd versjon av Tony Blair, og filmen peker nese til en rekke av hans kontroversielle politiske avgjørelser. 
Blant annet hvorfor han, uten å nøle, kastet landet inn i Irak-krigen og støttet USA uten å stille spørsmål. 

Et unikt filmunivers 

Det går gjerne et par år mellom hver gang Roman Polanski lager en film. 
Noe av årsaken er at han er ettersøkt i USA og en rekke andre land. 
Dermed må han lage sine filmer i land som ikke har utleveringsavtaler med USA. 

Den viktigste grunnen til årene med stillhet mellom hver film, er at han jobber intenst for å skape et unikt filmunivers hver gang, og i “Skyggen” har han lykkes til de grader! 

Olivia Williams imponerer 

Verdenen er kald og grå, og såvel skuespillere som omgivelsene er merket med hans mystiske signatur. 
Filmverden Polanski skaper evner å fremheve de gode skuespillerprestasjonene til blant andre Ewan McGregor og, ikke minst, Olivia Williams. 

Williams spiller rollen som den tidligere statsministerens kone, og er filmens desidert beste skuespiller. 

Hun veksler mellom å være varm, kald, lidenskapelig og følelsesløs, og står for mange av filmens aller beste øyeblikk. 

Frykten for det ukjente 

“Polanskis Skyggen” er en av de aller beste thrillerene jeg har sett på flere år, og mesterregissøren henter igjen frem følelsen av fremmedgjøring og frykten for det ukjente som kjennetegnet mange av hans tidlige filmer. 

Nerven, usikkerheten og spenningen ligger som et bunnsolid fundament gjennom filmens to timer. 

Middelmådige skuespillere ødelegger 

Likevel ødelegger et knippe middelmådige skuespillere til tider den flotte stemningen. 
Pierce Brosnan, i rollen som den tidligere statsministeren Adam Lang, er kjedelig og forutsigbar. 
Det virker som om han ikke gidder å anstrenge seg for å gjøre sin karakter troverdig. 
Det samme gjelder Sex & Singelliv-stjerna Kim Catrall. 
Hennes rolle som assistenten til Adam Lang er malplassert og stiv. 

Heldigvis ødelegger ikke disse for den spennende opplevelsen “Polanskis Skyggen” er. 
Ikke minst er det godt å se en mesterregissør i storform 
