Pen lyd og spinkle låter fra Sigvart Dagsland
Varmt, raust - og lite minneverdig. 

ALBUM: 
Tretti år etter hans første møte med huset, samlet Sigvart Dagsland ni musikere i stuene på ærverdige Villa Nordraak for å spille inn låtene til hans nyeste album. 

Lydbildet her er både pent, varmt og ikke minst raust, med arrangementer improvisert fram i samarbeid med kompanjonger som trompetist Mathias Eick, fiolinist Julian Berntzen og tangentmann Torjus Vierli. 

Tekstsnippen sitter også løst og ledig på låter som den selvmotsigende lystige singelen «Deprimert», et balanserende innslag av humor på et album som tar for seg både opp- og nedturene i livets generelle gang. 

Sigvart Dagsland er fortsatt en meget stabil sanger og låtskriver, og «Villa Nordraak» er et godt eksempel på flott samspill mellom utmerkede musikere. 

Dessverre gjør ikke låtmaterialet i seg selv noe stort nummer ut av seg, på et verdig - men ikke særlig minneverdig - album. 
