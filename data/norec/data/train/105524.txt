Plateanmeldelse:Cashmere Cat - «Wedding Bells» 

Mer himmelsmak. 

EP: ELEKTRONIKA Cashmere Cat «Wedding Bells» (LuckyMe) 

Fra å være DJ for LidoLido til å ha samarbeidet med navn som Hudson Mohawke, Skrillex og Ludacris, regnes haldenseren Magnus August Høiberg i dag som en av verdens hotteste produsenter. 
Og han gir foreløpig lite inntrykk av å ville revolusjonere sin karakteristiske kattelyd. 

Hans nye EP er forbausende lik debuten «Mirror Maru», både i lydvalg, vokaleffekter og frenetiske strukturer. 
Fire spor med pumpende elektronisk R&B mer polert og hakket mer filmatisk bygget opp enn forgjengeren, samt enda mer detaljfiksert. 

Det er ikke like oppsiktsvekkende som sist, men balansegangen mellom demonisk bass og uskyldige strenger etterlater deg nok en gang med følelsen av at du vil ha mer. 

BESTE LÅT: 
«Wedding Bells» 
