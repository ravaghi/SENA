Svein Tang Wa:Sanger sent i livet 

Han liker tøys og tull, men rører ved noe mye dypere også. 

Svein Tang Wa: 
"Perler fra Svein" (Balder/Musikkoperatørene) 

"Perler fra Svein" er et typisk Tang Wa-ordspill på "perler for svin", men også det som hevdes: 
Perler. 
71 år gammel har han lagd noen av sine fineste sanger. 

Kompet sitter fra første sekund. 
Gitaranslaget og de dumpe taktslagene i "Gitaren", før han synger lunt og avslappet i livsskildringen som starter med en blyant og ender med blokkfløyten til Knut Wedø. 

Stavanger-trubaduren har gjennom årene skrevet flere sanger som lever sine egne liv, og "Den høge himmelen" med trillende pianotoner fra Reidar Larsen kan lett bli en av dem. 
En trøstevise full av håp, som følges av noe enda bedre. 
"Mor sin arm" er varme, savn og historien om en barndom preget av foreldre som hadde sittet i tysk fangenskap. 
Det finnes sanger som rører meg til tårer, og dette er en av dem. 

Svein Tang Wa skifter gir i "På flukt" med trekkspill fra Johan Egdetveit og en tekst om behovet for å gjemme seg bort. 
Harmonien vender tilbake i "Seksogtjue grader", om elskov i havet. 

"Domt av meg å ble voksen" handler om lureri, mens ensomheten inntar "Det va du så ba meg komma". 
"Ta på meg" er en slags fortsettelse, men her har han fått lov å slippe inn. 
En vakker sang som bør få et like langt liv som innholdet i den. 

"Nana te tennene" er tanntull, mens "Smagen av honning og hav" er en vemodig vise om kortlivet kjærlighet. 
I "Nå drysse snøen" går det bedre, mens "Tankar om Tor og Liv" er tull og tøys på rim. 
"Snart nok" er derimot blant sangene som gjør dette til Tang Was testamente. 
En nydelig sang om livet som tok sin egen retning, med koring av Britt-Synnøve Johansen, Randi Tytingvåg og Hanne Vasshus. 

"Han Bård" er en ordlek, og "Eg sko ha hatt ein hit" er et farvel med løs snipp. 
Svein Tang Wa avslutter i klovnerollen, men de gangene han slipper alvoret til, er han enestående bra. 

Beste spor: 
"Den høge himmelen", "Mor sin arm", "Ta på meg", "Nå drysse snøen", "Snart nok". 
