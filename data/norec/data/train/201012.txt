TEST:Panasonic Viera TX-L65WT600 

På mange områder en glimrende TV, men med en helt avsindig prislapp øker også kravene. 

Vi fikk dessverre ikke tak i Panasonics modell når vi hadde vår store 4K-test rett før jul. 

Det var synd, for her er det nemlig mye å glede seg over. 

Det største salgsargumentet til Panasonic er at dette, per dags dato, fortsatt er den eneste TV-en som har HDMI 2.0 og Displayport-inngang på plass. 

Fordelen med dette er at TV-en da kan gi 4K-bilder med en frekvens på 60 bilder i sekundet som gir enda mer flytende bevegelser i bildet. 

De har altså et forsprang på alle konkurrentene, som fortsatt bruker HDMI 1.4 og dermed er begrenset til 30 bilder i sekundet i 4K fram til de blir oppgradert til versjon 2.0. 

(PS: 
De har alle lovet slike oppdateringer, men hvordan de skal gjennomføres må vi komme tilbake til.) 

Problem: 
Pris og 4K-innhold 

Foreløpig er imidlertid dette en ganske teoretisk problemstilling, da det enda ikke finnes noe attraktivt 4K-innhold å se på – i hvert fall ikke for vanlige kunder. 

Blu-ray-standarden for 4K er for eksempel ikke ventet på markedet før neste år, og selv om vi vet at Netflix har lovet 4K-streaming i løpet av året, er det fortsatt usikkert når det blir lansert her på berget. 

Panasonic gjør det heller ikke lett for seg når de har gitt TV-en en anbefalt pris på hele 70.000 kroner. 

Ja du leste riktig. 

Det er svært mye penger når du får kjøpt 4K-konkurrentene til Philips, Sony, LG og Samsung fra 30.000 til 48.000 kroner i samme størrelse. 

Spørsmålet er selvsagt om Panasonic WT600 forsvarer den høye prisen. 

Design og finesser 

At denne TV-en framstår som «hel ved» bør ikke overraske noen med tanke på prislappen, så vi velger å gjøre dette punktet kort: 
WT600 er en lekker blanding av blank og børstet aluminium, og både ser og kjennes solid ut. 
Til å være hele 65-tommer stor er den også slank og fin. 

Nederst på kabinettet får du en tynn list som er pyntet med lysende LED-stripe med Panasonic-logo i midten. 
Vi synes det er lekkert, men er du av typen som lar deg irritere over slikt når du ser på film kan du heldigvis slappe av: 
Den kan nemlig slås av i menyen (under andre innstillinger). 

Som vanlig på Panasonics dyrere modeller, får du også her med to fjernkontroller: 
Den gamle kjenningen, som har bakgrunnsbelysningen vi er så glad i, og en touch-kontroll som vi tidligere har beskrevet mer inngående her. 

TVen er selvsagt proppet med ALT det Panasonic klarer å tilby per dags dato, men det er lite nytt sammenlignet med selskapets øvrige toppmodeller fra 2013. 

I praksis får du nå flere apper som virker, innebygget nettleser og mulighet til å lage egne hjemskjermer som kan tilpasses de ulike medlemmene i familien. 

Det er også mulig å snakke til TV-en via en innebygd mikrofon i fjernkontrollen. 
Flere detaljer om dette får du i denne saken. 

En ting skiller seg likevel ut. 

4K-innhold i TV-app 

Siden det finnes lite 4K-innhold tilgjengelig gir Panasonic deg heldigvis en egen SmartTV-app med 4K-innhold. 
Det liker vi, fordi det viser hvor bra TV-en kan prestere på sitt beste. 

Dessverre er det kun små klipp som er tilgjengelig, og utvalget har heller ikke blitt oppdatert i løpet av den lange tiden vi har hatt vår testmodell. 
Det er litt skuffende, og vi håper på bedring her. 

Du bør også være klar over at du må ha svært raskt nett for å se klippene uten buffring. 
Har du en slapp ADSL-linje ser det nemlig ikke spesielt lystig ut. 

Bildekvalitet 

WT600 er altså en 65-tommer stor TV med 4K-oppløsning (3140 x 2160), og i motsetning til Panasonics tidligere toppmodeller er det her LED-teknologien som er brukt. 

I praksis er det snakk om en kant-LED-modell, en teknologi som nå nesten er enerådende etter at selv Philips har sluttet med sine helt bakgrunnsbelyste LED-modeller. 

En av grunnene til dette er pris, for spesielt i store størrelser har bakgrunnsbelyst LED vært dyrt å produsere. 
I tillegg er det enklere å lage TV-ene slanke med kantbelysning, og når kundene velger de slankeste modellene i butikken, følger TV-produsentene etter. 

Ulempen er imidlertid at kantlys-led ikke gir like god kontroll over lyset, og dessverre: 
Det ser vi også her. 

For til tross for at WT600 er proppet med bildebehandling som Active Backlight og Adaptiv kontrast, så er ikke belysningen av panelet helt uniformt på grunn av lyslekkasjer. 

Ved å øke graden av disse funksjonene får du riktignok et svært bra sortnivå på statiske bilder og rolige bevegelser, men det går dessverre litt på bekostning av grums i detaljene ved raske bevegelser om du stiller inn funksjonene på maks. 

Vi snakker likevel om detaljer her, for dette er antagelig ikke noe den gjengse TV-titter vil irritere seg over. 

Jevnt over opplever vi nemlig sortnivået som godt, ja til tider svært godt. 
Vi synes likevel ikke det er ikke noe bedre enn hos konkurrentene. 

Det er synd, for tilbake i plasmatiden var dette punktet Panasonics store paradegren. 

Vi er heller ikke spesielt begeistret over innsynsvinkelen på WT600, for kommer du langt ut på siden i stua endres bildekvaliteten raskt. 
Dette er dog en svakhet med LED-teknologien, og vi opplever ikke Panasonicen som spesielt svakere enn konkurrentene her. 

Men så til det positive. 

At detaljgraden med 4K-innhold er glimrende kommer neppe som noen overraskelse, men her ble vi imponert. 

Panasonics toppmodell glimrer nemlig til med svært høy detaljgrad, også i heftige actionscener. 
Ja, etter vår oppfatning er den til og med hakket bedre enn Philipsen på dette punktet, så her blir både LG, Samsung og også Sony forbikjørt. 

Fargegjengivelsen er også svært god, men i denne prisklassen skulle det da bare mangle. 

Vi liker også at Panasonic, nok en gang, leveres med fine bildemoduser. 
Her har spesielt LG og Samsung mye å lære. 
Tilhører du typen som liker å finjustere er det også bare å glede seg: 
Det er nesten ubegrensede muligheter i bildemenyene. 

Oppskalering av dagens TV-bilde 

Som nevnt er hovedproblemet med en 4K-TV i dag at du ikke har noe 4K-innhold å se på. 

Spørsmålet er derfor hvordan TV-en oppskalerer innholdet. 

Når det gjelder HD-sendinger fra din TV-leverandør, de nyeste Netflix-seriene via TV-appen, samt Blu-ray-filmer er det bare å glede seg: 
Det ser nemlig bra ut. 

Sendinger i standardkvalitet er likevel ikke noe drømmescenario, ei eller de eldste seriene i Netflix-universet. 
Dette er dog ingen overraskelse, da heller ikke Panasonic kan trylle. 

Når det gjelder oppskalering gjør altså WT600 en god jobb så lenge inngangskilden er bra nok. 
Men om den gjør en bedre jobb enn Philips, LG og Sony? 
Nei, det er vi ikke sikre på. 

Svak lyd 

Når det gjelder lydkvalitet fra en TV er det i skrivende stund Sony som er den soleklare favoritten blant de modellene vi har testet, og det er ikke så rart med de store høyttalerne Sonyen er utstyrt med. 

Dessverre må Panasonic fint stille seg bak også Philips og LG når det gjelder lyd, og deler dermed jumboplassen med Samsung på dette punktet. 
I praksis vil det si at de innebygde høyttalerne duger til å høre på nyhetssendinger, men at de ikke er gode nok til å gi noen filmopplevelse som står i stil med bildet. 
Her må du altså ty til et surroundanlegg eller en lydplanke. 

Konklusjon 

Panasonic gjør veldig mye riktig her: 
Dette er antagelig den 4K-TVen vi har sett som har holdt best på detaljene ved raske bevegelser, vi synes den er pen å ha i stua, og ikke minst er det den mest fremtidssikre 4K-modellen du så langt kan få kjøpt. 

Det som ødelegger for Panasonic er dessverre den skyhøye prisen, for i dette prissjiktet hadde vi rett og slett vi forventet at den skulle være lysår bedre enn konkurrentene. 

Det er den dessverre ikke, og det gjør de langt rimeligere alternativene i klassen mer fristende. 
La oss heller ikke glemme at prisen på Oled-modellene på 55-tommer, som etter vår oppfatning virkelig gir en unik bildeopplevelse, nå også har blitt langt lavere. 

Synes du prisspranget opp til 4K og Oled blir for stort? 
Da er det bare å saumfare butikkene etter Panasonics siste plasmamodeller: 
VT-serien på 65-tommer er et meget godt og rimelig eksempel hvis du finner noen igjen, men også den aller siste toppmodellen ZT på 60-tommer er et svært godt alternativ. 

Flere bilder fra testen får du her: 
