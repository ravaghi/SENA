Ben-Hur
Et fantastisk restaurert mesterverk! 

En av tidenes aller største filmer kan nå nytes på en Blu-ray i en kvalitet som virkelig gjør rett på den. 

William Wylers Ben-Hur fra 1959 med Charlton Heston i en sterk hovedrolle satte en stor E foran Episk. 
Denne filmen er laget i en enorm skala som oser av Hollywoods fordums storhet. 

Uttrykket ”they don’t make’em like that anymore” stemmer når det gjelder Ben-Hur, som vant hele 11 Oscar-priser i 1960. 

Dette er enormt, storslagent, ekstravagant og litt av en opplevelse på Blu-ray, selv om det er åpenbart at en stor kinosal er filmens rette element, ikke flatskjermen i stua. 

Hevn med hest og vogn 

Romanen Ben-Hur – A Tale Of The Christ ble utgitt i 1880. 
Den ble skrevet av den amerikanske borgerkrigsgeneralen Lew Wallace mens han fordypet seg i kristendommens historie. 

Vi følger den jødiske kjøpmannen Juda Ben-Hur (Charlton Heston) som i år 26 e.Kr. faller i unåde hos Jerusalems okkuperende romere. 

Han blir sendt som slave til galeien, men adopteres av en romersk kaptein, og returnerer til Jerusalem som fri mann for å ta hevn over sin gamle venn, den romerske offiseren Messala (Stephen Boyd), ved å slå ham i et dramatisk løp med hest og vogn. 

To store kulturer 

Historien fortelles parallelt med Jesu aktive år, og han dukker opp i noen nøkkelscener. 
Litt som i Life 
Of Brian, altså. 

Men Ben-Hur spiller ikke på humor. 
Den spiller på en enkel motsetning mellom to personer, satt i en enorm sammenheng. 
Dette er dødsens alvor. 

Deres kamp blir et symbol på kollisjonen mellom to store kulturer, samt fødselen av en religion. 
Historien forteller om indre styrke, samt den klassiske trioen tro, håp og kjærlighet. 

Legenden Charlton Heston 

Charlton Heston spilte på seg legendestatus i hovedrollen. 
Juda Ben-Hur er en klassisk figur med stor styrke, inderlighet og patos. 
Heston spiller ham med ærbødig autoritet. 

Den store oppdagelsen i Ben-Hur er likevel Stephen Boyd som Messala. 
Denne birollen var hans definitive høydepunkt som skuespiller, han ble aldri noen hovedrollenes mann. 

Men Boyds imponerende prestasjon i Ben-Hur er en flott kontrast til Hestons hovedrolle. 
Det skader heller ikke at han er slående lik Dominic West, Jimmy McNulty i The Wire! 

Påkostet og detaljert 

Filmens vanvittige skala får et filmglad hjerte til å banke ekstra hardt. 
Miklós Rózsas storslagne musikk understreker historiens størrelse. 
Robert Surtees' fotografering er enestående. 

Kulisser og kostymer er påkostede og detaljerte. 
Og selv 52 år etter er spesialeffektene overraskende gode. 
Det merkelige er at regissør William Wyler, til tross for de enorme bildene, makter å skape nærhet til figurene. 

De forsvinner ikke i de store kulissene eller i hordene av statister.Omgivelsene er bare med på å gjøre deres personlige kamp større. 

Fantastisk restaurert 

Ben-Hur kommer på Blu-ray i en restaurert utgave som er intet mindre enn fantastisk! 
Hver enkelt rute av det originale negativet er skannet og justert. 

Bildet er fritt for støy, med en fargesprakende skarphet og imponerende dybdefølelse. 
Alle detaljer kommer til sin rett. 

Den 3 timer og 42 minutter lange filmen er spredd over to Blu-ray-disker for å maksimere kvaliteten. 
Det eneste lille negative jeg har å utsette, er tre tilfeller der filmen ser ut til å mangle ruter, slik at bildet gjør et ørlite hopp. 

Også lyden har fått en oppgradering, men jeg så filmen på en vanlig flatskjerm, og kan ikke bedømme annet enn at stereolyden var så god som en flatskjerm er i stand til å gjengi. 

Bonus på bonus 

Ekstrastoffet inneholder blant annet den ambisiøse stumfilmversjonen av Ben-Hur fra 1925. 
Du kan se flere gamle dokumentarer om filmen, men også en som er nyprodusert. 

Den heter Charlton Heston and Ben-Hur: A Personal Journey, og er et fint portrett av Heston, som får meg til å gremmes enda mer over Michael Moores skamløse kryssklipping av ham i Bowling For Columbine. 

Greit, som talsmann for National Rifle Association hadde han kanskje synspunkter om våpen som vi ikke liker, men han spilte Ben-Hur, goddammit! 
Se denne filmen på Blu-ray, og vinn ny respekt for mannen 
