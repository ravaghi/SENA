Rocket Juice And The Moon:Flinkispreget funk-onani 

Det er lov å forvente litt magi når Damon Albarn (Blur, Gorillaz), Flea fra Red Hot Chili Peppers og Fela Kuti-trommis Tony Allen gjenger seg opp. 
Men instrumentjukking avslører illusjonen. 

Rocket Juice And The Moon «Rocket Juice And The Moon» (Honest Jon's) Albarn har jo så god peiling, tenker man. 
Joda, trioens syngergi stråler når han synger i Bowie-aktig eufori i herlige «Poison». 
Og akkompagnert av Fleas gjeveste Bootsy Collins-imitasjon og velskrudde blåsere sørger en gjestende Erykah Badu for høydepunktet «Hey, Shooter». 

Dessverre overskygges den gode sexlukten av den pyskedeliske virvelen av instrumentaler. 
En attenspors påminnelse om at de er flinkiser kunne lett vært halvert. 
Finn saksen din, Damon Albarn - og syng mer. 

BESTE LÅT: 
«Hey, Shooter» SANDEEP SINGH 
