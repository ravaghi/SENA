Med uimotståelig kraft og tyngde
Det bobler og koker her. 
Fra alle kanter. 
Det er lidenskap, innsikt og musikalsk forløsning som gjør dette albumet til en positiv besettelse. 

Ronnie Jacobsen har vist sin kompetanse innen bluessjangeren tidligere. 
Hans gitarspill er blendende sterkt, men her stormer det mer i ham og rundt ham enn noen gang. 
Han kaller det selv for en oppsummering av hans musikalske kreativitet de siste ti årene. 
Det fins ingen grunner til å motsi ham på akkurat på det. 

"These Blues In Me" er mer enn bare sterk musikk. 
Prosjektet har et mål om å skape økt bevissthet rundt forholdet mellom musikk og helse med støtte fra avdelingen for barn og unges psykiske helse ved Sørlandets sykehus. 

Fokuset er at musikk kan lindre, skape inspirasjon og forløse og bearbeide problemer. 
Tanken er god, men hadde ikke vært verdt ei krone eller en forbrent kalori om ikke musikken hadde vært god nok. 
Det er den. 
Musikken er god nok til å få hjerte og sjel til å reagere på en positiv måte. 

For her er det snakk om en slik kraft og tyngde at man blir oppslukt og dratt inn i en aura og atmosfære som forfører og løfter lytteren opp. 
Likevel hagler det med problemer tematisk sett fra de altoppslukende meldingene fra den lange, monumentale og desperate bluesåten "Ghetto Life" til den mektige soulballaden, "Don't Let Me Down". 

Ronnie Jacobsen og hans glimrende medhjelpere og musikere er også innom popen, slik som på den friske "Come Take A Walk With Me", med sine friske dansevibber til den lekne og smektende, "On My Way". 
Mye av resten er mer eller mindre pulserende blues med et vell av gripende instrumentalpartier. 
Et par av låtene er kanskje bare sånn middels interessante, men innpakningen de får gjør at dette framstår som et album man kan høre fra begynnelse til slutt. 

Ikke bare to-tre ganger, men hele høsten, og vel så det. 
