Det er pinlig å være dansk i Danmark
Regi: 
Mikkel Nørgaard 

Skuespillere: 
Casper Christensen, Frank Hvam, Mia Lyhne 

Aldersgrense: 
12 år 

Bare så det er sagt: 
Jeg har ikke sett verken tv-serien «Klovn» (2005— ) eller «Klovn: The Movie» (2010). 
Hvordan «Klovn Forever» skiller seg fra forgjengerne, har jeg derfor ingen formening om. 
Heldigvis står filmen greit på egne ben. 
Dessuten er den basert på et svært lettfattelig konsept: 
Å ta pinlighetshumoren til ytterligheter. 

Kompisene Casper og Frank er i ferd med å vokse fra hverandre. 
Mens Casper har mer enn nok med barnedåp og babysvømming og slikt, kan Frank fremdeles vie dagene til å drikke øl og ha pornoinspirert sex. 

Når Frank plutselig stikker til USA for å fortsette øldrikkingen og sexingen blant Hollywood-celebriteter, ser Casper seg likevel nødt til å følge etter. 
Her står tross alt forholdet til bestevennen på spill. 
Dermed er det duket for kulturkollisjoner, grenseoverskridelser og massevis av dvask, dansk mannekropp. 

Det mest bemerkelsesverdige med «Klovn Forever», er kanskje at den unngår å bli slem. 
Selv i sine drøyeste øyeblikk - jeg tenker for eksempel på den rompeslikkende hunden og penisen som hekter seg fast i en drømmefanger - er filmen vanskelig å oppfatte som annet enn godlynt. 
Kanskje er det fordi den, rølpete som den er, egentlig handler om vennskap? 
