Seagate GoFlexSatellite 

Massiv ekstra lagring til iPhone, iPad og mye annet - trådløs! 

Vi begynner å venne oss til å ha det meste tilgjengelig på mobile enheter, enten det er snakk om data som er lagret lokalt på enheten eller via en trådløs tjeneste. 
Spiller det noen rolle hvor filmene, musikken, bildene eller dogumentene ligger? 
Egentlig ikke, hvis vi alltid hadde hatt superrask trådløs tilgang over alt til et sikkert lagringssted. 

Men det har vi ikke, i hvert fall ikke foreløpig. 

Men hva med kortreist ekstern lagring, med trådløs tilgang? 
Fra en liten enhet i veska, jakkelomma eller annet praktisk sted i nærheten? 

Flere produsenter har tenkt på dette, Seagate har en hardiskbasert løsning - GoFlex Satellite. 

Trådløs harddisk og app 

GoFlex 
Satellite er en 2,5-tommers harddisk på 500GB, som sitter i et lite kabinett sammen med et batteri og en trådløs (WLAN) sender. 

Det følger med lader med USB-kontakt til strømnett med kontakt/overganger for USA, Europa og UK pluss egen adapter til sigarettenneruttak i bil. 

Du kobler den til PC/MAC med overgangskabelen fra SATA til USB 3.0 for lynrask overføring. 
USB 2.0 støttes selvsagt også, men går vesentlig tregere. 

For å overføre data kan du enten kopiere over filer i filbehandleren som til en hvilken som helst annen disk. 
Men Seagate har også et lite program som styrer det hele automatisk. 
Dette programmet lastes ned fra Seagate sitt nettsted, og finnes både til PC og Mac. 

Programmet kan synkronisere kompatibelt innhold fra private mapper på PC-en, eller valgte filmapper som du selv krysser av. 
Synkronisering kan skje automatisk når du kobler til disken, eller starte når du selv velger. 

Den trådløse forbindelsen fungerer som et vanlig trådløst nettverk. 
I utgangspunktet er det åpent, men du kan sette et passord under Settings i Appen som du laster ned fra App store. 

Denne Appen er en slags browser som gir deg oversikt over innholdet på harddisken i GoFlex og sorterer disse automatisk etter filtype, uansett hvordan de er organisert på disken. 

Alternativt kan du velge Folder View for å finne innhold hvis du har organisert dette i mapper. 

Hvis du ikke bruker en iOS-enhet kan du koble deg til med en hvilken som helst trådløs maskin, bærbar eller mobil, som har en nettleser. 
Når denne er koblet til det trådløse nettet fra GoFlex vil nettleseren bare vise det som ligger på GoFlex, uansett hvilken URL du skriver inn i lenkefeltet. 

Men GoFlex kan ikke koble seg opp til og videreformidle et annet trådløst nett. 

I bruk 

GoFlex 
Satellite var svært rett fram å koble opp og ta i bruk, og alt virket som det skulle. 
Vi valgte hvilke mapper vi skulle synkronisere og prosessen videre gikk helt smertefritt. 

Den trådløse forbindelsen fungerte ogs utmerket, rekkevidden er oppgitt til 45 meter. 
Vi hadde ingen problemer med rekkevidden inne i vårt trehus, når GoFlex 
Satellite var plassert oppe på hemsen midt i huset under mønet og to etasjer ned. 

Filmer startet raskt, det samme med musikk, men å bla i bilder som ligger på GoFlex 
Satellite kan gå langt tregere enn å bla i bilder som ligger i iPhone/iPad sitt eget flashminne. 
Det skyldes overføringen, men også nedskaleringen hvis du opererer med store originalbilder på 10 megapiksler som bare overføres slik de er til disken. 

Programvaren fra Seagate behandler ikke filene slik at de blir optimalisert for iPhone/iPad, dermed går bildevisning av store filer noe tregt, og video i andre formater enn de som støttes på iOS-enheter kan ikke spilles av. 

For å konvertere videoformater og redusere størrelser på bilder må du derfor bruke andre programmer. 

Konklusjon 

Kortreist, ekstern lagring kan være praktisk når man er på reiser eller av andre grunner trenger mye mer data enn det er plass til internt i den mobile enheten. 

Harddisk gir stor kapasitet, men sammen med batteri og elektronikk blir det et lommeformat som passer best i frakken. 

Løsningen fungerte utmerket i bruk, men det hadde vært enda mer elegant hvis programvare for filkonvertering hadde vært inkludert i løsningen. 

Testeksemplar utlånt fra Netshop. 

Seagate FreeAgent GoFlex 
Satellite USB 3.0 500GB 
