Tomme tønner
En kjapp film med tøffe fyrer, lekre damer, polerte biler og kulesprutende gønnere - på norsk! 

Det er tøft at noen har forsøkt å lage en skikkelig gangsterkomedie her i Norge! 
«Tomme tønner» viser lovende takter, og ga meg noen saftige sekvenser å le av. 

Problemfri er den ikke. 
Det er mange detaljer å sette fingeren på. 
Men en kjapp film med tøffe fyrer, lekre damer, polerte biler og kulesprutende gønnere - på norsk - er såpass friskt at jeg likevel gikk ut av kinosalen med et smil 

Roter bort utstoppet jaktfalk 

«Tomme tønner» handler om det småkriminelle trekløveret Ali (Leon Bashir), Nico (Anders Danielsen Lie) og Bobby (Farrakh Abbas), som roter bort en verdifull utstoppet jaktfalk bestilt av gangsteren Dansken (Kim Bodnia). 

Plutselig skylder de masse penger, og inngår partnerskap med en nord-norsk spritkonge (Bjørn Sundqvist) for å kunne gjøre opp for seg. 
Dermed roter de seg inn i enda mer trøbbel. 

Hardkokte figurer i absurde situasjoner 

Filmen er laget av «Død snø»-produsentene Terje Stroemstad og Kjetil Omberg, og debutantregissørene Sebastian Dalén og Leon Bashir. 
De legger ikke skjul på at den store inspirasjonskilden er Guy Ritchies «Lock, Stock and Two Smoking Barrels». 

De lykkes ganske godt i å skape en lignende atmosfære med hardkokte figurer i absurde situasjoner. 
En scene med en stylet kabriolet, der en bilradio låser seg til et uheldig musikkvalg, er ett av høydepunktene, mens den avsluttende skuddvekslingen dessverre lukter løskrutt. 

Burde vært videreforedlet 

Manuset kunne med fordel ha gått igjennom flere runder med videreforedling før filmingen startet. 
Jeg synes at det mangler raffinement, smartere humor og minneverdige one-liners. 

Men enkelte av skuespillerne oppveier for dette med sitt blotte nærvær, spesielt veteranene Bjørn Sundquist og Kim Bodnia, som åpenbart trives i sine enkle og upretensiøse roller. 
Bashir, Lie og Abbas fungerer også greit nok som det uheldige trekløveret, mens radarparet Tommy Wirkola og Stig Frode Henriksen («Kill Buljo», «Død snø») er morsomme som - nettopp - et radarpar. 

En uhøytidelig tøysefilm 

Denne filmen er innspilt på et minimalt budsjett, og det vises innimellom, blant annet på noen av effektene. 
Det er også andre ting å sette fingeren på, som for eksempel at folk blir sittende og sole seg i trappa utenfor Oslo S , selv om Kim Bodnia spruter maskingeværkuler utover Plata. 

Men det er poengløst å anmelde denne filmen med den seriøse filmkritikerhatten på. 
«Tomme tønner» er ment å være en uhøytidelig tøysefilm, og det har den blitt! 
Jeg blir ikke overrasket om dette blir en pen publikumsvinner! 

Kommentér filmen nederst på denne siden! 
