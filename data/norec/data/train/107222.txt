Deilig drøm om Drew
Regi: 
Brett Winn. 
Med: 
Drew Barrymore, Brian Herzlinger, Brett Winn, Jon Gunn m.fl. Am. dokumentar. 
Tillatt for alle. 

Morsomt og upretensiøst om ung mann som forfølger drømmen om en date med Drew Barrymore - i en film som forteller mer enn den later som. 

27 år gamle Brian Herzlinger er en av Los Angeles' utallige, lediggående energibunter, som slurrer høylydt på tomgang mens de håper på et arbeid i filmbransjen. 
Etter hvert et hvilket som helst arbeid. 

Brian er blakk på alt av materiell verdi, men har et par uvurderlige kvaliteter: 
Oppfinnsomhet, selvironi og stort humør. 
Siden han var ti år gammel har han vært en inderlig Drew Barrymore-fan. 
Han parer drømmen om å møte Drew med drømmen om å lage film, og investerer sine (venners) siste grunker i et videokamera med 30 dagers returrett. 
Altså har han 30 dager på seg. 
Til å få til et møte med Drew, og lage filmen om anstrengelsene for å nå dit. 

Det blir en svært humørfylt dokumentar, som ikke bare lar oss alle få et minnerikt møte med Drew. 
Men som samtidig forteller mer enn den later som: 
Hvordan ren og skjær oppfinnsomhet og entusiasme til slutt seirer over alle grader av bekjentskaper, som ellers er egen olympisk gren et sted som Los Angeles. 
Noe denne filmen sannelig også får demonstert, der ingen tråd er for tynn i kjeden av «noen som kjenner noen som en gang møtte noens kusine» - og dermed er til for å brukes. 

Til skrekk og nytelse! 

ELLEN MARGRETHE SAND 
