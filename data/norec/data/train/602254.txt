Tradisjonen tro
_ 
**Sissels Jul 

Når: 
Fredag kveld 

Hvor: 
Kilden 

Publikum: ca 500 
**_ 

Desember er rett rundt hjørnet, og utallige artister tar fatt på landeveien for å gi folk julestemning. 
Det er få som er mer erfarne enn Sissel Kyrkjebø når det gjelder akkurat det. 

Det må være vanskelig å finne på noe nytt år etter år, uten at det går på bekostning av hva publikum forventer av en tradisjonell julekonsert. 

Sissel prøver så godt hun kan, og starter konserten med en lavmælt versjon av «All You Need Is Love». 
Deretter går det inn i «Ain't No Mountain High Enough», som absolutt ikke har noe med jul å gjøre. 

Utenfor Kilden pisker vinden og regnet heftig. 
Det er ikke mye som minner om idyllisk jul med dalende snøflak. 

— Det er ikke alle som kan skryte av hvit jul, sier hun og leder oss inn i klassikeren «White Christmas». 

Det er her den krystallklare stemmen til Kyrkjebø kommer til sin rett. 

Ole Petter Hansen Chylie på trommer, Ove Andersson på bass, Håvard Bendiksen og Børge Pettersen Øverli på gitar, Lars Andreas Haug på blåseinstrumenter og vår egen Per Kolstad var å se bak pianoet denne konserten. 
Deres fremføring var upåklagelig, og flere av låtene hadde heftige arrangement. 

Dette året har hun med seg tre korister ved navn Wayne Hernandez, Sam White og Phebe Edwards fra London. 
De imponerer med å gi kveldens første gåsehud-øyeblikk med «Silent Night». 

Som en selverklært forkjemper for de gamle norske barnejulesangene fremfører Sissel blant annet «Jeg er så glad hver julekveld», «Deilig er den himmel blå» og en heftig omarrangert versjon av «Et Barn Er født i Betlehem». 
Hun tar seg så en pause og overlater showet til sine tre korister for å fremføre John Lennon og Yoko Ono sin «Happy Xmas». 
De utfører det perfekt. 

Et overraskende nummer er Eric Clapton sin «Tears In Heaven». 
Det er ikke akkurat en julesang, men et fint innslag hvor man nesten får en liten tåre i øyekroken. 

Denne juleturneen har Sissel valgt å hente inn en gjest fra hvert distrikt. 
Den som fikk være med å synge duett i kveld var Bjørn Olav Edvardsen fra Tromøya som er kjent fra Idol og The Voice. 
De to fremførte en vakker versjon av «Gå Ikke Forbi». 

Sissel leverer en variert julekonsert som nok en gang holder et høyt og profesjonelt nivå. 

Repertoaret var variert med amerikanske, norske, gamle og nye julesanger. 
På ekte tradisjons vis ble den avsluttet med «O Helga Natt» og «Deilig Er Jorden». 
