Blodharry søndagsfilm
Dette er ikke en sånn film som Oslo-kritikere liker. 
Dette er en sånn film som folk dro til Videoverden for å leie søndag ettermiddag fordi de var underholdningssjuke og ville ha det kjekt. 
Sylvester Stallone i en film av Walter Hill. 
Deilig. 
Stusser du på firerterningen? 
Filmer som dette skal ha fire. 
Det er en hyllest. 

Bullet to the head 

USA. 
2012. 
1 time, 32 minutter. 
11 år?? 
Regi: Walter Hill. 
Med: 
Sylvester Stallone, Sung Kang, Sarah Shahi, Jason Momoa, Christian Slater. 

Den jernkanta gamle røveren Walter Hill har ikke laga skikkelig film siden 1996 («Last man standing»), men han gjør det fremdeles på sin måte. 
Hill er ikke en estetikk-orientert voldsnerde. 
Han er vidunderlig blodharry. 

Noen takknemlige folk vil huske hvorfor de kjørte søndagsettermiddag til Lene eller Thomas på Videoverden og leide uverdige kassettfilmer som burde vært nevnt i skilsmisse-statistikken. 
Hill laga legendariske filmer som «The driver», «Nattens krigere», «48 timer», «Streets of fire», «Rød purk», «Johnny Handsome». 
Ahh. Sukk. 

«Bullet to the head» er en by-rusa overmenneske-action fra New Orleans, og den starter med at Sylvester Stallone og kameraten stikker innom hotellrom og knerter en halvnaken purk rett før kokainkosen. 
Deretter blir det feler og kontrollert fyll og pissoarfight i cajun saloon. 
Sly har egen brygge i sumpen. 
Stemmen er som knitringa i et sammenkrølla seriehefte, og det passer bra, for historien er henta fra tegneserie. 
Stallone har dessuten et slags haiku-knapt Belmondo-fjes, og det passer også bra, for den oppstandne Christian Slater snakker framleis med froskestemme, og det passer bra, for det er mye fransk i Louisiana. 

I løpet av sekunder med eksplosjonsstøy og urban-dialog har leiemorderen Bobo fått Den Nye Conan Jason Momoa som ressursfiende og Sung Kang som motvillig, importert purkevenn fra D.C. 
Mange dør uten at sorg oppstår. 
Hill lager film på gamle måten. 
Nærlinser trekker detaljene inn i bildene og slører ut omgivelser. 
Det elektriske bylivet ser ut som en sykdom eller som et uunngåelig feilgrep, limousinene siger gjennom den ekle velstanden som perverse drømmer om Kondomeri-verktøy med glidemiddel, de utkledde gomorrianerne fra ulykkelig uferdig kapitalisme kunne vært styremedlemmer i Impotensforbundet og de deltar i grådighetsmunkenes ubesindige felles-desperasjon. 
Ingen damer bærer bh i Hill-filmer, han er tross alt åttitalls-feminist, så noen av dem har ikke klær en gang. 

Stallone ser ut som ei støtte. 
Han har illustrert rygg som likner på Brudeferden i Hardanger (uten master), han har datter med instinktivt nittitallsfjes — og han er av den sorten som ikke ville ha sluppet ut katten uten ei fjernstyrt bombe. 

Så vet dere alt. 
Bortsett fra én liten ting. 
Kinoen påstår at «Bullet to the head» har 11 års aldersgrense. 
No way. 

Følg meg på Twitter: 
@arilabra 
