Konsertanmeldelse«Hver gang vi møtes»: 
- Kosekveld 

Da Vinni dro sønnen Leonel opp på scenen under «Lonesome Traveller», var kosekvelden i Frognerbadet komplett. 

Konsert: 
Hver gang vi møtes med Vinni, Bertine Zetlitz, Elvira Nikolaisen, Øystein Dolmen, Halvdan Sivertsen og Jan Eggum. 
Hvor: 
Norwegian Wood Publikum: 3800 

Siden slapp ikke Leonel taket i pappa under ekstranumrene «Sommerfuggel i vinterland» og «Dum og deilig». 

Brått var fireåringen, forhåpentlig lykkelig uvitende om mediestormen rundt sine foreldre det siste halvåret, midtpunktet i en konsert som langt fra manglet feelgood-faktor fra før. 

Riktignok åpnet det særs haltende med Vinni og Øystein i «Godmorgen Norge» - for øvrig et selvfølgelig valg når åpningslinja er «sola skinner over Frognerparken», hvilket den faktisk også gjorde. 

Bedre gikk det egentlig ikke da Elvira og Bertine duetterte seg gjennom sykmeldte Anne Grete Preus' «Fryd», men heldigvis fant både band og vokalaktører tonen(e) etter hvert. 

De har tross alt ikke fått spesielt god tid til samøving. 
Men stor kudos til backingbandet Stråmenn som løste både konsert og arrangementer strålende. 

For det er nettopp de godlynte øyeblikkene og noen utvalgte enkeltprestasjoner som denne konserten vil bli husket for, ikke vedvarende gåsehud. 

Akkurat der skal Halvdan Sivertsen få fortjent ros. 
Hans fornorskede versjoner av Vinnis «Lonesome Traveller» og Bertines «Twisted Little Star» ble klare høydepunkter. 

Men det var flere som ga publikum en smule ekstra nuppehud i Frognerbadet i går. 
Elviras sløyt karibiske og meget sensuelle variant av Vinnis «Barcelona», for eksempel. 

Vinnis intense «Kor e alle helter hen» (Jan). 
En åpenbart rørt Øystein da publikum omfavnet hans «Hallo hallo» som han rett før hadde tilegnet sin avdøde makker i Knutsen & Ludvigsen, Gustav Lorentzen. 

Øystein inntok for øvrig Tom Petty-positur på western-versjonen av Bertines «Adore Me», noe som nok var mer morsomt enn direkte bra¿ 

Men humoren var definitivt til stede, akkurat som i tv-programmet. 
De tre eldre herrene i ensemblet skal ha den største æren for at snippen ble løsere enn man kanskje kunne frykte når settingen på langt nær er like intim som via tv-skjermen. 
Såpass løs faktisk at jeg nekter å tro at noen kjedet seg i Frognerbadet i går. 

Konsert: 
Hver gang vi møtes med Vinni, Bertine Zetlitz, Elvira Nikolaisen, Øystein Dolmen, Halvdan Sivertsen og Jan Eggum. 
Hvor: 
Norwegian Wood Publikum: 3800 

FEELGOOD: 
Berine Zetlitz, Elvira Nikolaisen, Jan Eggum, Øystein Dolmen, Halvdan Sivertsen og Vinni med sønnen Leonel på armen, skapte god stemning i Frognerbadet i går kveld. 
Foto: FREDRIK VARFJELL / NTB SCANPIX 
