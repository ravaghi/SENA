Fujitsu Lifebook T902
Meget gode spesifikasjoner, men gjennomføringen kunne vært bedre. 

Lifebook-serien fra Fujitsu består av maskiner myntet på bedriftsmarkedet, og Lifebook T902 er spesielt interessant siden den både har berøringsskjerm og kan forvandles til et slags nettbrett. 
Den minner i så måte mye om Lenovo Thinkpad Twist, som vi testet tidligere i år. 

T902 er imidlertid en god del kraftigere, har flere tilkoblingsmuligheter, men er også mye dyrere. 
Her er noen av de mest sentrale egenskapene: 

Skjerm: 13,3" matt, berøringsfølsom LCD, 1600 x 900 piksler Prosessor: 
Intel Core i7-3520 RAM: 
8 GB (maks 16) 
Grafikkort: 
Intel HD 4000 Lagring: 256 GB SSD Optisk drev: 
DVD-brenner/leser (avtakbar) Skjermutganger: 
VGA og HDMI USB-porter: 2 x USB 2.0 + 2 x USB 3.0 Webkamera: 
Ja Kortleser: 
Alle typer SD Trådløst nett: 
Intel Centrino 6205 (a/b/g/n) Kablet nett: 10/100/1000 Mbit Annet: 
Fingeravtrykkleser, Bluetooth 4.0, portreplikator OS: 
Winodws 8 Pro Størrelse: 32,6 x 24,4 x 3,1 cm Vekt: 
Oppgitt 1,86 kg, men DinSide veide den til 2,01 kg Pris: 
Fra ca 18.000 kr (Prisjakt 22.2.2013)+ 

I tillegg til dette følger det altså med en portreplikator/dokking som inneholder 4 x USB 3.0-porter, DisplayPort-utgang, VGA-utgang, DVI-utgang og LAN-tilkobling. 
Dette er med andre ord en meget godt utstyrt PC. 
Den er også oppgraderingsvennlig, i form av enkel tilgang til innmaten via flere lokk på undersiden. 
DVD-drevet er også utskiftbart, og kan for eksempel byttes ut med Blu-ray om ønskelig. 

Maskinen er innpakket i metall (magnesium?), og overflaten er matt. 
Det skal mye til for å se fingeravtrykk her, for ikke å si umulig. 

Rusk i maskineriet 

Tastaturet er av chicklet-typen der hver tast er isolert fra de andre. 
Det er romslig og godt å skrive på. 
Pekeplaten er kanskje litt liten, men det største problemet med den er at den ikke alltid reagerer på berøringene våre. 
Kanskje dette er noe som kan fikses med programvareoppdateringer? 
På vårt testeksemplar var det i hvert fall ikke bra. 

Knappene som akkompagnerer pekeplaten er adskilt fra platen, er enkle å trykke ned, men avgir en ganske så hørbar klikkelyd, også for dem som eventuelt måtte sitte ved siden av deg. 

Den berøringsfølsomme skjermen er matt og fin, og har en oppløsning som vi synes er perfekt for en 13,3 tommer. 
Berøringssensorene fungerer utmerket, ingenting lugger takket være den kraftige maskinvaren. 
Under skjermen sitter en fingeravtrykkleser samt en rekke hurtigknapper: 
Windows-knapp for å åpne den nye startmenyen, lydjusteringer, låsing av retning, samt verktøykasse og notisblokk (med støtte for skriblerier med fingertuppen). 

Dessverre er retningssensoren noe upålitelig, og skjermleddet knirker. 
Det er slikt vi slett ikke forventer av en PC i denne prisklassen. 
Videoen under bør være bevis nok: 

Å bruke tastaturkombinasjonen CTRL-ALT og piltastene kan du selv endre retning manuelt, hvis du opplever dette problemet. 

Når maskinen brukes som nettbrett, fungerer retningssensoren bedre. 
Men hvem ønsker egentlig å bruke en maskin på 2 kg og med 3 cm tykkelse som nettbrett? 
Pr i dag ser vi ikke de store fordelene, det kan kanskje endre seg når antallet fornuftige berørings-apper er større, men på det tidspunktet vil denne maskinen være en mastodont, frykter vi. 

Ytelsetester 

Fra du skrur på maskinen til den er klar til bruk tar det 19 sekunder. 
Det er mange PC-er med SSD som er langt raskere, enkelte bruker under 10 sekunder. 
Særlig viktig er dette imidlertid ikke, vi snakker tross alt om sekunder - og i de fleste tilfellene vil man ikke behøve å skru maskinen helt av mellom hver gang den brukes. 
Klapper du lokket igjen går den i dvale, og da er den klar på få sekunder når du åpner det igjen. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 7,2 Minne: 7,5 Grafikk: 
6,5 Spillgrafikk: 
6,5 Primær harddisk: 7,9 

Passmark PerformanceTest 8.0 gir oss mer kjøtt på benet, og i diagrammene under har vi sammenlignet ytelsestallene mot andre, relevante hybrid-modeller vi har testet den siste tiden: 

i7-prosessoren yter noe bedre enn i5-prosessoren fra konkurrentene. 
T902 er i så måte den raskeste hybriden vi har testet 

Fujitsu har også klart å tyne mer ut av grafikken enn konkurrentene. 
Noen spillmaskin er dette imidlertid ikke, men til alle andre oppgaver (inkludert video i alle oppløsninger og formater) er den mer enn rask nok. 

Spesielt lesehastigheten imponerer oss, mens skrivehastigheten er mer på normalnivå. 

God batteritid 

Uten belastning holdt batteriet ut i hele 12 timer før det måtte lades. 
Det er i særklasse best av de hybridene vi har testet så langt. 
Ved kontinuerlig videoavspilling (720P) holdt det ut i 4,5 timer. 
Det skulle bety at 8-9 timer med variert bruk absolutt bør være oppnåelig. 

Batteritiden er spesielt god ved lav belastning 

Konklusjon 

Fujitsu har laget en hybrid PC/nettbrett som byr på meget god ytelse, spesielt batteritiden imponerte oss. 
Maskinen er imidlertid så tung og tykk at den definitivt fungerer bedre som PC enn nettbrett. 
Vi setter også noen spørsmålstegn ved kvaliteten. 
Skjermleddet knirker, retningssensoren er upålitelig, og pekeplaten reagerer ikke alltid på berøringene våre. 
Noe av dette kan sikkert fikses med driveroppdateringer, men slik produktet ble levert til vår testbenk - og med en slik prislapp - er det mye enklere å anbefale en av konkurrentene. 
Foreløpig er det Dell XPS 12 som er vår favoritt. 
