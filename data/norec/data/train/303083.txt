For deg som savner «moderne» Pink Floyd
Airbag behager, men ikke så mye mer. 

ALBUM: 
To år etter debutalbumet «Identity» er Airbag tilbake med oppfølgeren «All Rights Removed». 
Oslobandet spiller fortsatt rolig og melodiøs progressiv rock langt inne i den atmosfæriske landskapet til Pink Floyd anno midten av 90-tallet. 

Musikken er stemningsfull og svevende, med episke tangentarrangementer alà Richard Wright, og et gitarsound som snytt ut av forsterkeren til David Gilmore. 

I tillegg er her noen referanser til mer moderne progrock som Porcupine Tree. 
Musikk trenger ikke være nyskapende for å være interessant, men et band bør låte mer som seg selv enn sine inspirasjonskilder. 

Airbag lider av at de ikke klarer å forene sine inntrykk til noe eget. 

Dessverre har de lange låtene og albumets mangel på energi lettere for å gjøre meg døsig enn å engasjere meg positivt, til tross for at det tidvis låter både behagelig og fint. 
