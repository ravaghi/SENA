Carnival Island
Lite variasjon på koselig tivoli. 

Carnival Island er nok en samling av forskjellige småspill til Playstation Move. 
Vi tar turen til et fargerikt tivoli som byr på forskjellige aktiviteter som ringkasting, ballkasting, froskehopp og muldvarpdenging. 

Dette skal være et spill selv de minste kan være med på, som også de voksne kan ha det moro med. 
Spillet blir imidlertid litt for søtt og repeterende til å være stor underholdning. 

Lite variasjon 

Carnival Island kan skilte med 35 forskjellige aktiviteter. 
Dermed skulle man tro at spillet inviterer til en variert spillopplevelse. 

Dessverre ligner mange av øvelsene for mye på hverandre. 
Etter ballkasting i alle mulige former var jeg mildt sagt lei. 
Og for meg er det ikke nok variasjon at målskiven ser forskjellig ut i de mange spillene der man på en eller annen måte skal skyte på blink. 

Det er artig å teste velkjente tivolispill som å kaste frosker og skyte ned blikkbokser, men jeg blir fort lei når jeg må gjøre nesten det samme igjen og igjen. 

Søt historiemodus 

Spillet har et koselig uttrykk som kan minne litt om en japansk animefilm. 
Vi møter på flere søte dyr som heier på deg gjennom de ulike aktivitetene. 
Dette er nok noe de minste barna kan sette pris på. 

Carnival Island har en slags historiemodus der du spiller en gutt eller jente som må klare ulike utfordringer for å bringe det gamle tivoliet til live igjen. 
Nye spill åpnes opp når du klarer de forskjellige oppgavene. 

Denne delen av spillet er nok et forsøk på å live opp enspillerdelen av et spill som passer best når man er flere, og det fungerer til en viss grad. 

Tivoliuniverset er et koselig sted som jeg tror de minste barna vil trives i. 
Jeg funderer likevel på hvor velegnet dette er for barn ned til tre år. 
Mange av øvelsene er litt knotete å få taket på, og jeg tror fort at dette kan bli vanskelig for de aller minste. 

BRA: 
Flerspilleren krever kun én Move-kontroller. 
Det er gøy med velkjente tivoliaktiviteter i spillformat. 
Koselig uttrykk som passer for barn. 
Bra med historiemodus som gjør det mer spennende for deg som spiller alene. 

DÅRLIG: 
For mange av aktivitetene ligner på hverandre. 
Spillet føles repeterende og engasjerer derfor lite. 

Se traileren for Carnival Island her: 
