Hjertet på skjorteermet
Lee Fields and The Expressions med soul og levd liv. 

ALBUM: 
Til tross for sine 43 år i bransjen, kjenner nok de fleste best til Lee Fields raspete soulstemme via hans musikalske samarbeid med den franske house-produsenten Martin Solveig mot slutten av forrige tiår. 

I så måte er kallenavnet «Lil JB» - takket være Fields både fysiske og vokalmessige likheter med selve Gudfaren av Soul - beskrivende for 63-åringens karriere, hvor han hele tiden har befunnet seg i skyggen av mer prominante navn som nevnte Brown, Bobby Womack og Otis Redding. 

Kanskje er det også derfor Fields og hans trofaste Expressions nok en gang disker opp et såpass flott utvalg låter, som fortsatt blør av ensomheten, smerten og desperasjonen bare autentisk soulmusikk klarer å formidle. 

Bygget over et fundament bestående av en mannsalder med kjærlighetslivets opp- og nedturer, legger veteranen fra North Carolina hjertet på skjorteermet, og ber Emma Jean på sine knær om en sikkert altfor velkjent sistesjanse. 
