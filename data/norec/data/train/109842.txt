Film:Viktig fra Afrika 

Vi vet alle at afrikanere i titusenvis kommer i alle typer fartøyer nordover til Europa. 

Noen overlever, de fleste blir sendt tilbake, noen blir illegale innvandrere, tragisk mange drukner. 
Dette er historien til to av dem. 

Ei ung jente rømmer fra et tvangsekteskap med en mye eldre mann. 
En ung mann, et fotballtalent, blir overtalt av sin bror til å prøve lykken i «eventyrlandet», der det er en fremtid, der ingen sulter og det er penger over alt. 
Men først må de ut på en meget farefull reise, langs elver, over ørkener, inn i farlige byer - ofte i hendene på mennesker mer enn villig til å utnytte dem. 

«14 kilometer» henspiller på avstanden fra Afrika til Spania, den siste strekningen de illegale innvandrerne må tilbakelegge i båt. 

Denne sjeldne, afrikanske filmen er meget enkelt fortalt. 
Og den unngår slett ikke enkle filmers hang til stereotypier. 
På den annen side er den også imponerende nyansert, usedvanlig flott fotografert og med en dyp, dyp humanisme midt inne i seg. 
Så man unngår fint en type elendighetspålessing man ellers kunne frykte. 
Og sitter tilbake med inntrykket at dette er en viktig film med høyst levende mennesker. 
Benytt anledningen! 
JON SELÅS 
