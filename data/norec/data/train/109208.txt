Plateanmeldelse:Cir.Cuz - «Vi er Cir.Cuz» 

De er tor.tur. 

«Vi lager det ingen andre tør å lage», hevdet Mats Melbye og Thomas Pedersen i et intervju med P3. 
Et sitat som vitner om defekt selvinnsikt. 

Andre hyperkommersielle poprappere, som Erik, Kriss, Robin og Bugge er, selv med klare kunstneriske mangler, utstyrt med en viss karisma. 

Cir.Cuz har mirakuløst nok klart seg uten begge disse egenskapene. 

Nå ute med nok et sjelløst album der de «beste» låtene er mislykkede kopier av altfor kjente hits. 

Sist var de «inspirert» av Swedish House Mafia og Karpe Diem, og igjen blir sistnevnte forsøkt slept gjennom gjørma, både med «Skål» (= «Fireogtyvegods»), «Tidløs» (= «Her») og en Macklemore-møter-Momarkedet-versjon av «Spis din syvende sans». 

Lytteren må også krige seg gjennom sjarmløse tolkninger av Avicii og Loreen, i henholdsvis «Vi er» og «Gatelys». 
Komisk tyveri, veldig likt sånne videoklipp der ranere løper rett inn i lyktestolper. 

Det har muligens vært nok fokus på duoens Twitter-brøler 22. juli 2011. 
Men det hadde tatt seg bedre ut om de adresserte dette selv nå. 

I stedet utrykker de sinne mot folk som «tvitrer ut dritt» i åpningsporet «Terningkast». 
En overlegen øvelse i å treffe blink ved selvskudd i foten. 

Nevnte låt inneholder også en «diss» mot tidligere musikkjournalist Andreas Øverland. 
Jeg vet ikke om Cir.Cuz er misfornøyde med arbeidet Øverland har gjort i «Senkveld», der han har jobbet de siste to årene, eller om sangen bare er utdatert. 
Som resten av dette produktet. 

BESTE LÅT: originalene 
