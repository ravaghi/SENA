Ny BMW 5-serie
LISBOA (DinSide Motor): 
BMW løfter lista langt med den nye 5-serien. 
Ikke la deg lure av luksusstilen. 
5-eren går fortsatt som en skikkelig BMW. 

Vi har vært på testkjøring av den nye 5-serien. 
BMW har som vanlig god selvtillit når det kommer til produktene sine, og rigger opp med både landeveiskjøring og banekjøring på Formel 1-banen i Estoril. 

Vi ble utstyrt med 530d og 535i. 
To forholdsvis spreke biler som kommer til å koste betydelig summer her hjemme. 

520d 

Vi begynner med å si litt om 520d, selv om vi ikke har kjørt den. 
I utgangspunket kommer den med 184 hestekrefter fra en toliters firesylindret motor. 
Forbruket med sekstrinns manuell girkasse og start/stop-funksjon er 0,5 liter per mil, noe som tilsvarer et CO2-utslipp på 132 gram per kilometer. 
Med automatgir med åtte gir(!) stiger CO2-utslippet til 137 gram. 

Siden Audi har noe som heter A6 2.0 TDIe med 136 hestekrefter, Mercedes har noe som heter E 200CDI med 136 hestekrefter og at Norge har en rødgrønn regjering som skal ha effektavgift, må noe gjøres. 

BMW-importøren i Norge vil derfor levere 520d med 163 hestekrefter. 
Nedgangen fra 184 til 163 hestekrefter betyr snaut 28.000 kroner i redusert effektavgift. 
Hva ytelsene blir på denne er ikke klart, men mest sannsynlig vil dreiemomentet på 380 newtonmeter opprettholdes. 
Denne bilen ribbet for utstyr skal starte under 500.000 kroner, sier BMW. 
Men prisene på bilen er egentlig ikke klare. 

Magisk knapp 

Vi har kjørt denne teknologien i både 7-serie og GT, men har i grunn ikke kjent forskjellene så godt før. 
Systemet heter Dynamic Driving Control og gjør at denne bilen har fire personligheter. 

Normal er normal. 
Det er her det starter, og bilen oppfører seg gjennomsnittlig. 

Et hakk ned mot comfort gjør bilen herlig komfortabel. 
Du praktisk talt flyr avgårde og svært få brå bevegelser gjør seg gjeldende, selv i hastigheter på litt godt nivå. 
I 530d med den nye åttetrinnskassa passerer turtelleren 2.000 omdreininger samtidig som farten passerer 150 kilometer i timen. 
Dette er rask og behagelig forflytning. 

Beveger man seg andre veien i forhold til normal-innstilling, havner man på sport. 
Bilen blir da hardere i dempingen. 

Sport + er høyeste nivå, og passer ganske bra på sportslig landeveiskjøring og bane. 
Dette er ikke en banebil, men med tanke på hvor komfortabel den er på landeveien er kombinasjonen mellom dette og bane sensasjonell. 

Hva skjer? 

Dynamic Driving Control påvirker en rekke forhold. 
Både styring, gassrespons, girvalg, sjalting og demping påvirkes. 
Demperne er utstyrt med ventiler, som regulerer kompresjon og returdemping. 
Det betyr i praksis at du styrer hvor fort demperen kan komprimeres og strekkes ut igjen. 
De som tror dette er standard kan bare glemme det. 
Det er ekstrautstyr. 

Avbanglifisert 

Vi har snakket om dette før (om tilbakeføring av opprinnelig BMW-design), og BMW er nå på full fart på vei tilbake til det vi må kalle biler som er lettere å like. 
Dagens 5-serie blir nok den mest ekstreme i rekken, mens denne nye er starten på en ny linje. 
Bilens utseende er lettfordøyelig, og det er vanskelig å sette fingeren på noe sært. 

Innvending ligner den veldig på 7-serie, men designeren selv er jo selvsagt HELT uenig i det. 
Det er litt andre vinkler og bretter, men i hovedsak ligner det 7-er. 
Se bildene og bedøm selv. 

Motorer 

I tabellen under er det verdt å merke seg at dette er de internasjonale versjonene. 
520d vil som nevnt over få 163 hestekrefter. 
535i er nytt for 5-serien i Europa, og motoren har nå kun én turbo. 
Dieselbilene har nå også betydelig bedre CO2-tall enn på dagens modell. 
Det kommer blant annet av den nye 8-trinns automatkassa, og innføring av elektrisk servostyring, som gir en besparelse på 4 gram CO2 per kilometer. 

Firehjulsdrift kommer også. 
Det er kun 550 som får firehjuldrift på slutten av 2010. 
De andre kommer også med firehjulsdirft, men det er ikke før i 2011. 
Det kommer også 535d med to turboladere og rundt 300 hestekrefter. 
Det er også mulig at denne vil hete 540d likhet med 740d som har den samme motoren. 
BMW skal også innføre start/stop funksjon på bilene med automatgir. 
Dette kommer etterhvert, som det så fint heter. 

Ekstremt bra på veien 

Vi kjørte 530d og 535i. 
Det var de bilene som var tilgjengelige. 
Og ikke overraskende er dette en drøm på veien. 
Begge bilene vi kjørte hadde Dynamic Driving Control, som selvsagt gjør opplevelsen ekstra spennende. 

Selv om det er omdiskutert, holder BMW på at en 50:50 vektfordeling er det beste. 
Bilen går som et skudd under alle forhold, og vi har lite å utsette på kjøreegenskaper. 
Alt fra rolig kjøring til full rulle på Formel 1-banen går rimelig knirkefritt. 

Estoril i Portugal er en frisk bane og banebildene er tatt der. 
Her kan vi prøve sport + og utkoblet antiskrens. 
BMW tillater fortsatt at men kan koble vekk elektronikken fullstendig, og det moro å drifte gjennom svingene. 
Det er litt lite effekt i 535i (306 hestekrefter) til at de store skyene av dekkrøyk dukker opp, men det er nok til å gi et snev av gummiparfyme i lufta. 
Vi savnet brått en 550i... 

Denne bilen er så velbalansert og velutviklet at det er en fryd. 
En teknisk gave til de som liker å kjøre bil. 
Ulempen er at du trenger penger. 
Selv om du vil ha en 520d vil prisen fort ende opp rundt 600.000 kroner. 

Er den bedre enn E-klasse? 

Bilen det er mest naturlig sammenligne seg med er Mercedes E-klasse. 
E-klasse er helt ny, og vi har kjørt både sedan og stasjonsvogn. 
E-klasse er komfort-orientert. 
5-serie med Dynamic Driving Control kan måle seg med komforten til E-klasse, men 5-serie uten dette utstyret kan vi ikke si så mye om siden vi ikke har kjørt den varianten. 
Sportsligheten til BMW går utenpå E-klasse. 
E-klasse er mye mer død og svevende når du kjører sportslig. 
Her er BMW overlegen. 
På innstegsmodellene har Mercedes femtrinns automatkasse. 
BMW har åttetrinns automat på 520d. 

Av andre konkurrenter kan vi nevne Audi A6, Lexus GS og Jaguar XF. 

523i, 528i og 530d kommer til Norge nå i mars. 
520d kommer i juli. 
Touring med alle motorer kommer i september. 
Priser kommer vi tilbake til. 
