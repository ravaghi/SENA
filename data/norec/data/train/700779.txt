Wow!Vulgært og vittig! 

Denne filmen bør du og vennene ikke se, for da vil dere gå rundt og si at det er den morsomste komedien siden «Shrek 2», og en ond dag treffer dere noen virkelige mennesker som jobber for WHO eller samler inn penger for at fattige skal ha råd til fjernadopsjoner, og så vil de si: 
Den filmen!? 
Med frastøtt tonefall sier de det. 

For oss utenfor FN-systemet er «40 year old virgin» en overraskende påminnelse om at vulgært kan være vittig. 
En 40 år gammel nerde som jobber i Elkjøp-lageret røper for sine storkjeft-harry arbeidskamerater at han aldri har hatt sex, så de bestemmer seg for at det er en fornærmelse mot menneskeheten. 
Underveis oppstår enkeltscener som hører hjemme oppe i gladhuskingas hyllesthall. 
Som når hovedpersonen får sitt jungelbryst voksa. 
Det er så usjenert, forulempende og gavmildt forutsigbart, og det er så vanvittig vellykka. 

Filmen er også en påminnelse om at samlivstrøbbel aldri fører til trivsel i salen, for moroa tar seg ned ett kvarters tid mot slutten. 
Til gjengjeld finaler den med et kort «Hair»-potpurri som kommer til å holde deg i setet litt for lenge. 

Steve Carell minner om den unge Griffin Dunne i «After hours», og han spiller balansert gutteroms-hermetikk med en velgjørende selvtillit som medvirker til at filmen også blir en rund, blå ting om menns diktatoriske seksualtvang. 
