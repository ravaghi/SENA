Spillanmeldelse:Skuffende retro-spøkelser 

(VG Nett) 
Nostalgisk retro-kos til tross: 
«Ghostbusters»-spillet kjeder og begeistrer i omtrent like doser. 

Det er få filmer fra barndommen som sitter like klistret til hukommelsen som «Ghostbusters» fra 1984. 
Verdens beste film for en 11-åring med aktiv fantasi. 

25 år senere gjør teamet bak filmen comeback med en skikkelig oppfølger. 
Manuset er skrevet av Dan Aykroyd og Harold Ramis, og alle skuespillerne - inkludert Bill Murray - er med på laget. 

De kunne like godt ha latt være, for «Ghostbusters» anno 2009 er i beste fall et småtrivelig retroparantes. 

Historien foregår to etter begivenhetene i filmen «Ghostbusters II», og du styrer en ny rekrutt hos de handlekraftige, men supernerdete spøkelsesjegerne i New York. 
En eldgammel ondskap slippes fri, og spøkelser herjer nok en gang på Manhattan. 

Hovedtyngden i spillet går ut på å lete etter og fange diverse spøkelser sammen med dine kolleger. 
Og isolert sett er dette godkjent - til og med ganske underholdende, særlig i co-op. 

Problemet spillet sliter med er derimot et kjedelig manus og laber dialog. 
I mange andre spill hadde ikke dette hatt så mye å si dersom spillbarheten ellers var glimrende, men her er historien og måten den fortelles på såpass sentralt at det påvirker helhetsinntrykket betraktelig. 

«Ghostbusters: The Videogame» er spillenes ekvivalent til rett-på-video B-filmer. 
Grei tidrøyte, men såpass intetsigende at jeg opplever tiden jeg har brukt på spillet som bortkastet. 

En ting vil jeg derimot få understreke: 
Det kan godt tenkes at dette går rett hjem hos yngre spillere som aldri har vært borti «Ghostbusters» før. 

PS: 
I salg fra 24. juni på PS3 og 1. juli på PS2. 
Versjoner til Wii, 360, PC, DS og PSP er ventet senere i år. 
