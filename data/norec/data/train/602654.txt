Gjensyn med «Katteprinsen»
Klassikeren «Katteprinsen» fra Studio Ghibli («Chihiro og heksene») er tilbake på det store lerretet. 

Katteprinsen 

Japan 2002 

Animasjon 

Regi: 
Hiroyuki Morita 

Manus: Reiko Yoshida 

Norske stemmer: 
Kåre Conradi, Siri Nilsen, Helén Vikstvedt, Hildegunn Riise, Harald Heide-Steen, Christoffer Staib, Mariann Aas Hansen 

Aldersgrense Tillatt for alle 

Den japanske animasjonsfilmen fra 2002 er en kjempefin film for de minste. 
Den er noe lysere og lettere enn mange andre av Studio Ghiblis filmer, og derfor en fin anledning til å presentere småtassene for animasjonsfilmstudioets fantastiske verden. 

Skolejenta Haru redder en katt fra å bli påkjørt, og til sin store overraskelse reiser katten seg opp på to bein og takker henne. 
Han sier også at hun skal bli belønnet. 
Det viser seg at han er selveste Katteprinsen, og belønningen er at hun skal få reise til Kattekongeriket og bli Katteprinsesse. 

Heldigvis får hun hjelp av den smarte katten Baronen som jobber på Kattekontoret, for hun har nemlig ikke lyst til å bli verken katt eller gift. 

Budskapet er enkelt – det handler om å være seg selv. 
Og budskapet formidles på en tydelig måte som er lett å forstå. 
Alt i alt byr filmen på både humor, spenning og action. 
Og ikke minst en rekke fargerike karakterer som den egoistiske Kattekongen, som er forbilledlig dubbet til norsk av Harald Heide-Steen jr. 
Det er også artig med en litt annerledes vri på søte, små kattepuser. 
