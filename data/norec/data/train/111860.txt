Jaa9 & OnklP:«Glir forbi» (låt) 

(Sony) 

Nei, den glir snarere rett inn i øret. 

Sist vi hørte fra Jaa9 & OnklP var en låt ved navn «Fredag», som ble spilt litt sånn umotivert på P3 i fjor. 
Den var så dårlig at det var helt flaut, en parodi på frekk- og friskheten disse rapkjeftene representerte da de tok landet med storm for fem-seks år siden. 

Spol frem til nå, og alt er snudd på hodet. 
«Glir forbi» er et comeback det nærmest er sensasjonelt sus over, en aldeles nydelig sang om det å stå igjen på perrongen med russeluen på mens vennene dine blir voksne og etablerer seg. 
Hvem som er vinner og taper er uklart, men det er ensomt og ettertenksomt formidlet, dog heldigvis også med duoens fandenivoldske sjarm og humor. 

Låten er praktfullt produsert, båret av et deilig pianotema og krydret med sitar og orgel. 
Softrock-øset i refrenget er regelrett monumentalt, toppet med skjønne koringer av Elisabeth Carew. 
Den passer til det meste - fest, dagen derpå, gatelangs, på radio, i bilen, hvor som helst i grunn. 

Godt å ha dem tilbake. 
Det har vært et stort savn. 
