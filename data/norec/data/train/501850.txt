Når Simen Ekern skriv om høgrepopulismen i Europa, er det all grunn til å ha store forventningar.
Simen Ekern skriv kunnskapsrikt og kritisk om høgrepopulistane i Europa, men for lite om landskapet omkring dei. 

Forfattaren og journalisten Simen Ekern er ein av Norges fremste ekspertar på kontinentaleuropeisk politikk. 
Slike er gull verd i eit land som gjennom tiår har henta mesteparten av sine internasjonale impulsar frå USA og Storbritannia. 
Når Ekern nå skriv om høgrepopulismen i Europa, er det all grunn til å ha store forventningar. 

Dei vert berre delvis innfridde. 
Ekern er sterkast når han gjennomgår historia om framveksten til dei høgrepopulistiske partia i Frankrike, Nederland, Italia og Tyskland. 
Det er ein prosess han har følgt tett og med gode kjelder gjennom mange år. 
I boka er det mellom anna intervju med Marine Le Pen frå franske Nasjonal Front og Frauke Petry, talskvinne inntil nyleg for Alternativ for Tyskland. 

Ekern viser at partia på mange måtar er ulike, særleg når det gjeld historisk opphav. 
Felles for dei alle er likevel motstand mot EU, globalisering og islamsk innvandring. 
Eit anna sams trekk er at høgrepopulistane vil gjenreisa nasjonen som den viktigaste politiske aktøren. 
Det skal bli lov å vera nasjonalist og patriot igjen. 

Høgrepopulistiske parti har hatt framgang ved vala i Nederland, Frankrike og Tyskland, men ikkje nok til å koma i maktposisjon. 
Det har fått enkelte til å pusta letta ut. 
Presidenten i EU-parlamentet slo etter det franske valet fast at «populismens vekstsesong er over». 
Simen Ekern åtvarar mot å tru at den høgrepopulistiske bølgja nå er slått definitivt tilbake, og det gjer han sannsynlegvis rett i. 

Men derfor er det også synd at Ekern ikkje går djupare inn i vilkåra for populismens vekst. 
Han gjer eit nummer av at populistane seglar under falsk flagg når dei framstiller seg som folkets talsmenn mot eliten, men rådet frå ein austerriksk redaktør om å «høre på folk, og lytte til deres bekymringer,» følgjer Ekern sjølv i for liten grad. 
Boka er god på personar, politisk strategi og idéar, men manglar eit sosiologisk perspektiv. 

Er for eksempel EU- og innvandringsmotstand dei primære grunnane til at mange søkjer til høgrepopulistane, eller ligg årsaka djupare? 
Er det slik at ein stor del av folket opplever at dei er hekta av utviklinga, økonomisk og kulturelt, og lengtar etter tapte fellesskap i ei tid med store og raske endringar? 

I så fall bør det også stillast kritiske spørsmål til sjølve det liberale prosjektet og dei kreftene som har bore det fram. 
Men Ekern skriv lite om kva dei etablerte politikarane og partia har gjort feil, sidan høgrepopulismen har fått så sterkt armslag. 
Barbarane står ved porten, men kva har skjedd i borga? 
Mellom linjene i Ekerns framstilling av høgrepopulismen ligg det ein moralisme som også burde vore retta mot den europeiske eliten (ja, for det finst faktisk ein elite) i politikk, næringsliv og media. 

Liberale politikarar har to vegar å gå for å nedkjempa høgrepopulismen, meiner forfattaren. 
Enten prøver dei å spela på bortebane ved å kopiera delar av populistane sin bodskap, for eksempel ved å stramma inn innvandringspolitikken. 
Eller dei kan velja å stå endå tydelegare fast på dei liberale verdiane. 

Ekern tilrår det siste alternativet. 
Det kan ein jo ha sympati for. 
Om boka hans har ein helt, er det den nyvalde presidenten i Frankrike, Emmanuel Macron, som med hell stod opp mot Marine Le Pen. 

Kor berekraftig denne strategien er, står likevel att å sjå. 
Idékamp er ikkje nok dersom det materielle grunnlaget forvitrar. 
Det hjelper lite om Macron har patente liberale meiningar om EU og innvandring dersom han i den praktiske politikken gjer franskmenn endå meir utrygge for arbeid og inntekt og byggjer endå meir opp under ei kjensle av avmakt og fjernstyring. 
Då kan bordet vera duka for Marine Le Pen i neste runde, eller for den saks skuld ein venstrepopulist. 

Det liberale samfunnet lever framleis farleg i Europa. 
Kanskje skuldast det eige overmot like mykje som Le Pen & Co. 
Det bør Simen Ekern sjå nærmare på i ei seinare bok. 
