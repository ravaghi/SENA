The Respatexans:«Shine On» 

(MW) 

Ikke helt til stuebruk 

«Sikkert utmerket på scenen!» er en trett, unnfallende musikkjournalistklisjé man nødig slenger etter folk som fortjener bedre. 
Men må man... 

For selv om bandnavnet forblir briljant, og musikerne - to av dem fra det beste norske countrybandet gjennom tidene, nemlig Hellbillies (brødrene Aslag og Lars Håvard Haugen) - likeså, er virkelig dette musikk som helst bør nytes «live» på klubb, i tospann med øl og eventuelt godt selskap. 

Til og med dårlig selskap kunne muligens gå greit, for dette er gjort av folk som er så flinke til og så glad i å spille musikken de spiller, at de sikkert er i ute av stand til å få noen til å føle seg uvel. 

Det kan likevel ikke underslås at de på plate kommer rent komposisjonsmessig til kort for forbildene, som er ymse countryrockpionerer og 1970-tallets «sørstatsrockere». 

Samt at Motorpsychos svært beslektede «Tussler»-album av fjoråret hadde et sting ved seg som den mer trauste «Shine On» stort sett ikke har, suverent håndverk eller ikke. 

MORTEN STÅLE NILSEN 
