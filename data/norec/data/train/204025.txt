Slett ikke verst dette, Nokia
Vi har testet det første flaggskipet fra finnene på flere år. 

Nokia 8 er det første virkelige Nokia-flaggskipet siden Lumia 930 i april 2014, og interessen rundt lanseringen har som ventet vært stor. 
Vil Nokia klare å vinne tilbake noe av markedet der de var suverene markedsledere for rundt ti år siden? 
Vel, det gjenstår å se. 
Det er uansett mye å like ved Nokia 8, og naturligvis også en del å like litt mindre. 

Slik er den utenpå 

Mobilen har en ganske så klassisk design, som ikke akkurat får oss til å sperre opp øynene. 
Bakplaten er lett buet og av aluminium - og slektskapet med Lumia-serien er lett å føle når du holder den i hånden. 

På topp og bunn har produsenten valgt å sette inn et felt med plast, av ukjent årsak. 
Det er muligens på grunn av antennene, som sitter både i topp og bunn - noe HMD (selskapet bak nye Nokia) hevder skal gi bedre dekning enn for mange av konkurrentene. 

Akkurat den biten har vi ikke testet, men vi har absolutt bare lovord å komme med når det gjelder den generelle samtalekvaliteten. 
Vi hører samtalepartneren godt, og vice versa. 
Ikke noe problem overhodet. 

Vår testtelefon har en stålfarget bakside, og dette er den første fargen som blir tilgjengelig her til lands. 
Senere kommer mobilen også i to blåtoner og i en tøff kobberfarge. 

Nokia 8 måler 152 x 74 x 7,9 mm, og veier 160 gram. 
Den føles meget solid, og den matte baksiden gjør at den er god å holde i hånden. 
Den sklir heller ikke ut av lommen i tide og utide, slik mange mobiler med glatt bakside har en tendens til å gjøre, ikke minst nylig testede Honor 9 fra Huawei. 

Hodetelefonene kobler du til i toppen, ikke i bunnen som på mange andre modeller. 
Og takk og pris - du kan bruke dine gamle, gode hodetelefoner med analog plugg. 
Ingen overganger er nødvendig, slik det er på Apples iPhone 7. 
Det følger forresten med et par enkle in-ear-plugger i eska. 

Lading og tilkobling av eksternt utstyr skjer via USB-C-porten i bunnen. 

Fronten domineres av en 5,3 tommer skjerm dekket av Corning Gorilla Glass 5, med oppløsning på 2560 x 1440 piksler. 
Den er meget skarp og har bra lysstyrke - som for øvrig tilpasser seg omgivelsene som standard. 

Du kan aktivere en «alltid på»-funksjon, slik at skjermen kan vise klokka, neste avtale, antall uleste e-poster og flere andre data, når den er låst. 
Ganske så nyttig, og Nokia lover at det ikke skal ta særlig mye av batterikapasiteten. 

Under kameraet sitter hjem-knappen, som også har integrert fingeravtrykkleser. 
Denne låser opp mobilen ganske så kjapt, vi har kanskje testet mobiler som er enda kjappere, men det er snakk om så liten forsinkelse at det blir irrelevant i praksis. 

På innsiden sitter en Qualcomm 835 åttekjernet prosessor, som er meget kraftig mobilprosessor, og et mobilflaggskip verdig. 

Den akkompagneres av 4 GB RAM, og du har 64 GB til rådighet for lagring av apper og brukerdata. 
Det er ikke så verst. 
I tillegg kan du bygge ut kapasiteten med et microSD-kort på inntil 256 GB. 

Dobbel-filming 

Nokia 8 er utstyrt med to kameraer, ett i front og ett bak. 
Hovedkameraet har optikk merket Zeiss, med en monokrom sensor og en sensor som håndterer fargene, og kombinerer disse i ett bilde for best mulig kontrast og dynamikk, samme løsning som du finner blant annet på Honor 9. 

Oppløsningen er 13 megapiksler på begge kameraene, og maks blenderåpning er f/2.0. 

Du kan filme i 4K-oppløsning med hovedkameraet, hvis du føler det er noe stort poeng, da. 

Det mest spennende ved kameraløsningen, er at begge kameraene kan brukes samtidig - og samtidig kan begge livestreame til sosiale medier. 
Sistnevnte skal Nokia være først ute med. 

Zeiss-merket skulle man tro betydde at kvaliteten var sikret, noe som ikke alltid viser seg å være tilfelle. 
Mer om det senere. 

Ren Android. 
Liker! 

Operativsystemet er Android 7.1.1, og den er så og si helt rensket for Nokia-tilpasninger. 
HMD sier selv at årsaken er at du da alltid vil få de siste oppdateringene først, men vi antar at historien også har en annen side: 
Å lage sine egne tilpasninger er krevende, både tid- og ressursmessig. 

Det er tross alt viktig å huske at HMD, selskapet som stort sett består av tidligere ansatte i Nokia og Lumia-teamet fra Microsoft-tiden, kun har eksistert i sju måneder. 

Personlig liker vi uansett denne renheten meeeget godt. 
Det finnes nok av telefoner som har mange ekstra apper, tilpasninger og funksjoner i Android, der mangelen på en rød tråd gjør at brukeropplevelsen kan bli lett kaotisk. 
Her er det rent og pent, du får kun noen obligatoriske (og stort sett gode) Google-apper ved levering, og kan siden gjøre akkurat som du vil. 

Blant de aller raskeste 

Mobilen er en av de kjappeste vi har testet, i ytelstestene vi har kjørt matcher den fint for eksempel Sonys toppmodell Xperia XZ Premium, og i flere av testene også både matcher, og passerer den Samsung Galaxy S8. 

I måling av ytelsen i spillet Ice Storm Unlimited fikk vi for eksempel over 40.000 poeng. 
Det beste vi har målt noensinne. 

Det skulle bety at du kan boltre deg i alt av apper og spill, og alltid forvente at de kjører glatt og uanfektet - både i år, neste år og kanskje enda lenger fram. 

Uferdig? 

I testen som teknologinettstedet Tek.no publiserte for en tid tilbake, ble det pekt på en rekke feil og ustabiliteter i programvaren. 
Nesten ingen av disse har vi klart å gjenskape, noe som kan bety at HMD har brukt disse ukene fram mot lansering til å finpusse på detaljene. 

Men det er et par unntak. 
For det første har de ikke klart å få på plass navnet til mobilen i oppsettet. 
Istedenfor Nokia 8, heter mobilen noe så kryptisk som «HMD Global TA-1004». 
Dette står blant annet tagget i bildene som er tatt med kameraet, og gir egentlig ingen mening. 

Ustabilt kamera 

Det andre unntaket gjelder hovedkameraet, som dessverre ikke alltid er til å stole på. 
Det handler først og fremst om tidvis treg respons fra du trykker på utløseren, til bildet blir tatt - særlig når det er litt mørke omgivelser. 
I verste fall kan det ta flere sekunder for autofokusen å fokusere skarpt, mens det like etterpå kan gå mye raskere. 

Med tanke på hvor langt konkurrentene har kommet på dette området, ikke minst Samsung med den nevnte Galaxy S8, blir dette et ganske stort ankepunkt mot mobilen for oss. 

Det skal i hvert fall ikke stå på ytelsen, så kanskje dette blir bedre med kommende oppdateringer til programvaren? 
Det er lov å håpe på det. 

Hva så med bildekvaliteten? 
Noen av bildene vi har tatt er veldig fine. 
Dette gjelder først og fremst bilder tatt under gunstige lysforhold. 
Her ser du noen eksempler: 

Blir det litt mørkt i rommet, blir fargene ofte dvaske, og når vi betrakter dem i full størrelse, ser vi ofte at skarpheten og detaljrikdommen ikke akkurat er til å juble over. 

Her kan du se et utsnitt i full størrelse (hvis du ser det på en PC-skjerm), sammenlignet med samme utsnitt tatt med iPhone 7. 
Legg merke til hvordan detaljene i skyggepartiene er nesten helt borte på bildet fra Nokia 8: 

Batteritiden, derimot, er vi meget fornøyd med. 
Etter en dag med ganske hyppig bruk - inkludert fire-fem samtaler, Spotify-strømming, litt YouTube, Facebook, Instagram og hyppig bruk av Messenger, er det fortsatt ofte over 60 prosent av kapasiteten igjen når vi tar kvelden. 
Det synes vi er bra for en telefon av dette kaliberet. 

Konklusjon 

Vi må absolutt gi godkjent karakter til Nokia 8. 
Den er veildreid og fin, vi elsker at den har ren Android 7 og at den er god å holde, er kvikk, har en flott skjerm og god batteritid. 

Vi er litt skuffet over kameraet, ikke minst fordi nettopp kameraet ofte har vært gode på Nokia-mobiler tidligere. 
Vi får håpe at noen av problemene vi opplevde skyldes styreprogrammet til kameraet, noe som kan fikses med oppdateringer siden, men å tro at alt blir tipp topp, er muligens noe vel optimistisk. 

Som allerede nevnt har ikke HMD eksistert i mer enn sju måneder. 
Det er svært kort tid på å skape noe med særpreg, noe som også kan vise seg å bli en utfordring: 
Nokia 8 mangler kanskje noe av det som virkelig kunne skilt den ut fra den store hurven. 
Joda, den kan filme med to kameraer samtidig, men er det en killerfunksjon? 
Det kan nok diskuteres. 

Vi gleder oss uansett til fortsettelsen, og har foreløpig bare en ting å si til finnene: 
Bra jobba! 

Se plussene og minusene i boksen under, og få også med deg de andre ferske mobiltestene før du bestemmer deg. 
