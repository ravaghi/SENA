Stryk hunden mot hårene
Bob Hund nekter fremdeles å være flink bisk. 

De som har sett på Bob Hund som et slags Peter Pan-band, en popironisk gjeng som tok på seg merkelige masker og var sinte på systemet fordi de ikke ville bli voksne, kjedelige mennesker, kommer til å få problemer med denne plata. 

For Bob Hund tror at hvis de skal fortsette å være Bob Hund, og framkalle de samme primalfølelsene som de gjorde på debutalbumet, kan de ikke høres ut slik de gjorde i 1993 - de må drepe nostalgifølelsen og kutte ned på nitroglyserinet. 

Berlin-Bob 
Det er dermed et litt mer inderlig, vemodig og melankolsk Bob Hund som møter sitt publikum på «Det Överexponerade gömstället». 
Til tider er det mye av Iggy Pops Berlin-memoarer å spore i Tommy Øbergs nyvunne innadvendthet, som for eksempel på den «The Idiot»-aktige «Tvångstanker». 

Mens på tittelsporet 
«Det Överexponerade gömstället» mumler, hvisker og snakker Öberg i munnen på seg selv, ikke ulikt Yoni Wolf fra indierapgruppa Why?, og serverer årets merkeligste tekststrofe: 
«Smør deg inn med overskriftene, en bedre beskyttelse mot influensa enn samtlige vaksiner. 
Å, kjenn hvordan du ejakulerer, kommer for trykkfriheten og demokrati». 

Mellomstasjon 
Likevel er det vanskelig å se på dette som noe mer enn en eksperimentell mellomstasjon før det fullendte stilbruddet og den comebackplata Bob Hund vet de har kapasitet til. 

Om ikke annet er det en beskjed om at man i framtida må belage seg på å stryke Bob Hund litt mer mot hårene. 
