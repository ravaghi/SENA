Superfamily- «Guns Tonight» 

Superfamily har fått bemerkelsesverdig mange radiohits ut av sine to første album. 
Det har gitt seg utslag i et par innslag av dødtid på de ellers fabelaktige platene. 

Med sin tredje langspiller klarer de endelig å forene fokuset på hitlåter med et helstøpt album. 
Resultatet er overveldende. 
For en plate det har blitt! 

«Guns Tonight» er på mange måter den store forløsningen for mosseguttene. 
Den er hakket mørkere og mer dystopisk enn tidligere. 
Samtidig viser den et band i rivende utvikling. 
Den synthdrevne gigantomanien er stadig like monumental, mens låtskrivingen har tatt mange steg videre med vokalist Steven Wilson som altoppslukende sentrum. 

Platens høydepunkt er tittellåten. 
Den evner å rive og slite i deg i all sin usedvanlige atonalitet, samtidig som den klorer seg fast i hjernebarken. 
Måtte det også bli en hit slik de fire første sporene garantert kommer til å bli. 

ANBEFALTE KJØP: 
«The Songs Of The Weak Will Die», «I'll Never Pull It Off», «Let's Go Dancing», «Guns Tonight», «The Dive», «Commit Self-Portrait» 
