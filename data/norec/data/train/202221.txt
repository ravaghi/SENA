24" ViewSonic 2435wm
En 24-tommers skjerm er for de viderekomne, de som liker å breie seg og ha mange eller store ting gående. 

En 24-tommer med oppløsning på 1920x1200 er en flott arbeidsflate når du skal jobbe med store eller mange prosjekter. 
To A4 sider ved siden av hverandre, både stor bildeflate og plass verktøyvinduer når du jobber med bilder eller video, og samtidig stor nok til å se på film uten å måtte ha skjermen på fanget. 
Til spill er den krevende, et skjermkort med mye muskler er helt nådvendig for å håndtere så stor oppløsning. 

LES OGSÅ: 

Prisnivået for 24-tommere har kommet ned i det samme området som 20-tommere lå i for ikke lenge siden. 
Nå finner du flere til rundt 6 000 kroner, som er overkommelig. 
En skjerm varer dessuten flere ganger så lenge som en PC, og er en viktig investering i et godt arbeids/underholdningsmiljø. 

Elegant design 

Skjermer er ikke lenger noe man gjemmer bort under trappa eller i et arbeidsrom. 
Hos moderne mennesker er de i hyppig bruk og står derfor ofte framme i oppholdsrom og er en del av innredningen. 

Trenden for tiden går i blank lakk og ViewSonic bruker dette materialet i flaten rundt skjermen, mens baksiden er matt sort. 
Foten er i sølvgrått og matcher ytterkanten. 

Selve skjermflaten er matt siden den ikke har kontrastbelegg. 
For mange er dette en fordel, gjennskinn fra belysningen kan være svært plagsomt i mange miljøer. 

Skjermen har ingen justeringsmulligheter i høyden, og kan heller ikke dreies rundt på foten. 
Det eneste som kan justeres er den vertikale vinkelen mot brukeren. 

Tilkoblinger 

I stedet for tilkoblinger på undersiden bak på skjermen er det et stort lokk som må fjernes for å komme til. 
Der finner vi en stor boks hvor det sitter tradisjonelle analoge lyd og videotilkoblinger pluss strømtilkobling på den ene siden og digitale for PC pluss komponentinnganger og lyd på den andre siden. 

Det er ingen DVI-inngang, den eneste digitale inngangen for et skjermsignal er på HDMI. 
Heldigvis følger det med en spesialkabel med DVI i den ene enden og HDMI i den andre. 
En overgangsplugg 
DVI til HDMI hadde det neppe blitt plass til på skjermsiden. 

Skjermen fant ikke selv ut hvilken tilkobling som var brukt ved oppstart, vi måtte inn i menysystemet og velge HDMI for å få bilde. 
Skjermen har HDCP for avspiling av kopibeskyttet materiale. 

Betjening 

Betjeningen sitter midt i front, med fire knapper pluss av/på. 
Knappene har symboler som er litt vanskelige å lese, men det spiller liten rolle siden funksjonene er så innlysende i forhold til menysystemet. 

ViewSonic har lagt opp til en god del justeringsmuligheter for fargepaletten. 

Bildekvalitet 

Skjermen er lyssterk og har god fargedynamikk. 
Den klarer også å gjengi nyanser i de mørke og lyse ytterpunktene, noe som er viktig i mange sammenhenger, fra vanlig bilderedigering til actionspill. 

Det er dessuten mange mulilgheter i oppsettet for å legge tilrette for den type fargeprofil man ønsker. 
Det er stor forskjell på hva en som bruker skjermen til spill foretrekker sammenlignet med de som jobber med tekst på lys bakgrunn. 

Bakgrunnsbelysningen er svært jevn, uten sjenerende lekkasje i kantområdene. 

Etterslep var noe tydligere enn det vi er vant til på skjermer i dag, men ved aktiv spilling i heftige krigsscener var det egentlig ikke noe problem. 

Betraktningsvinkelen er midt på treet, intensiteten i fargene på skjermen faller når du beveger deg bort fra rett-på posisjonen. 
Men det er ikke snakk om grelle endringer som gjør rødt til blått, slik vi fremdeles ser på en del rimelige skjermer i alle størrelser. 

For avansert bilderedigering med fargebehandling gjelder det da å jobbe litt med å finne en arbeidsstilling som gir et riktigst mulig resultat. 

Konklusjon 

ViewSonic 2435wm er en elegant skjerm med gode justeringsmuligheter for panelet, men bare de helt grunnleggende mulighetene i den fysiske delen. 

Den har støtte for mange forskjellige tilkoblinger, noe som gjør deg egnet til avspilling av media fra de fleste maskintyper, inkludert spillkonsoller, TV-tunere og DVD-spillere i tillegg til PC. 

Bildekvaliteten er tilfredsstillende for de fleste behov. 
