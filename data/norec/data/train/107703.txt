Ustøtt over kulen
«RTL Skijumping 2005» følger opp en populær hoppspillserie. 
Men både satsen, svevet og nedslaget er ustøtt. 

Legendariske «Winter Games» på Commodore 64, og ikke minst «Deluxe Ski Jump», har tidligere fått undertegnede hektet på hoppspill. 
Spenningen var derfor stor da jeg for første gang slapp «bommen» på toppen av bakken i «RTL Skijumping 2005». 

Jeg har ikke prøvd de to foregående RTL-versjonene og visste lite om hva som ventet. 
At jeg bokstavelig talt gikk på snørra i første forsøk spilte liten rolle - det var uansett best å gjennomføre det nyttige nybegynner-kurset som forklarer hvordan du skal gjennomføre hoppene. 

Etter hvert var det på tide å teste ut karrieremodusen - når man spiller alene er det den delen av spillet som er mest aktuell. 

Du lager din egen hopper, utstyrer ham med diverse egenskaper og vips så er du klar for junior-cupen. 

For å få hjulene til å rundt, må du naturlig nok ha penger. 
Det skal dekke utgifter til trening, preparering av skiene og oppgradering av utstyr. 
Er du god nok blir du etter hvert kvalifisert for verdenscupen. 

Pengene du trenger for å få fart på karrieren skaffer du blant annet med gode plasseringer, sponsorpenger, gavmilde besteforeldre og ikke minst gjennom Quiz-show ala «Vil du bli millionær». 

Ja, mårnings. 
Det er jo mildt sagt krydder i en hoppers hverdag. 
Der må man svare på spørsmål på alt fra Bibel-historie til medisinske begrep. 
Som om man ikke har nok med å holde seg på bena i bakken. 
Ikke ble jeg rik av det heller, og av mangel på penger måtte jeg preparere skiene mine selv i lang tid. 

Det er forsåvidt prisverdig at det lages en original ramme rundt selve hoppingen, men det blir en smule søkt. 
Det blir også vel mye venting og gjentagelser i karrieremodusen, men det er morsomt å jobbe seg oppover mot verdenstoppen. 

Det viktigste er uansett selve hoppingen. 
Den første skuffelsen er at timingen på hoppkanten tydeligvis ikke betyr all verden. 
Det skiller riktignok mellom et godt hopp og et kanonhopp, men du kan bomme fullstendig og likevel oppnå et godt resultat. 

Vinden har, som i virkeligheten, mye å si. 
Men med de vanvittige vindkastene du kan oppleve i spillet blir ikke bare håpløst utfordrende, men også ekstremt irriterende. 
Det hadde jo uansett vært en fordel dersom vindmåleren hadde vært synlig i alle bakkene - det er den merkelig nok ikke. 

Det virker også veldig tilfeldig hvordan hopperne du konkurrerer mot gjør det. 
I enkelte konkurranser vinner du med to fall, mens med omtrent samme innsats i et annet renn ender du helt sist - mot de samme hopperne. 

Jeg er heller ikke imponert over hvordan resultatene presenteres. 
Her er det lite som minner om et hopprenn i virkeligheten. 
På resultatlistene er det bare pongsummene som vises, og hvor langt dine konkurrenter hopper får du ikke se med mindre du følger hele rennet. 
Det tar laaaaaaaaaaaang tid. 

Poengsummene blir i tillegg svært jevne når man deltar i en konkurranse der det ikke hoppes så langt - rett og slett fordi man ikke får minus-poeng dersom man hopper kortere enn det som er poenggrensa. 

Det vil si at en som hopper 60 meter og får tre ganger 18 i stil får nøyaktig samme poengsum som en med 85 meter og tre ganger 18 i stil. 
Rimelig meningsløst med andre ord. 

På den positive siden er spillet til tider underholdende, og når du får til et skikkelig svev er du sugen på mer. 
I alle fall en liten stund. 

For den hoppfrelste vil jeg tro det blir for mange skuffelser i forholdt til virkeligheten når man spiller «RTL Ski Jumping 2005». 
For sånne som meg, som er fullt kapabel til å få dilla på ting jeg ikke nødvendigvis har særlig peiling på, er det rett og slett ikke fengende nok. 

Det er grei underholding i noen timer og sammen med et par venner kan det bli riktig så festlig. 
Men det gjelder jo strengt talt de fleste spill. 

Det er kanskje like greit å hoppe fra seg på en shareware-versjon av «Deluxe Ski Jumping» og spare pengene man må ut med for middelmådige «RTL Ski Jumping 2005» - en hyggelig pris til tross. 

PS! 
De fleste hoppbakene i «RTL Ski Jumping 2005» er brukbare kopier av originale anlegg som f.eks. Holmenkollen. 
Men navnene i spillet er ikke ekte. 
