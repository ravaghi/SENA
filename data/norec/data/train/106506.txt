The Lemonheads «The Lemonheads»
(Vagrant/Universal) 

Hodene ruller igjen. 

Evan Dando ble nittitallets store «skulle-ha-vært»; med sin countrykrydrede grungepop og overveldende flotte kinnben var det flere som mente at han kunne ta over der Kurt Cobain slapp. 
Det gjorde han også, om ikke helt slik han burde: 
Å ta industrielle mengder knark til sengs med Courtney Love viste seg å være toneangivende for det han skulle foreta seg frem til nylig. 

Her kommer han slentrende tilbake fra obskuritetens skyggedal med det første Lemonheads-albumet på ti år, og man vet liksom ikke helt om man skal gråte over mannens bortkastede tid eller juble over at han er blant oss igjen. 
Men vi går for det siste, for dette er et album spekket med den deilige slacker-rocken Dando perfeksjonerte på «It's A Shame About Ray» i 1992. 

Den porøse gitarlyden er intakt, og Dandos stemme er fortsatt ubetalelig; ingen synger med hundeøyne som ham. 
Det er noe av en gåte hvordan han greier å lage musikk så uanstrengt og samtidig så energisk på hugget. 
Denne sitronen er god for hodet, skal du vite. 

ANBEFALTE KJØP: 
«Become The Enemy», «Pittsburgh», «In Passing», «Let's Just Laugh» 
