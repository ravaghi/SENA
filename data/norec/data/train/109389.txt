Film:Bløtdyr Grand Prix 

Trivelig og typisk fra animasjonssamlebåndet. 

Generisk, denne animasjonsfilmen fra DreamWorks. 
Om en snegle som drømmer om å bli motorsportfører, etter modell av den franske helten Gass. 

Et hendig uhell medfører at den lille drømmeren, Turbo, blir «infisert» av nitrooksygen, og får rakettfart. 
En godslig tacoselger fra Venice Beach blir manageren hans. 
Den superraske sneglen blir et «viralt fenomen», og før vi vet ordet av det er han klar for det klassiske amerikanske racet Indianapolis 500, i konkurranse med denne filmens Rudolf Blodstrupmoen - den tidligere nevnte, sterkt selvelskende franske fysaken. 

«Strekk deg etter det du er minst egnet til!»-historien, med dertil hørende «alt er mulig» og «følg drømmen din»-propagandering, minner om rotta som ville bli kokk i den (bedre) «Rottatouile» (2007). 
For å være helt ærlig ligner «Turbo» litt på alle amerikanske animasjonsfilmer fra de siste 15-20 årene, spesielt de av det mer barnslige og guttete slaget. 

At det skorter på originalitet blir i en viss grad tatt igjen av hjertevarme. 
«Turbo» kan dessuten skilte med en fin, eksplisitt pro-multikulturell visjon av Los Angeles. 

Det må sies at det avsluttende racet ingenlunde er like spennende som det i vår egen «Flåklypa Grand Prix» (1975). 
Hva er? 
Men veien dit er fargerik og ganske gøy. 
