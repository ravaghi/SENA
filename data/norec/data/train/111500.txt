Tom Waits:«Glitter & Doom Live» 

(Anti- / Tuba) 

Rått og upolert. 

Om et par uker fyller dynamittgubben med slipesteinsstemmen seksti år og feirer på forskudd med liveplate. 
Tittelen indikerer en dobbelthet som Waits har rendyrket siden 1985-klassikeren «Rain Dogs» og er definitivt beslektet med hans legendariske sitat herfra: 
«Let me fall out of the window with confetti in my hair» («Tango Till They're Sore»). 
Den låten finnes ikke her, og med unntak av «Singapore» fra samme plate er repertoaret hentet fra Tom Waits' svært omfattende katalog det siste tiåret, noe som gir oss et utmerket innblikk i både glitter og undergang - det vakre og det stygge. 
En Tom Waits i vokal storform, glimrende lyd og et tungt, stødig lokomotiv av et band gjør dette til en sjelden god liveopplevelse på plate. 
Og aller helst skulle vi hatt den på DVD! 

ANBEFALTE KJØP: 
«Singapore», «Fannin Street», «Dirt In The Ground», «Green Grass» og «Make It Rain». 
