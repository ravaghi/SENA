Funny People
Funny People viser Seth Rogen og Adam Sandler i sine beste prestasjoner hittil. 

Funny People” er en seriøs film om komikere. 
Den er morsom, men ikke alltid, og kanskje ikke for alle. 
Det er en viderekommende film fra manusforfatter og regissør Judd Apatow, som ikke vil treffe alle som likte de to første filmene han regisserte, ”The 40 year old virgin” og ”Knocked Up”. 
”Funny People” er mørkere, dypere og mindre tilgjengelig, men desto mer tilfredsstillende for de som liker det. 
Jeg synes dette er en smått genial film, der både Adam Sandler og Seth Rogen gjør sine hittil beste roller! 

Komikeren George Simmons (Adam Sandler) får beskjed om at han lider av en dødelig blodsykdom. 
Hans stjernestatus har isolert ham fra omgivelsene, og uten kontakt med familie eller nære venner har han ingen å støtte seg på. 
Så ansetter han den unge talentfulle komikeren Ira Wright (Seth Rogen), til å forfatte vitser for seg. 
Arbeidet utløser en merkelig form for vennskap som kanskje er det George trenger for å kunne åpne seg før det er for seint. 

”Funny people” har noen fryktelig morsomme sekvenser. 
Her er det mye skarp dialog! 
Selv underbuksehumoren fungerer. 
Samtidig er det noe veldig sårt over figurene vi møter. 
Mange av dem lever for og av å få andre til og le, men det kan virke som om humoren oppstår nærmest på tross av hverdagen deres, ikke på grunn av den. 
Apatow har skrevet noen interessante figurer med dyp klangbunn, og gitt dem en historie som virker ekte og troverdig, selv om noen scener helt klart hører hjemme i filmens verden, og ikke i den virkelige. 

Adam Sandler viser igjen at han faktisk har store kvaliteter som skuespiller, slik han gjorde i Paul Thomas Andersons ”Punch-drunk love” og i Mike Binders ”Reign over me”. 
Hans rolle som George Simmons viser oss en ensom mann, med stor anger over visse feiltrinn, som i løpet av filmen tør konfrontere dem, og kanskje gjøre noe godt igjen. 
Sandler pareres godt av Seth Rogen, som spiller en kraftig nedtonet figur i forhold til de karikerte rollene han er blitt kjent for. 

Sårbart og morsomt - anbefales 

”Funny people” har en haug med kjente fjes, både som oppdiktede figurer, og som seg selv. 
En kaféscene med en kjent rapper og en skuespiller fra en populær tv-serie er et av høydepunktene. 
Filmen har flere, og de bør du oppdage selv, for ”Funny People” overbeviser med sårbare mennesker, høytflygende drømmer, tapt kjærlighet og nådeløse punchlines 
