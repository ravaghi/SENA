Elskelige pøbelunger
Makthaverskan: 
Makthaverskan 

Purunge svensker tar over arven etter Broder Daniel. 

Dersom man skal sette fingeren på en typisk musikalsk bevegelse som har blomstret i 2009, er det vel gjør-det-selv-poppen; hastig innspilt, kompakt pop der støyen fra det billige studioet er en vesentlig del av lydbildet. 
Wavves, Smith Westerns og for den del Girls og personlig favoritt The Pains Of Being Pure At Heart er de største representantene, og inne i dette har det oppstått noen fantastiske popøyeblikk (med The Pains’ ”This Love Is Fucking Right!” som det beste), og det skal vise seg at svenske Makthaverskan har laget et av årets vasseste bidrag i så måte. 

På denne debutplaten hører man både sterke slektskap til ovennevnte trend, men i tillegg med en real dose åtttitallspunk i X-Ray Spex- og Siouxsie Sioux-land. 
Resultatet er først og fremst overmåte vakkert; hør bare ”Enough”, ”Inside Of Me” og ”It’s You And It’s I”. 
Her har Göteborg fått frem et band til å ta over arven etter Broder Daniel og Bad Cash Quartet; musikk som skyter etter hjertet med skarpe melankolske piler, om man unnskylder metaforen. 

Man må kommer forbi noen hindre i oppstartsfasen av dette kjærlighetsforholdet; en lite utviklet allergi mot feilspilling og snev av taktmessig fritenking er et must, i tillegg må man lære seg å digge Maja Milners nesten-skrikende vokal. 
Når man derimot har lært seg å like dette er Makthaverskan, med sin kompakte halvtime melankolsk punk, et særdeles elskelig lite stykke Postpubertets-Sverige. 

Makthaverskan finner du på Spotify her, bandet turnerer i Norge på nyåret 
