Et sted mellom Pink Floyd og The Mars Volta?
...And You Will Know Us By The Trail of Dead lar seg fortsatt begeistre av konseptalbumet. 

ALBUM: 
...And You Will Know Us By the Trail of Dead begynner å få nærmere 20 års erfaring i bransjen og de forvalter den fortsatt på en høyst godkjent måte. 

«Tao of the Dead» er plate nummer syv og skal ettersigende være et resultat av ustrakt jamming i studio. 
Slik låter det også. 
Mye av den sirlige ornamentikken gjengen er kjent for er skrellet bort til fordel for store gitarvegger og langstrakte melodier. 

Austin-gjengen har bladd seg tilbake til de klassiske konseptalbumene som Pink Floyds «Dark Side of the Moon», noe gir seg utslag i et mer utflytende låtfokus. 
Det handler mest om lys og skygge og det å bygge opp til det endelige klimakset, som i første omgang kulminerer i «Ebb Away». 

Det tar derimot ikke lang tid før psykedeliastøvet blir sparket opp igjen i det 16 minutter lange avslutningssporet. 

Siste halvdel av «Tao of the Dead» sender tankene til The Mars Voltas progeventyr, «Frances the Mute». 
Med andre ord mye gitar for Mons og en god dæsj sitrende dynamisk spenning. 
