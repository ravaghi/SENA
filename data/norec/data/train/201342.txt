Samsung Galaxy Note 3
En av de beste, virkelig store mobilene akkurat nå. 

Hvis du er ute etter en mobil med stor skjerm, hvorfor ikke gå for en med virkelig stor skjerm? 
Samsung Galaxy Note 3 er en vesentlig oppgradert versjon av den populære Note-mobilen, og selv om skjermen nå er blitt hele 5,7 tommer stor, er selve mobilen både mindre, tynnere og lettere enn sin forgjenger Note II fra i fjor. 
Det er imponerende. 

Batteritiden er dessuten helt super. 
I snitt har det gått to dager mellom hver gang vi har vært nødt til å lade, selv med relativt intensiv bruk, først og fremst nettaktiviteter. 
For hvem bruker vel mobilen til å prate i lenger? 

To-hånds 

Før vi ser nærmere på hva som er nytt siden sist må vi si et par ord om hva dette er for slags mobil. 
For det første: 
Det er en tohåndsmobil. 
Glem å betjene den med én hånd, skjermen er rett og slett for stor. 

For som navnet mer enn antyder ser Samsung for seg at den store skjermen på Note 3 skal kunne brukes til å tegne og notere ting på. 
Derfor følger det da også med en penn som enkelt skyves inn i mobilen når den ikke er i bruk. 
Etter å ha testet mobilen i en uke ser vi bare på dette som én av veldig mange muligheter. 
For hvis du tåler å ha en stor mobil, får du ekstremt mye funksjonalitet og kraft hvis du velger Note 3. 

Og det er virkelig snakk om en stor oppgradering siden to-ern. 
Denne tabellen sier det meste om den saken: 

Her har altså Samsung oppgradert rund baut, og det er ingen tvil om at dette er blant de aller raskeste mobilene vi har testet noen gang. 
I tillegg har skjermen fått full HD-oppløsning, og kvaliteten er rett og slett utmerket, både skarphet, lysstyrke og fargegjengivelse er helt i toppklasse. 

Mindre mobil, større skjerm 

Selve mobilen er altså omtrent like høy, men litt smalere og tynnere. 
Den er også noen gram lettere enn forgjengeren. 

Baksiden er dessuten dekket av imitert skinn med liksom-sømmer rundt, som ser temmelig ekte ut. 
Vi liker det visuelle preget dette gir, og mobilen er dessuten vesentlig bedre å holde enn forgjengeren. 

Rundt på sidene har Samsung preget langsgående striper, som minner om sidene i en notisblokk. 

Mobilen er utstyrt med siste utgave av Android (4,3). 
Det betyr blant annet at man endelig får tilgang til emoticons til meldinger, tilsvarende dem man finner på iPhone og Windows Phone (det er det mange som har savnet). 
For en full oversikt over nyhetene, se denne artikkelen. 

To åpne apper på skjermen 

Oppå dette har Samsung føyd til sine apper og utvidelser, blant annet en sidemeny med snarvei til apper - samt mulighet for å multitaske med to apper i hver sin del av skjermen. 
Det fungerer, og noen vil sikkert synes dette er nyttig. 
Skjermen og oppløsningen innbyr i hvert fall til det. 

Android har dessuten en vei å gå før systemet blir like intuitivt som iOS og Windows Phone, og det er ikke sikkert det er noen målsetning heller. 
Android er et mye mer åpent system, og byr på nesten ubegrensede muligheter hva tilpasninger angår. 
Slikt blir det mange funksjonsinnstillinger av, og full kontroll fordrer fullt fokus fra brukeren - lenge. 

Innbyr til tegning, men ikke så bra som penn og papir 

Vi er nødt å vie den medfølgende pennen et lite avsnitt. 
Den åpner for en del nye muligheter, og den er langt mer enn en syltynn pekefinger. 
Den registrerer for eksempel trykk, hardere trykk gir tykkere strek. 
Den høye oppløsningen gjør at skribleriene dine ser ut som de er gjort på vanlig papir. 
Her har det skjedd en enorm utvikling! 

Det som imidlertid gjenstår- og det er en alvorlig mangel - er å få skikk på hastigheten på opptegningene. 

Drar du pennen raskt over skjermen kommer noen ganger opptegningen mer enn en cm bak. 
Det er kanskje ikke mer enn et tidel eller to, men det gjør at følelsen ligger langt bak penn og papir, som alltid er umiddelbar (med mindre du har gått tom for blekk). 
Her er det følsomheten i skjermen som må bli raskere, ikke prosessoren. 

Takler 4K-video 

For prosessoren (og grafikken) er lynkjapp. 
Et godt eksempel: 
Du kan filme i full HD med dobbel hastighet (60 fps), som gir flytende sakte film når videoen spilles av i normal hastighet. 
Og hva avspilling gjelder, for første gang har vi testet med video i 4K-oppløsning (H.264-format), og kan konstatere at Samsung Galaxy Note 3 ikke har noe som helst problem med avspillingen. 
Hvem hadde trodd det for bare to-tre år siden? 

Men så kommer det noen opplevelser som vi ikke får helt til å rime. 
Hvorfor lugger det av og til når vi blar i nettsider, innboksen i epost-applikasjonen og (verst) i PDF-leseren? 
Dette er jo ikke noe problem på iOS eller de kraftigere Windows Phone-mobilene? 
Ikke noe kjempeproblem, men det vitner om at Android har sine utfordringer, god ytelse gjelder i hvert fall foreløpig ikke i alle ledd. 

Vurdering av bilde- og videokvalitet 

Bildekvaliteten synes vi stort sett er bra, men kameraet har en tendens til å undereksponere litt når kontrastene blir sterke. 
På skjermen ser det bra ut før vi tar bildet, men i ettertid hender det titt og ofte at vi må lysne litt i de mørke partiene. 

Innendørs i dunkel belysning blir detaljer ofte visket bort. 
Ikke så tydelig så lenge bildene vises på en mobilskjerm, men på en PC-skjer eller TV i 100% størrelse blir det gjerne seende slik ut: 

Men bevares, forskjellene mellom dedikerte, rimelige kompakte fotoapparater med fast optikk og mobilkameraer er ikke særlig stor lenger. 

Kvaliteten på videoopptakene blir bra. 
Sakte film er imidlertid ikke så bra, her blir detaljer borte i relativt store blokker. 
Nok en gang helt uproblematisk på mobilskjermen, men ikke særlig pent på en stor skjerm. 

Konklusjon 

Samsung Galaxy Note 3 er en flott mobil som markerer høye hopp i forhold til forgjengeren på mange punkter. 
Den er stor, men ikke større enn at vi får den ned i bukselomma, og er det ikke så viktig å betjene mobilen med én hånd, kan det hende du blir mer fornøyd med en 5,7-tommer enn en 5-tommer. 
I hvert fall når det gjøres så bra som her. 

Kvaliteten på bildene er god, men ikke helt topp i forhold til de argeste konkurrentene, og opptegningene på skjermen ved bruk av penn er fortsatt ikke rask nok. 
Dette, samt en noe høy pris til tross, mobilen får en solid femmer på terningen og et velfortjent Anbefalt-stempel fra DinSide.no. 

Takk til Komplett.no for utlån av mobil til test i DinSide.no 

Samsung Galaxy Note 3 LTE SM-N9005 32GB 
