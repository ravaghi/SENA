Anne Helene Guddal skriver godt om det vanskelige
Når reparasjon er umulig. 

I «den verden som handler om vedlikehold og ikke skapelse» er hvor vi befinner oss i Anne Helene Guddals kortroman, «Nøkkerosene». 

Guddal, som i 2014 debuterte med den unisont hyllede diktsamlingen «Også det uforsonlige finnes», har med poetisk originalitet og en kombinasjon av eksistensielt alvor og svart humor, etablert seg som en særegen stemme i norsk litteratur. 
Det er som regel mørke temaer som behandles i forfatterskapet. 

I debuten møtte vi et dikterjeg så preget av angst, skam og ensomhet at forholdet mellom indre liv og et fortsatt videre liv kunne virke, ja, uforsonlig. 
De etterfølgende (og noe mer ujevne) utgivelsene, romanen «Bebo» og diktsamlingen «Døden og andre tiggere», kretset også rundt dyster tematikk, som ødeleggende relasjoner, død og psykisk lidelse. 

I «Nøkkerosene» fortsetter Guddal utforskningen av det vanskelige. 
Romanen består av korte tekster som gir innblikk i livet til et jeg, som deler fornavn med forfatteren. 
Anne er nylig blitt utskrevet fra en psykiatrisk institusjon, og romanen synes dermed å begynne der den forrige sluttet: 

«Permisjon. 
Bussturen er lang. 
Hjemme i den kalde leiligheten følger jeg planen, lager middag, tar oppvasken. 
Jeg holder ut. 
Jeg må lære meg dette. 
Når jeg kommer tilbake, får jeg ros, og en Sobril. 
Tida er snart inne for utskrivelse.» 

Det er en tilværelse preget av repetisjon og stillstand leseren settes i kontakt med i teksten, der Anne, som har sjekket inn som kjellermenneske i foreldrenes hus, er gjenetablert i det gamle avhengighetsforholdet. 
Med på flyttelasset følger skammen over å ikke kunne klare seg selv, men å være en byrde som voksen. 
Omstilling virker umulig. 

Det mest interessante i romanen er Annes observasjoner og refleksjoner omkring tilværelsen. 
Som når hun kommer til å tenke på at ting og rutiner hjemme hos foreldrene er like som de var i barndommen: 

«Det kjennes både trygt og litt foruroligende. 
Nostalgi bærer med seg noe skammelig, og farlig i ideologisk forstand. 
Den som vegrer seg mot det framtidsrettede livet – om enn bare på det personlige og emosjonelle plan – motarbeider en naturlig utvikling ved å gi seg hen til lengselen etter ei tid som uansett ikke kan gjentas, og heller ikke gjenskapes. 
Nostalgien er dermed nært forbundet med melankoli, erindringens vemod.» 

Refleksjonene spenner over flerfoldige tema, som kropp og sykdom, kjærlighet, politikk, språk og litteratur. 
På sitt beste gjør Guddal det som ofte kjennetegner stor litteratur, nemlig at den lar oss se ting på nye måter, fra andre vinkler, og underliggjør og problematiserer det kjente. 
Dette gjøres ofte gjennom avsluttende brudd i teksten, et virkemiddel som ofte forbindes med Georg Johannesen, men også gjennom vending av etablerte forestillinger og metaforer: 

«Mennesket har […] til alle tider misunt fuglene av den enkle grunn at de kan fly, men velger da å glemme at disse urtidas skapninger med sin vakre fjærdrakt og sine fascinerende svev ikke selv – som individer – bestemmer reiseruten over himmelen, ei heller mønsteret de flyr i.» 

Selv om også «Nøkkerosene» er noe ujevn – særlig partiene som nærmer seg det politiske blir for enkle – veier de beste tekstene klart opp for de mindre gode, som leseren raskt blar seg videre fra. 
Romanen glir dermed fint inn i et ungt forfatterskap som utmerker seg som ualminnelig originalt og interessant. 
