Uslepen diamant med hastverk
Når Agnete Maria Forfang Kjølsrud entrer den dunkle, blomsterprydede scenen med sitt bustete pudderparykkhår, er det er en visuell åpenbaring. 

Når hun synger sterkt og klokkeklart til Animal Alphas til tider hardcore glammetal, er det som en knyttneve i magen, og tankene går til den legendariske punkdronningen Nina Hagen. 

Så kaster Agnete jakka, og illusjonen er brutt. 
T-skjorte? 
Hvor er krinolinen og korsettene Agnete er så kjent for? 

Animal Alpha var på alles lepper etter to konserter under Bylarm i Stavanger i februar. 
For en forgrunnsfigur, og for et live-band, sa folk. 
Og bandet har smidd mens jernet er varmt: først ep-en med hiten «Bundy», som har solgt til gull, deretter albumet «Pheromones» i forrige måned. 
Og nå norgesturné. 

300 betalende tilskuere en lørdagskveld for et såpass ferskt band er svært bra. 
Det er tydelig at ryktet om et suverent bra konsertband har nådd ut, og at publikum kommer når de øyner muligheten for det lille ekstra på konsertfronten. 

Ting har gått ganske så bra så langt for Animal Alpha. 
Men kanskje har bandet hatt litt for mye hastverk: lørdagens konsert avslørte at det ikke bare er i låtmaterialet bandet er uferdige — også live er det et stykke igjen til de har rocket seg helt inn i den formen de bør være. 

Best er bandet i de låtene der Agnete kravler langs golvet og veksler mellom det innsmigrende og lett hysteriske, som i «Bundy» og «Billy Bob Jackson». 
Hun har både stemmen og den visuelle dobbeltheten som skal til. 
Minst spennende er Animal Alpha i låtene som framstår som en konstant vegg av lyd. 
For her avsløres det at Agnete i all sin teatralske utstuderthet foreløpig mangler det forgrunnsfigur Mariann Thomassen i Surferosa besitter i bøttevis: smittende, rå energi. 
Dette går igjen utover bandets livetroverdighet: de lover mer visuelt enn de kan holde. 
Foreløpig. 
For det er ingen tvil om at Animal Alpha, og da slett ikke bare blikkfanget Agnete, er en uslepen diamant, både låtmessig og som scenepersonligheter. 

Da de endelig takket for seg, hadde det gått 50 minutter fra de entret scenen. 

Nå er ikke 50 minutter noen skammelig kort konsert. 
Men om de ikke har flere låter, så går det jo an å øve inn et par coverlåter og på snedig vis gjøre dem til sine egne. 
Det hadde i hvert fall ikke gjort noe om Animal Alpha hadde tatt seg tid til det i alt hastverket før de la ut på turné. 
