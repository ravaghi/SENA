Behagelig trøstemusikk
Hun har vist sitt solide talent som jazzvokalist lenge. 

Tarpan seasons. 
(Universal) 

Men det var først med julealbumet fra i fjor, «Natt i Betlehem», at Solveig Slettahjell fikk sitt kommersielle gjennombrudd med 22.000 solgte plater. 
Nå kan det komme til å komme til å gå samme vei med hennes sjuende album siden hun startet med bandprosjektet Slow Motion Orchestra. 

«Tarpan seasons» inneholder låter som i hovedsak ble presentert som et bestillingsverk under årets Vossajazz. 
Det er tolv av dem, og det er vanskelig å finne noe som bare er middels eller svakt. 
Orkesteret hennes, med folk som Sjur Miljeteig (blåseinstrumenter), Morten Qvenild (tangenter) og Andreas Ulvo (orgel), danderer og utfører lekre godbiter bak den uttrykksfulle stemmen til Slettahjell. 
Ikke noen overraskelse akkurat det. 
For minst like viktig for sluttresultatet er de vakre og nennsomt skrevne melodiene til hovedartisten selv. 
Slettahjell har for første gang komponert de fleste av dem. 

For selv pop— og rockentusiaster må bøye seg i støvet over det vi får høre på «Tarpan seasons». 
Dette er så langt fra bare jazz. 
Det er like mye saktegående og dvelende soul, country og gospel. 
Alt sammen er behagelig trøstemusikk dersom du har behov for å roe ned etter en hektisk sommer. 
