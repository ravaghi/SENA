HØYLYTT HULK!
Infernalsk lyd og imponerende no-nonsens-action lager gledesstund for Marvel-fansen. 

MED: Edward Norton, Liv Tyler, Tim Roth, William Hurt, Tim Blake Nelson, Ty Burrell, Christina Cabot, Peter Mensah, Robert Downey jr, Lou Ferrigno. 

HANDLER OM: 
Bruce Banner har gjemt seg i Brasil. 
Fortvilet og ensom forsøker han å finne motgiften som kan fri ham fra hans alter ego: Hulken. 

Men sinnet, opphisselsen innhenter ham. 
Og den grønne kjempen med titankreftene skapes igjen og igjen. 
Hvilket, selvfølgelig, skaper ledetråder for general Thunderbolt-Ross i hans forsøk på å igjen å få kontroll over det topphemmelige militære eksperimentet som i sin tid gikk så fryktelig galt. 

Og det går galt, igjen: 
Fra England kommer en supersoldat som ønsker seg bare litt superserum for å ta opp kampen med vår helt. 
Når skal de i det hele tatt lære??? 

Heldigvis finnes motkrefter. 
Det er særlig Bruce/Hulkens drøm om, og forhold til, Elizabeth «Betty» Ross som skaper menneskelighet og drøm om det gosde i tilværelsen. 

DOM: 
I det store og hele er dette fine og handlingstunge saker fra Marvels superhelt-verden. 
Edward Norton er en god skuespiller, som tilfører nok menneskelighet (dog uten for mye sentimentalitet) til Bruce Banner-skikkelsen, til at man kan identifisere seg med ham. 

Bare så det er sagt: 
Dette er langt unna Ang Lees ikke særlig vellykkede utgave av «Hulken» fra 2003. 
Den filmens forsøk på dyptpløyende og sorgtung psykologi, kledde sjangeren dårlig. 
Nå går det mye bedre! 

Liv Tyler er skjønn og begripelig nok som hans uoppnåelige hjertenskjær Betty Ross, og Tim Roth intens nok som supersoldaten. 

Actionen er selvfølgelig storslagen (om enn noe klisjépreget, særlig oppgjørsscenen i New Yorks gater), lyden grassat og kanskje mest action-preget av alt, humoren tynt - men velplassert - spredd utover. 
Men, tross alt, dette er nok først og fremst for fansen. 
De vil finne tallrike referanser til den opprinnelige TV-serien (Jada, mektige Lou Ferrigno - den opprinnelig Hulken - dukker opp i en knøttliten cameo-rolle; han holder seg åpenbart godt!) og det øvrige Marvel Comics-universet. 
Alle andre vil bruke tid og konsentrasjon på å komme inn både i handling og univers. 

FOR ALL DEL: 
Frydet du deg over «Iron Man», «X-Men»-filmene, «Batman»- og «Superman»-filmene i ulike utgaver, der dette avgjort noe for deg! 
