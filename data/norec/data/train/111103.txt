Spillanmeldelse:«Bloodline Champions» 

(VG Nett) 
«Bloodline Champions» er like mye idrett som dataspill. 
Det står for en knallsterk spillopplevelse for de som liker nådeløs action og krevende taktikk. 

Har du sansen for hurtig og ferdighetsbasert action, er det ingen grunn til ikke å teste «Bloodline Champions». 
Det er nemlig helt gratis og veldig underholdende. 

«Bloodline Champions» kan kun spilles over Internett, baserer seg på mikrotransaksjoner og gir deg mange klasser å velge mellom, men passer på ingen måte inn i den massive onlinespillsjangeren. 

Det er i stedet en konkurranse mellom spillere om hvem som kan knuse flest motstandere, enten alene eller på lag med andre. 
Det har ingen virtuell verden, men spillet fungerer som en portal som lar deg kjempe mot andre på forhåndslagde spillebrett. 

Det finnes i alt tjue forskjellige Bloodlines du kan spille. 
De tilsvarer hver sin klasse og kan deles inn i fire tradisjonelle grupper - nærkjempere, helbredere, forsvarere og langdistanseskyttere. 

Alle har unike evner og er godt balansert opp mot hverandre. 
De er også kult utformet og har hver sin plass i et artig fantasy-univers. 
Men selv om spillet lar deg teste ut klasser i god rollespillånd, blir ingen av dem sterkere desto mer du spiller. 

Det finnes ingen progresjon i «Bloodline Champions». 
Alt du kan forbedre er dine egne ferdigheter med tastene og musa. 
Tilfeldigheter og terningkast hører ikke hjemme i dette universet, kun hvor flink du er til å løpe rundt på brettet og bruke evnene dine til å denge fienden. 

«Bloodline Champions» er ren action, og skal du bli virkelig god må du både trene mye og ha utstyret i orden. 
Ei skikkelig spillmus med ekstra knapper er et svært hendig redskap, og det gjelder å trene inn bevegelsene så alt går på automatikk. 

Det finnes mange brett å velge mellom, og en kan spille flere på lag om gangen. 
Det finnes også tre forskjellige modus. 
Det første kalles arenakamp, hvor lagene kjemper til døden. 
Det andre handler om å kontrollere spesielle punkter på kartet, og det tredje dreier seg om å samle artefakter og bringe dem til basen før fienden slår kloa i dem. 

Fordi spillet er gratis får du innledningsvis kun tilgang på fire av tjue Bloodlines (en av hver undergruppe), men resten kan enten kjøpes via oppgraderinger av spillet for penger, eller ved at du spiller mye og vinner ofte. 

Du opparbeider deg nemlig poeng inne i «Bloodline Champions» mens du spiller, og disse kan brukes på mange forskjellige ting. 
Som å åpne nye Bloodlines, få rollefigurene du spiller til å se kulere ut eller kjøpe nye titler og bilder til profilen din. 

Men selv om mye er til salgs er det helt umulig å kjøpe seg fordeler i kamp, slik at alle seire eller tap kun skyldes dine egne mesterlige eller manglende evner. 

I «Bloodline Champions» kjemper du om å klatre oppover stigen og bli blant de best rangerte. 
Du kan også delta i turneringer, og selv om spillet nettopp har blitt utgitt, ble det holdt flere slike under beta-perioden med fine premier til vinnerne. 

«Bloodline Champions» er rett og slett et bunnsolid dataspill som oser av profesjonalitet. 
Og fordi spillet er gratis skader det ikke å prøve, for selv om alt ikke skulle falle helt i smak har det jo ikke kostet deg en krone. 

PS: 
Du finner spillet på bloodlinechampions.com 

BLOODLINE CHAMPIONS 
Plattform: 
PC Genre: 
Action Alder: 12 Utvikler: 
Stunlock Studios Utgiver: 
Funcom Mer info 
