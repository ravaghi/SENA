Lettsett
Regi: Richard Loncraine. 
Med: 
Paul Bettany, Kirsten Dunst, Sam Neill. 
Britisk romantisk komedie. 
Tillatt for alle (egnet ungdom/voksne) 

Lettsett romantisk komedie i den ikke tilfeldige kombinasjonsgren tennis og kjærlighet - henlagt til (og delvis filmet under) Wimbledon-turneringen. 

Den ryster ingen grunnvoller, den røver ingen ro. 
Alt den vil - og kan - er å bidra med halvannen, hyggelig time til ditt gud vet hvilket øvrige liv. 
Hvilket den gjør på utpreget britisk vis: med et fjærlett anstrøk av vidd og en ikke ueffen eleganse - der den rørende spekulativt er henlagt til det tilsynelatende så dannede liv rundt Wimbledons centercourt. 
Og dens spillende jetsett'ere. 

Her møtes to motpoler - en aldrende (i toppsporten vil det si rundt de 30) og for sterkt nedadgående brite (Bettany), nå ranket som «bare» 119 i verden. 
Og en vibrerende ung, sterkt oppadstigende amerikanerinne (Dunst). 

Hun overrumpler ham, hun forvirrer ham - og hun erobrer ham. 
Et utypisk og derfor ganske takknemlig filmpar, der hun synes å være kjærlighetens offensive forbruker, han dens sårbare og hardt angrepne offer. 

Romantisk komedie er romantisk komedie - sjelden skjemmet av brå og uhørte overraskelser. 
Så heller ikke her. 
Til gjengjeld bruker den sin uhyre takknemlige, visuelle ramme av tennis, konkurranse og oppskrudde Wimbledon-stemning til absolutt siste slag, elegant filmmanipulert. 
Med John McEnroe og Chris Evert vakkert dandert som ekstragodis i kommentatorboksen. 

Alt-i-alt: 
En småpen double liksom-tennis og liksom-love - hårfint over nettkanten. 

ELLEN MARGRETHE SAND 
