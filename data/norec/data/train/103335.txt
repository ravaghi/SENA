Døden på larveføtter
Strategispillet «Soldiers: Heroes of World War II» er engasjerende og spennende, men også frustrerende og irriterende. 

Rullende larveføtter rasler mettallisk når metall slår mot grus. 
Knuser det til flagrende støvkappe bak stridsvognen. 
Et par soldater har krabbet opp på stridsvognen og hviler sine slitne ben. 

Plutselig smeller det så stridsvognen løfter seg i været, soldatene blir kastet av og forsøker å ta dekning i et buskas i nærheten. 
Kamuflerte kanoner flerrer opp stridsvognen i en voldsom eksplosjon. 
«Mission Failed». 

Slik kan det fortone seg i Best Way sitt nye strategispill, «Soldiers: Heroes of World War II». 

Strategispillet er uten de enorme slagene fra andre verdenskrig, du får i steden mindre trefninger - ikke helt ulikt «Commandos»-spillene. 
Dette gir spillet et mer taktisk preg enn andre, lignende sanntidsstrategispill. 

I de fire kampanjene i spillet, kan du ta del i historisk inspirerte kamper på enten britisk, amerikansk, russisk eller tysk side. 
Det er rundt 30 forskjellige oppdrag du kan boltre deg i og nesten hundre forskjellige kjøretøy du kan kommandere. 

Noe som skiller «Soldiers» fra andre spill i mengden, er muligheten til å ta direkte kontroll over en av styrkene dine. 
Dette gjøres fra fugleperspektiv og du styrer med tastatur og mus. 
Dette har helt klart sine fordeler og ulemper. 
Eksempelvis er det lettere å plukke ut mål når man kontrollerer selv, men mål som er skjulte er lettere å få has på vanlig måte. 

Oppdragene i spillet utføres i et fantastisk interaktivt 3D-terreng. 
Gjem soldatene i busker, ta dekning bak en mur eller okkupér et hus. 
Det rikt detaljerte terrenget med små byer lar seg også ødelegge. 

«Du kan ikke lage omelett uten å knuse noen egg» skal Lenin ha sagt. 
Det merker du raskt når du kommanderer en stridsvogn. 
Etter endt oppdrag kan slagmarken se like bombet ut som rommet til en vanlig tenåring. 

Til tider kan oppdragene være svært vanskelig uten særlig rom for feil. 
Det hjelper ikke at den kunstige intelligensen til dine styrker ofte er i «feriemodus». 
Direkte-kontrollen hjelper men funger dessverre ikke så bra som den burde og ender opp mer som en «gimmick». 

Synd, for et ellers vellaget spill som dette, kunne vært et av de store denne sommeren. 
