Morning Glory
Underholdende frokost-TV-komedie! 

Katherine Heigl må passe seg. 
Rachel McAdams kan komme til å stjele hennes plass som Hollywoods fremste eksponent for eskapisme i form av romantiske komedier. 

Morning Glory er nemlig langt bedre enn Heigls The Ugly Truth, som var lagt til samme type tv-miljø, men med svakere historie og skuespill. 

Morning Glory er heller ikke perfekt, men McAdams stråler og Harrison Ford gjør sin morsomste rolle på mange, mange år! 

Lever for frokost-TV 

Becky Fuller (Rachel McAdams) produserer morgenshow på TV, og lever og ånder for jobben. 

Hennes nye utfordring er å få opp seertallene hos IBS i New York, og hun oppdager at de har ringreven Mike Pomeroy (Harrison Ford) på lønningslista. 

Men å få en garvet journalist til å lage tradisjonell frokost-TV blir ingen enkel sak. 

Pjatt med fine farger 

Sidney Lumets klassiske Network fra 1975 er fremdeles den beste filmen om TV. 
Men Morning Glory gir et troverdig bilde av hva amerikansk frokost-TV er i 2011: pjatt med fine farger. 

Det kan være litt vanskelig å forstå Beckys store fascinasjon for dette fenomenet. 
Jeg synes faktisk det er enklere å forstå Mike Pomeroys aversjoner mot å bli frokost-TV-ankermann. 

Dessverre blir hans egne ambisjoner dårlig belyst i filmen. 
Når Mike presterer det som skal forestille å være en journalistbragd, fremstår det som et lite vellykket direktestunt. 

Ukuelig optimisme 

Bedre er kjeklingen mellom Pomeroy og ankerkvinne Colleen Peck, glitrende spilt av Diane Keaton. 
Her spruter ederen, gallen og gnistene! 

Men Rachel McAdams er et selvfølgelig midtpunkt blant disse storhetene. 

Hun sjarmerer meg i senk med sin lett naive, men ukuelige optimisme, og sitt brennende engasjement for det hun driver med. 

Ingen overdose 

Morning Glory er også en romantisk komedie midt oppi TV-temaet. 
Hun møter nemlig en kjekkas, som i beste sjangerstil er en velformet rikmannshunk som de fleste kvinner bare kan drømme om å snuble over. 

Heldigvis er regissør Roger Michell (Notting Hill, Enduring Love, Venus) smart nok til å ikke overdrive klisset. 

Derfor blir Morning Glory en søt film, men ingen overdose. 
