Metamfetamin til folket!
I kveld har «Breaking Bad» endelig norsk premiere. 

||| 
TV: 
Det er snart tre år siden USA-premieren på «Breaking Bad», serien kabelkanalen AMC presenterte etter at de kom fra ingenting (gamle filmer) og ga oss «Mad Men». 

Nå er 33 episoder produsert, en fjerde sesong er planlagt for neste år og Bryan Cranston har vunnet Emmy for «hovedrolle i en dramaserie» tre år på rad. 
Det passer bra inn i det forvirrede norske tv-landskapet at «Breaking Bad» havner på TVNorges nye mannekanal. 

Metamfetamin 
Serien forteller historien om hvordan det kan oppleves å ramle et par hakk på middelklassestigen i dagens USA. 
Walter fyller femti, ser sliten ut, jobber som kjemilærer og sper på lønna på et bilvaskeri. 

Hjemmelivet er langt fra idyllisk, hans ti år yngre kone klager støtt og stadig, men de er begge gode foreldre for tenåringssønnen Walter jr., som har cerebral parese. 
Dessuten er kona gravid og Walter får vite at han har kreft og er døende. 

Når Walters brautende svoger, som jobber i narkotikapolitiet, forteller om de store beløpene som konfiskeres under razzia mot såkalte «meth labs», får Walter en idé. 
Han slår seg sammen med en av sine gamle elever, Jesse (Aaron Paul), som strøk i kjemi og nå gjør det godt i metamfetamin-bransjen under kallenavnet Captain Cook. 
Det skal vise seg at Walter er enda bedre på koking og dermed er eventyret i gang. 

Fortvilelse 
Dette høres umiddelbart ut som en komiserie, men humoren er beksvart og Cranston klarer på imponerende vis å formidle Walters fortvilelse og sinne. 
Han er i utgangspunktet en pliktoppfyllende streiting som synes han har trukket et kortere strå enn fortjent i livets lotteri. 
Nå tar han steget over på den andre sida (breaking bad) for å brødfø familien. 
Selv er han en død mann - noe som løser opp hemningene, kan man si. 

Serien er innspilt i Albaquerque og omkringliggende ørkenlandskap i New Mexico, noe som bidrar ytterligere til dysterheten, samtidig som det er vakkert og gir serien et visuelt særpreg. 
