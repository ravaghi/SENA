Plateanmeldelse:Norske menn i hus og hytte - «Fortsatt sveve høyt» 

Enkle viser, lette å like. 

Denne notoddentrioen er representanter for en musikkstil nordmenn elsker; enkel og tilforlatelig visekunst med lette jazzislett i sporene til både Lars Martin Myhre og Bo Kaspers Orkester, samt en vokalist (Øystein Lien) som har ekko både av Alf Cranner og Arne Hurlen i Postgirobygget. 

Liens tekster er også av det enkle slaget, men ofte med en underfundig dobbelbunn i sine «litt over midt i livet»-betraktninger om frustrasjoner og lengsler. 
De 14 låtene burde dessuten vært redigert ned, men heldigvis skaper afrikanskinspirerte «Elg i solnedgang» og rockeren «Moped» variasjon i det tidvis monotone, men - bevares - også melodiøse lydbildet. 
Fin bruksmusikk for sommeren, dette. 

BESTE LÅT: 
«Høyt i et kirsebærtre» 
