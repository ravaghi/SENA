Tungtvann:«III: 
Folket bak nordavind» 

(C+C Records/Sonet) 

Tungtvann har holdt formen ved like før utgivelsen av sitt tredje album, «III: 
Folket bak nordavind», hvor rapperen Jørgen «Jørg-1» Nordeng og produsenten Lars Audun «Poppa Lars» 
Sandness leverer vital norsk hip hop av det allsidige slaget. 

Breiale, grovkornede og autoritære Jørg-1 er en av Musikk-Norges mest distinkte stemmer. 
I mine ører er denne storkjeftede figuren landets beste vokalist akkurat nå. 

Det handler selvfølgelig om identitet - kanskje den faktoren som er mest undervurdert i den norske musikkbransjen. 

Albumet til Tungtvann er ikke perfekt, men det er umulig ikke å gjenkjenne duoen når låter som «Kjeppa og batonga» og «Plan B» dunker ut i stua. 

At Jørg-1 fremfører budskapet flytende og rytmisk på et språk alle kan forholde seg til, uten å være spesialister i svart gateslang og urbane koder fra amerikanske ghettoer, gjør ikke appellen mindre. 

Tungtvann, som har tonet ned rølp-faktoren en smule, sysler også med reggae på «Vampyra», men duoen er fortsatt best på ortodokse hip hop-spor som slepne «Slæpp dæ laus», funky «Hip hop (Don't Stop)» og kontante «Du får det du sår» med friske Jaa9 og Onkl P fra Dirty Oppland som gjesterappere. 

ESPEN A. HANSEN 
