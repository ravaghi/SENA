Volkswagen Polo gjør Golf overflødig
Med en oppgradert VW Polo, må man spørre om det lenger er noen vits å kjøpe storebror Golf. 

Giorgetto Giugiaro visste neppe hvor ikoniske hans designforslag til første generasjon VW Golf og VW Polo skulle bli, da de dukket opp i 1975. 
Siden den gang har Volkswagen solgt 14 millioner eksemplarer av Poloen, og femte og foreløpig siste generasjon dukket opp i 2009. 

Ikke alle Polo-generasjoner har vært like pene, men den nåværende utgaven ser aldeles fabelaktig ut. 
Akkurat like fabelaktig som en Golf faktisk, noe som ikke er så rart, siden den nærmest er kliss lik sin storebror. 

For å feire at det er fem år siden femte generasjon dukket opp, har VW nå gjort en serie med oppgraderinger (det er egentlig ikke derfor, det er bare en naturlig oppgradering som følge av tidens tann). 

Sterke konkurrenter er eksempelvis Peugeot 208, Ford Fiesta, Toyota Yaris og, kanskje overraskende for noen, fjerde generasjon Renault Clio. 

Alle motorene har blitt bedre 

Alle motorer har blitt forbedret, det være seg 1,4 TDI (nå nede på 82 gram CO2/km i BlueMotion-utgave), 1,2 TSI, 1,4 TSI ACT, 1,0 MPI eller 1,0 TSI BlueMotion. 
Sistnevnte kommer i høst, og byr på 0,41 l/mil i forbruk og 94 gram CO2/km i utslipp. 

Modellprogrammet i Norge bensinmessig blir med 1-literen på enten 60 eller 75 hk med 5-trinns manuell kasse. 
1,2 TSI kommer med 90 hk eller 110 hk, 5 eller 6-trinns manuell og med 7-trinns DSG som option. 

Også som Cross 

Til å begynne med kan kunden velge mellom tre utstyrsnivåer: 
Trendline, Comfortline og Highline, og i tillegg fins den såkalte CrossPolo (som ikke kommer før til høsten). 
Senere kommer også GTI, BlueGT og en BlueMotion-modell. 
I en periode på 12 måneder, kan man også bestille spesialmodellen Fresh (mer om den litt senere). 

Med dieselmotor vil 1,4 TDI komme med 75 hk eller 90 hk, begge med 5-trinns manuell, men 90-hesteren kan også fås med 7-trinns DSG. 

BlueMotion-utgaven byr på perfeksjonert aerodynamikk og en glattere underside, som sammen med de 75 hestene sørger for et rekordlavt forbruk på bare 0,31 l/mil. 
Det gjør at Polo TDI BlueMotion med 45-liters tank og 5-trinns manuell kasse kan klare 1.400 km før du må stoppe og fylle. 
Dette gjør Poloen til den mest drivstoffgjerrige 5-seters dieselbil i verden ifølge VW. 

Mye sikkerhetsutstyr som standard 

Av standardutstyr nevnes tretthetsvarsling, sidekollisjonsputer foran, hodekollisjonsputer foran og bak, siste generasjon ABS, ASR, MSR og ESP, City nødbrems med FrontAssist, multikollisjonsbrems, dekktrykkontroll, nødhjul og ISOFIX barneseteinnfesting. 

Dette er alle gode sikkerhetssystemer, og egentlig svært imponerende utstyr i en bil av denne typen. 
Multikollisjonsbrems er kanskje ikke så kjent, men består av ESP-sensorer og kollisjonsputesensorer som automatisk aktiverer nødbrems etter en kollisjon. 
Målet er ganske enkelt å hindre flere kollisjoner og økt skadeomfang. 

Av mer komfortrettet utstyr er klimaanlegg (inklusive kjøling i hanskerom), elvinduer foran og bak, høydejusterbart førersete, DAB+, Bluetooth og nedfellbar bakseterygg standard. 
Radio og navisystemer sies å være av en ny generasjon, og den 5,8 tommer store touchscreen skjermen har både knallgod oppløsning (800 x 480) og er enkel å betjene. 

Det som er ulidelig tungvint er det å skulle sette inn en CD-plate. 
Spilleren er bortgjemt i hanskerommet under en luke. 
Ja, jeg skjønner at CD er på vei ut, men hvis det skal være sånn kan man like gjerne droppe CD-spiller fullstendig, noe de fleste under 30 år gjør uansett. 

For den yngre generasjon er også Mirror Link fint. 
Det gjør mobilen istand til å kommunisere med radiosystemet, og funksjoner og apper på mobilen kan da betjenes via touchscreen. 

Det fins også ACC (adaptiv cruise control med Front Assist), og som inkluderer City Emergency Braking og Distance Warning. 
Av annet ekstrautstyr nevnes panoramasoltak og et sportsunderstell som er senket 1,5 cm. 

CrossPolo og Fresh 

Vi synes Polo ser særdeles lekker ut, og selv om den er utrolig lik storebror Golf, så gjør jo ikke det noe. 
Hvem klager på at alle tror bilen deres er en større og dyrere bil? 

Den oppgraderte Poloen er forresten første bil i sin klasse med LED-lys som standard. 

Synes du det ser gøyere ut med en litt hevet Polo, er CrossPolo bilen for deg. 
Den byr nå på to nye eksteriørfarger(Honey Orange er særdeles lekker), og nye sportsseter med nye setemønster, og har også et sett særdeles attraktive nye 17-toms felger kalt Canyon på lur. 
Priser for CrossPolo er ikke klare enda, da bilen først kommer til Norge til høsten. 

Av mer trivielle nyheter nevnes modellen Fresh. 
Den vil være tilgjengelig i 1 år, og kjennetegnes med små diskrete interiørdetaljer, samt et tofarget interiør i grått og sort. 
Utvendig er det også små detaljer som sorte speilhus, samt fem ulike eksteriørfarger. 
Av disse er fabrikken mest stolt over "Cornflower Blue", og jeg må bare si meg enig. 

Setter standarden 

Kjøremessig er Polo en harmonisk og lettkjørt bil med eksemplarisk oppførsel i alle situasjoner. 
Jeg får prøve 1,2-liters bensin på 90 hk som passer utmerket til bilen, og DSG er som alltid en positiv opplevelse. 

Poloen setter ganske enkelt standarden i dette segmentet, og det betyr at det er lite å sette fingeren på: 

Vindstøy og dekkstøy er behagelig dempet, fjæringen passer godt til de fleste underlag, styrefølelsen, girskiftene, trekkraften til motoren, alt er ypperlig tilpasset bilen. 

Dette er da selvsagt målt opp imot hva som er realistisk for en slik bil. 
De som har kjørt endel småbiler vet jo at kortere akselavstand og mindre dimensjoner ikke gir rom for den samme fjæringskomforten som en dyr luksusbil, og det samme gjelder øvrige aspekter ved dette å kjøre bil. 
Underforstått: 
Polo er en flott kjøreopplevelse til denne type bil å være. 

Det blir også tid til å prøve den lille 3-sylindrete 1-liters bensinmotoren på 75 hk. 
Den har den typiske 3-sylindrete sjarmen, og trekker egentlig uforskammet bra. 
Men med tre voksne om bord blir det litt tungt i oppoverbakkene. 
Dette er jo typisk for motorer med lite kubikk. 
Så lenge det er én i bilen går det bra, men blir det 2-3 voksne merkes det godt i oppoverbakkene. 

Norske priser 

Prismessig blir Polo Trendline med 1-liters motor på 60 hk og 5-trinns manuell innstegsmodellen, med en prislapp på 173.400 kroner. 
Det er ikke billig for en så liten motor. 
Chevrolet Spark LS med 1-liters motor på 68 hk, koster f.eks 115.000 kroner. 
Men til Poloens forsvar har den en god del mer utstyr som standard, ikke minst hva gjelder sikkerhetsutstyr. 

Den samme motoren med 75 hk i Comfortline-pakke koster 187.800 kr, og den såkalte Fresh koster 193.900 kroner. 
Går du opp til 1,2-liters bensin med 90 hk (som blir volumselgeren) starter festen på 195.300 kr i Comfortline-pakke. 
Vil du ha den med DSG, er prisen 210.600 kr, og i den høyeste utstyrspakken (Highline) koster 1,2-literen sammen med DSG 223.800 kroner. 

Skulle du ha lyst på 1,4 TDI med 75 hk starter den på 216.400 kr i Comfortline med 5-trinns manuell, og med 90 hk og 5-trinns manuell koster den 236.100 kr i Highline-pakken. 
Som sagt er ikke disse prisene spesielt rimelige for en folkelig småbil, men på den andre siden er det da også få av konkurrentene som kan vise til en så god kvalitetsfølelse og finish som det Polo kan, for ikke å glemme alt utstyret som er standard. 

Faktisk er Poloen så bra at man må spørre seg selv om det virkelig er verdt å legge 80 000 kroner ekstra på bordet for å få en tilsvarende VW Golf (1,2 TSI Highline DSG). 
Jeg er ihvertfall usikker, og det er ment som et kompliment til både Poloen og Golfen, som begge er ypperlige biler i mine øyne. 
