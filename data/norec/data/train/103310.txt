Platt komedie
Regi: 
Peter Howitt. 
Med: 
Pierce Brosnan, Julianne Moore, Parker Posey, Michael Sheen. 
Am. komedie. 
For alle. 

Romantisk komedie der skuespillerne definitivt ser ut til å mistrives i rollene. 

Julianne Moore er en av de siste årenes mest briljante skuepsillere. 
Men hva hun gjør i denne filmen er meg en gåte. 
Forsøket på å gjøre dette til en lett og muntert flytende fortelling om to særdeles oppegående advokater, strander på plattheter og anstrengt spill. 
Svært lite av dette virker troverdig. 
Man har unektelig en følelse av at hverken Brosnan eller Moore er spesielt fortrolige med den kunstig konstruerte historien. 

Skilsmisseadvokater i New York er god mat for filmindustrien. 
I «Laws of Attraction» er det duket for pene mennesker, kvikke replikker og oppfinnsomme hendelser. 
Skulle man tro. 
Men motsetningene - og etterhvert tiltrekningen - mellom de to konkurrentene er stort skildret med overdreven klisje'bruk. 
Og deres felles raid til Irland for å ordne opp for to klienter, er bokstavelig talt helt på jordet. 

Det begynner slett ikke verst; med en del muntre og skarpe observasjoner. 
Men etterhvert smuldres humoren opp i syltynne biter av platt humor. 
