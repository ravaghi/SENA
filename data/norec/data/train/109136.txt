Juleplate:Christel Alsos 

Varme ut av is. 

ALBUM: 
POP Christel Alsos «I den kalde vinter» (Columbia/Sony) Oppfatningen om Alsos er at hun synger fantastisk - jazzete sensuelt både høyt og lavt i registeret - men at låtmaterialet er anonymt. 

Løsningen er selvsagt å lage et album med sanger som har overlevd ikke bare fordi de handler om den tilbakevendende høytiden. 
Men fordi de er gode sanger. 

Det dreier seg utelukkende om stemning her. 
Den som setter inn etter at Paven har talt i Roma. 
Musikken er lett som nysnø. 
Ikke nødvendigvis sakral. 
Men stille og langsom. 
Eteriske viser, nordiske i klangen. 

Burde hun ha variert temperaturen? 
Eller ville det ha brutt fortryllelsen? 

Dette er nok den beste «new age»-juleplaten som er laget i Norge. 

BESTE LÅT: 
«I den kalde vinter» 

MORTEN STÅLE NILSEN 
