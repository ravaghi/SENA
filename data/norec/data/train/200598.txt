Nye ElectroluxAssistent 

Electrolux' populære kjøkkenmaskin 
Assistent har dessverre blitt ny. 

Er du i markedet for en ny kjøkkenmaskin, er sjansen stor for at valget står mellom muskuløse Kenwood eller retronostalgiske KitchenAid. 
Hadde vi stilt samme spørsmål for 40 år siden, ville Kenwood fortsatt vært en sterk kandidat, men utfordreren hadde vært Electrolux' Assistent. 

Assistent har vært produsert siden 40-tallet, men har de siste tiårene vært produsert av Ankarsum. 
Nå har Electrolux tatt tilbake merkenavnet, men ikke modellen, og i høst relanserer Electrolux Assistenten. 
Den har fått nytt utseende, og det er lett å se hvor de har hentet inspirasjonen. 
Selskapet har imidlertid forkastet designet - og det som gjorde Assistenten spesiell -, nemlig den roterende bollen. 

Misforstå oss rett. 
Det er ingen dårlig maskin Electrolux lanserer, men den nye versjonen vil heller aldri være førstevalget vårt. 
Den kom rett og slett til kort mot både vår gamle Assistent, og mot nye KitchenAid. 

Hvilken kjøkkenmaskin bør du velge? 
SIFO har testet syv maskiner, inkludert Assistent ORIGINAL 

Slik testet vi: 

Vi har gitt Assistenten de samme utfordringene vi pleier: 
Vi har pisket eggehviter og vanlig eggedosis, vi har rørt sammen smørkrem, og eltet både brød- og pepperkakedeig. 
Vi har også brukt den generelt i det daglige, til blant annet kjøttbolledeig og sukkerbrød. 

For sammenligningens skyld lot vi de tre maskinene bryne seg på pepperkakedeigen samtidig, og forskjellen kan du se lenger ned. 

Hvilken visp du bruker i kjøkkenmaskinen er avgjørende for resultatet. 
Se hvilken du bør bruke til hva. 

Utseende og funksjoner: 

Vi føler vi har sett og brukt nye Assistent før. 
Det har vi forsåvidt også. 
Utseendet er mer enn et nikk i retning KitchenAid, og andre kjøkkenmaskiner som har hentet inspirasjon fra klassikeren. 
Maskinen er relativt liten og nett, og burde greit få plass i de fleste kjøkken. 
Den kommer med en ballongvisp, deigkrok og rørepinne, boller i to størrelser og et smart sprutlokk. 

Selv om den minner om KitchenAiden er den speilvendt, som vi sil at låsen for å heve og senke og regulering av fart er plassert på motsatte sider. 
Vi gikk på noen ørsmå smeller her, men det tar vi på vår egen av-gammel-vane-kappe. 
Røreredskapene festes og byttes på samme måte som på KitchenAiden, men det er hakket lettere her. 

Det er verdt å merke seg at Assistenten har en funksjon vi ikke har sett før, og som vi elsket: lys. 
Når den er koblet til strøm og står i låst posisjon, lyser den opp bakebollen. 
Lyset er på enten maskinen er i bruk eller ikke. 
Genialt! 

Nye Assistent har noe den gamle ikke har, nemlig visp - det vil si både ballongvisp og flatvisp (ofte kalt rørepinne). 
Dette gjør at man kommer unna med én maskin, der man før hadde to. 
Det er imidlertid verdt å merke seg at den oppdaterte Assistenten (som nå heter Ankarsrum) har disse. 
Vi har ikke testet den, men håper å få sjekket ut Ankarsrum, og se hvordan den står seg mot de andre kjøkkenmaskinfavorittene. 

Roterende bolle 

De aller største forskjellene mot originalversjonen finner vi som sagt i utformingen. 
70-talls-Assistenten vår er uslåelig på elting og bearbeiding av de harde, vanskelige deigene. 
Og som en bonus får man med seg alt - det ligger ikke noe igjen på sidene eller i bunnen av bollen, slik vi tidligere har trukket for på nesten alle kjøkkenmaskinene vi har testet. 

Hemmeligheten ligger i designet: 
I stedet for at vispen eller deigkroken roterer er det bollen som går rundt på den gamle Assistenten. 
Og en fastmontert "slikkepott" sørger for at ikke råvarene blir hengende igjen langs kanten, men blir skrapet av sidene og ført inn mot midten av bollen. 

Nye Assistent fungerer som "alle andre" kjøkkenmaskiner i dag. 
Men akkurat når det kommer til å få blandet inn det som havner helt ytterst på kanten av bollen er den hakket dårligere. 
Vi må altså hyppig frem med slikkepotten, om vi ønsker å få blandet ordentlig. 
På bildet under kan du se ganske tydelig hvordan det utarter seg. 
Etter fem minutters pisking av smørkrem - etter vi hadde hatt i sjokolade - var det fortsatt opptil en halv centimeter smørkrem langs kanten som ikke viste spor av å ha vært i kontakt med den smeltede sjokoladen. 
Det er til å leve med, men hvorfor skal det være slik, når de hadde en genial løsning som fungerte? 

Forskjellen på hvordan gamle og nye Assistent jobber ser du her: 

Konklusjon 

Electrolux 
Assistent er en helt grei kjøkkenmaskin - det er ikke den beste vi har prøvd, det er fortsatt et stykke igjen til KitchenAid og Kenwoods alternativ, men den er langt bedre enn billigmaskinen fra It's Kitchen. 

Det er kanskje urettferdig å sammenligne med 70-tallsvarianten, men vi kommer ikke unna: 
Når tidligere generasjoners kjøkkenmaskin klarte eltejobben bedre, ja da skjønner vi rett og slett ikke helt hva de har tenkt på. 
