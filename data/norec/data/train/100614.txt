Glorete gateracing
For andre gang utfordrer «Juiced» tronen til gateløpkongen «Need For Speed». 
Men utviklerne har ikke klart å stå løpet helt ut. 

I 2005 dundret «Juiced» inn på spillkonsoller som en særdeles habil «Need For Speed: Underground»-konkurrent. 

Det var først og fremst den overlegne bil- og veifølelsen som fikk meg til å glise bredt den gang. 
Og selv om gliset er der fremdeles nå som «Juiced 2» har ankommet, er lykken noe mer anstrengt denne gangen. 

Bil- og veifølelsen fungerer fremdeles så det griner. 
Når dette kombineres med de enormt mange mulighetene du har til å designe din egen bil, er «Juiced 2» absolutt godkjent. 

Gjennom en serie gateløp og drifting-konkurranser, bygger du gradvis opp et engasjement og en entusiasme for spillet som ikke står tilbake for noen konkurrenter. 
Det er med andre ord lett å bli hektet, og det er jo et godt tegn. 

Samtidig er innpakningen så masete at det skjærer i både øyne og ører hos en traust nordmann som meg. 
Sammenlignet med «Need For Speed: Underground»-serien, er damene billigere, musikken høyere og fargespekteret mer glorete. 

Dessuten er dette et godt stykke under det nivået man bør forvente av grafikk på PS3 og 360. 
I en såpass konkurranseutsatt genre som nestegenerasjons bilspill, bør man kreve at miljøene og figurene ikke er fullt så stygge som de er her. 

Og det er synd innpakningen ikke er av samme kvalitet som kjernen. 
For «Juiced 2» demonstrerer potensiale til noe virkelig stort. 

PS: 
Lanseres fredag 28. september. 
Kommer også på PC, PS2, DS og PSP. 
Det er kun 360-versjonen som er testet. 

Trailer fra Xbox 360- og PS3-versjonen av Juiced 2: Hot Import Nights. 
