Deilig mørk og morsom
Sjanger: 
Komedie 

Land: 
Norge 2014 

Regi: 
Gunnar Vikene 

Manus: Gunnar Vikene 

Musikk: 
Jan Ove Ottsen 

Skuespillere: 
Bjørn Sundquist, Fanny Ketter, Björn Granath, Vidar Magnussen, Fanny Ketter 

Aldersgrense: 7 år 

Egnethet: 
Voksen 

Jeg har ennå ikke sett Bjørn Sundquist gjøre en dårlig jobb, men denne filmen virker direkte skreddersydd for den nordlandske kruttønna. 
I tillegg til en fantastisk Sundquist i rollen som eieren av butikken Lunde møbler, Harold Lunde, er manus av Gunnar Vikene overraskende originalt og med en herlig mørk humor. 

Harold og hans kone Marny, som har demens, bor over møbelforretningen de selv har drevet i over 40 år. 
Sønnen Jan, er journalist og bor i Oslo. 
De ser ham aldri. 
En dag åpner varehuset 
Ikea rett over gaten, og Harold går konkurs. 
Og da Marny skal flyttes til pleiehjem, faller hun om og dør. 

Harold har ingenting igjen å leve for . 
Men mens han står i den tomme forretningen og stirrer på Ikeas lysende skilt, klar for å gjøre slutt på alt, bestemmer han seg i stedet for å kjøre til Sverige og kidnappe Ikea-gründer Ingvar Kamprad. 

Filmen, som er basert på Frode Gryttens bok «I morgon er det måndag», er fantastisk i både form, farge og fortelling. 
Ett sekund kjennes Harolds fortvilelse som et tungt, vått ullteppe, før det i neste sekund er hysterisk morsomt. 

Som sparringspartnere har Sundquist både den unge skuespilleren Fanny Ketter og den rutinerte Björn Granath, og kjemien fungerer ypperlig. 
Musikken av Jan Ove Ottesen, er også med på å skape den rette stemningen til Harolds komiske og lite vellykkede hevntokt. 
