Nokia E90 Communicator
Stor telefon med store muligheter. 

Nokia er mer fruktbar enn et grønt jorde etter et massivt regnskyll, og reproduserer seg selv i et voldsomt tempo. 
Dette er den tredje E-serie-mobilen vi har testet på relativt kort tid (se test av E61i her og E65 her), og hvis den forslitte frasen om at alle gode ting er tre fortsatt stemmer skal E90 være den aller, aller ypperste forretningsmodellen finnene har laget. 

Det er den forsåvidt også, men det betyr ikke at den mektige og overvektige mobilen er problemfri. 

E90 er utrolig nok den ellevte varianten av Nokias såkalte Communicator-mobil, og den direkte etterfølgeren til 9500. 
Telefonen ser fortsatt ut som en liten murstein, og selv om den er 20 gram lettere enn sin eldre bror er den alt annet enn beskjeden, både i forhold til funksjonalitet og, ikke minst, i forhold til vekt. 
210 gram merkes i bukselommen, og, for den saks skyld, i jakkelommen. 

Hva er nytt? 

De viktigste forskjellene fra forgjengeren ligger først og fremst i tilkoblingsmulighetene. 
Der den gamle modellen ikke en gang hadde 3G får du nå dekning fra A til Å, som vil si Edge, 3G og såkalt super-3G (eller 3.5G som Nokia kaller det, eller HSDPA som de som er glade i bokstaver kaller det), i tillegg til Wi-Fi (802.11g). 

Nytt er det også at E90 kan snakke med stjernehimmelen. 
Den har full satelittnavigasjon, og samme GPS-funksjonalitet som Nokia N95 og 6110. 

I tillegg er hovedskjermens oppløsning skrudd opp til hele 800 ganger 352 piksler med 16.7 millioner farger, mens den lille skjermen du bruker mens telefonen er lukket har gått opp fra 128 ganger 128 til 240 ganger 320 piksler. 
En har dessuten full tilgang til alle funksjoner også mens mobilen er lukket, en forbedring sammenliknet med tidligere modeller, og det finnes også et 3.2-megapiksel-kamera, FM-radio og forbedret tastatur. 

Fetisjister som pugger operativsystemer og tall vil legge merke til at Nokia har gått bort fra Series 80 og over til det mer utbredte Symbian 9.2 (S60, tredje utgave), som også finnes i de to E-modellene vi nevnte over. 
Ettersom menyer, navigasjon og liknende så å si er identisk i de tre E-modellene anbefaler vi deg å lese E61i og E65-testene for mer detaljert informasjon. 

Utseende og førsteinntrykk 

Utseendemessig har E90 to forskjellige identiteter, og hvis noen nå tenker på Dr. Jekyll og Mr. Hyde er ikke det så langt fra sannheten. 
I lukket tilstand er den nesten like stygg som en av dødssyndene, og mobilen kommer først til sin rett når du åpner opp kamskjellet. 

Hovedårsaken til at den ser så lite appetittelig ut i lukket tilstand er simpelthen at proporsjonene blir feil. 
Det er som om den egentlig telefonflaten er omringet av en stor skorpe, noe som bidrar til å forsterke følelsen av å holde en forvokst mobil i hånda mens den er lukket. 

Åpnet er den altså noe helt annet. 
Det første du gisper over er den fire tommer store skjermen. 
Det andre er det mektige tastaturet. 
Til sammen utgjør de to gispene alt du i hovedsak trenger for å kunne oppføre deg som en genuin forretningsmann også utenfor kontoret. 

Byggekvaliteten er utmerket, og de solide festene mellom tastaturet og skjermen viser ingen tegn til slark eller svakhet. 
I det hele tatt oser E90 av at den er satt sammen av solide materialer, og, ikke minst, av at den koster over 7.000 kroner. 

Joda, et sjutall og tre nuller. 

Taster og skjermer i bruk 

Selv om en altså kan bruke de fleste av E90s funksjoner fra forsiden mens den er lukket, er det som utbrettspike du egentlig vil anvende telefonen. 
Alt annet blir et kompromiss, ikke minst fordi skjermen på forsiden føles akkurat litt for liten og tastene akkurat litt for knotete til at opplevelsen blir noe å fortelle barnebarna om om førti år. 

Det du derimot vil sette pris på er at telefonen er noe raskere i responsen når den er lukket. 
En liten skjerm er som kjent enklere å drive enn en stor, og det er nok også den banale forklaringen i dette tilfellet. 

Det store tastaturet på innsiden består i tillegg til et fullverdig QWERTY-tastatur også av flere snarveier, omtrent som en funksjonstast-rekke på et PC-tastatur. 
Du kan for eksempel gå direkte til nettleseren eller kontaktlista, eller du kan definere to funksjoner du bruker ofte til de to såkalte My Own-knappene. 

Å skrive på de store tastene burde være en drøm, men når det ikke er det skyldes det ironisk nok at tastaturet føles akkurat litt for stort. 
Hvis en lar telefonen ligge i begge hendene mens en skriver med tomlene skjer det ofte at den høyre tommelen ikke når langt nok bort på venstresida, og vice versa med venstre tommel. 
Ønsker en å benytte en slags kvasi-tøtsjmetode er dette faktisk enklere på en E61i, nettopp fordi begge tomlene når over hele tastaturet. 
For all del, selve følelsen av å skrive er, unnskyld uttrykket, deilig, men en kan skrive minst like raskt på andre, mindre QWERTY-tastatur. 

Ikke misforstå - tastaturet er på ingen måte dårlig, det er bare ikke bra nok til å oppfylle de fantastiske forventningene som fyller hodet første gang en åpner mobilen. 

Den firkanta navigeringsflaten som flytter deg til høyre og venstre, oppover og nedover, er også litt knotete i begynnelsen, og selv om en blir mer presis underveis er det likevel litt for enkelt å komme borti ok-knappen i midten. 
Det kan blant annet føre til uventede avbrudd og plutselige avstikkere, noe som er greit når du er på ferie, men ikke så greit når en er i styremøter. 

Skjermen er stor nok til å takle det bredeste, vanlige DVD-formatet helt utmerket (anamorfisk) på eksemplarisk vis, og er omtrent så sylskap som en forventer. 
Vær oppmerksom på at for eksempel 4:3-filmer vil oppleves som heller små, simpelthen fordi skjermen relativt sett ikke er spesielt høy. 

Lysstyrken på den interne skjermen er litt for svak, men den kan reguleres via tastaturet (ikke via skjermmenyer). 
Som mange andre mobilskjermer sliter den med sol og sterkt utelys, og selv områder med skygge byr av og til på problemer. 

Også navigeringen er gjort en smule tungvint ved at en stadig må bevege fingrene fra tastaturet til de fire knappene som er plassert til venstre og høyre for skjermen, hovedsakelig for å få tilgang til tilleggsvalg. 
Ingen stor sak, og litt som å klage over bordplasseringen den dagen en endelig har fått råd til å spise på luksusrestaurant i Monaco, men jeg kunne uansett ønsket meg full kontroll over alle funksjoner fra tastaturet. 

Nettlesing og kontorarbeid 

Den ekstremt brede skjermen gjør blant annet surfing og lesing av Word og andre dokumenter til en drøm. 

La det likevel være klart at å sitte og redigere dokumenter på det Nokia mener er en liten lomme-PC fortsatt er en prøvelse sammenliknet med en laptop eller en stasjonær PC. 
Tastauret byr, som nevnt over, på sine utfordringer, og til tross for bredden har skjermen begrenset høyde. 
Det gjør at en mister mye av oversikten en har på en stor skjerm, men som nødløsning fungerer det greit. 

Push-mail fungerer fint ved synkronisering til IMAP-servere, og epost dukker opp nesten umiddelbart på telefonen idet den når mailserveren. 

Organiseringsmulighetene etter at eposten har nådd telefonen er heller ikke spesielt imponerende. 
Det er riktignok en ganske enkel sak å synkronisere E90 til de mappene du allerede har liggende i Outlook, men hvorfor er det ikke mulig å flytte nedlastet e-post mellom mappene? 
Og hvorfor er det ikke mulig å opprette nye mapper, eller flytte meldinger til egne mapper? 

Sistnevnte er fullt mulig på min middelaldrende E61, men et tilsvarende menyvalg finnes altså ikke på E90. 

Exchange-synkroniseringen er den samme som du finner på de andre telefonene i Nokias E-serie, men ettersom vår IT-avdeling foreløpig ikke tilbyr støtte for mobilsynkronisering har vi dessverre ikke fått testet dette. 

Nettleseren er den samme som Nokia introduserte i fjor, og det virker som det har skjedd lite i løpet av den perioden - også hastighetsmessig. 
Selv med rask bredbåndsforbindelse tar det over et minutt å hente inn hele VG Nett. 
Sammenliknet med for eksempel betaversjonen av Opera Mini 4 er dette altfor langsomt. 
Mini 4 oversetter hele nettsida til et mer lettfattelig og lettleselig format, men bruker likevel betraktelig kortere tid enn Nokias inkluderte nettleser. 

Ikke så rart, ettersom Mini 4 også reduserer datamengden gjennom oversettelsesprosessen, men det blir et lite paradoks at dette flaggskipets hovednettleser sliter kraftig med nettsider på rundt en megabyte. 

Kamera og GPS 

Det er svært lite å utsette på bildekvaliteten på det 3.2 megapiksel store kameraet (E90 har også et mindre kamera beregnet på videotelefoni). 

Som forventet stortrives det under optimale lysforhold, men også innendørs og på gråværsdager (kan du si "sommer i Norge"?) gjør det stort sett en utmerket jobb. 
Ikke uventet vil du finne svakheter hvis du ser på bildene i full størrelse på skjermen, men hvis de betraktes i det en kan kalle vanlig papirfotostørrelse er dette mer enn akseptabelt for et mobilkamera. 

Med VGA-oppløsning (640 x 480) på video (30 FPS) er det også gøy å filme med kameraet: 

Men vet du hvor du er idet du knipser bildet av den rare mannen med groteske hatten? 
Nei, men ettersom E90 har innebygget sanntidsnavigasjon i form av en så å si fullverdig GPS vil du kunne finne ut av det ganske raskt - med trykk på ganske. 

To av innvendingene vår anmelder rettet mot Nokia N95 var tiden det tok for telefonen å opprette forbindelse med navigasjonssatelittene, og at GPSen forsyner seg godt av batterikapasiteten. 
Slik er det, ikke uventet, fortsatt, og vi har opplevd både to og tre minutters ventetid selv under åpen himmel før E90 fikk god nok satelittkontakt. 

Når du derimot har betalt for Nokias abonnementstjenester for kart og ting fungerer som det skal er det veldig lite å utsette på navigasjonshjelpen. 
Vær som vanlig oppmerksom på at kart og GPS-funksjonene overfører en del pakkedata underveis, data som du må betale for. 
Befinner du deg i Norge kan det være alt fra en tier til 20 kroner per megabyte, men er du i utlandet og du går deg bort like ofte som en blind hund uten fører vil prisen være atskillig høyere. 

Ettersom E90s GPS er identisk med både Nokia N95 og 6110 Navigator kan du lese en mer utfyllende omtale av navigasjonsmulighetene her og her. 
Legg likevel merke til at 6110 har abonnement på karttjenesten inkludert, så kan de pengeglade diskutere hvorfor en telefon til 3500 kroner har abonnement, mens en til nesten 7000 ikke har det. 

Tilkobling og batteri 

Ingen Communicator ville vært komplett i 2007 uten et vell av tilkoblingsmuligheter, og heller ikke her har Nokia kuttet i kantene. 

I tillegg til sedvanlige Edge og 3G finner du også trådløs nettilkobling i form av Wlan og såkalt super-3G, eller 3.5G som Nokia har valgt å kalle det. 
Selv om tilgangen til sistnevnte foreløpig er svært begrenset i Norge, kan du sette store summer og noen aksjeposter på at målgruppa for denne mobilen reiser til utlandet oftere enn deg - og der er som kjent sjansen for å snuble over 3.5G større enn blant bakkar og berg her hjemme. 

Som forventet vil en mobiltelefon med så stor skjerm og så mange funksjoner tære på batteritiden. 
Nokia oppgir en svært optimistisk standby-tid på hele 260 timer, men den målingen må være gjort under så optimale og teoretiske forhold at de overhodet ikke er relevante for en vanlig bruker. 

For all del, batteritiden er ikke dårlig. 
Lar du være å bruke GPSen vil du hente mye ekstra batteritid ut av E90, og hvis du i tillegg er litt gjerrig på trådløse nettforbindelser (først og fremst Wlan, 3G og 3.5G) vil det gå enda litt lenger tid mellom hver lading. 

Forvent likevel å måtte lade mobilen annenhver dag ved beskjeden bruk, enda oftere hvis du er en overivrig proffbruker. 

Konklusjon 

La oss med en gang slå fast at dette er en bra telefon. 
E90 har det aller, aller meste av det en kan presse inn i en så, relativt sett, liten mobilramme, og selv om den ikke har utseendet med seg mens den er lukket vil mulighetene og nytteverdien mens den er åpnet trumfe estetikken uten å anstrenge seg noe særlig. 

Likevel, det er fristende å ymte frampå et lite hva så. 
Det er noe antikvarisk og gammelmodig over Communicator-serien, og hvis en får det aller meste av det en får i E90 i lillebrødrene E65 og E61i, vil en virkelig drasse rundt på en 210 gram tung klumpfot til over 7.000 kroner? 

Hvis en streng og sammenlikner E90 med E61 som kom for over et år siden finnes det strengt tatt ikke noe grunnleggende nytt her. 
Joda, du får GPS, og joda du får 3.5G, men det gjør du også i N95. 
Funksjonaliteten er i prinsippet den samme, og selv om det er flikket litt her og pusset litt der er fundamentet på ingen måte grensesprengende. 

Og vil målgruppen se seg fornøyd med en så stor mobiltelefon all den tid en mindre og billigere smarttelefon og en laptop til 10.000 kroner gir mer datakraft enn det noensinne vil være mulig å presse inn under panseret på en Communicator? 
Vil det være grunn til å trekke fram en E90 fra kofferten (du har den ikke på innerlommen) mens en sitter på flyplassen og venter på neste fly til Brussel, når en kan trekke fram en mini-laptop med 12-tommers skjerm fra samme sted? 

Du gjør med andre ord ikke noe feil når du kjøper en E90. 
Spørsmålet er vel heller om du gjør det som er mest hensiktsmessig. 

DinSides mobilvelger finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
