Fra lysende popperler til mørk post-punk
Neon Indian med robust og moden plate. 

ALBUM: 
Den marginale gutteroms-sjangeren chillwave fikk i 2009 et aldri så lite kommersielt dytt fra Neon Indian (Alan Palomo) og hans debut «Psychic Chasms». 

Sjangeren finner sitt kjennetegn i en blanding av varm 80-tallsinspirert elektronika og en sterk forkjærlighet for ullen og innesluttet vokal, og således er det heller ingen stor overraskelse at elektronikk finnes som bærende element også på «Era Extraña». 

Lik en kamelon av former og fasonger strekker Neon Indian seg fra glovarme lysende popperler som «Polish Girl» til mørkere post-punk og no wave tendenser på «Hex Girlfriend», med inspirasjon hentet fra et rikholdig musikalsk slektstre med forfedre som Ultravox og de sympatiske søskenbarna Pacific! og Washed Out. 

Slekten forhindrer likevel ikke Neon Indian i å stå stødig på helt egne ben, «Era Extraña» er både et robust og modent album. 
