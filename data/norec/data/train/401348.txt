Nytt Turbo-album:Koselig deathpunkdekadens 

Turboneger er tilbake igjen, med nye varianter av det de gjør best. 

Turbonegros ferskeste album åpner bombastisk med «The Rock 'N Roll Suite pt. I», som minner mer om Yes enn pønkrock, før del to setter inn med den klassiske Turboneger-sounden. 

Det kan minne litt om «Age of Pamparius», åpningen på gode, gamle Apocalypse Dudes (som har rukket å fylle tjue). 
Det er noe nærmest storslått over det hele, pakket inn i røff riffing og humor. 

Tretti års jubileum 

Dette er det tiende albumet fra kultbandet som hadde sin spede begynnelse for omlag tretti år siden. 
De er tilbake til seks medlemmer med det nyeste tilskuddet på turbostammen, «Hans Majestet» 
Haakon Marius Pettersen, som har blitt med på synth. 
Han utgjør en merkbar forskjell på flere spor her, spesielt den nevnte, småprogete åpningen. 

Dette er også Turbonegers andre album siden gjenfødelsen med vokalist Tony Sylvester. 
Det har gått nesten seks år siden Sexual Harassment, og han gjør fremdeles en god jobb med å fylle skoene til Hank von Helvete på sin egen måte. 

Leker med idéer 

Lydbildet har igjen blitt mer polert, men har fremdeles nok skarpe kanter til å holde på interessen. 
Her blir vi servert bandets typiske deathpunk, med noen dryss åttitalls hårmetall og glam. 

Fantastisk titulerte «Fist city» leker rundt i et nedstrippet AC/DC-land, som etterhvert eskalerer med en aldri så liten synthsolo, mens «Let the punishment fit the behind» gir oss stilig bass med filtersweeps, og en snerrende vokalprestasjon fra Sylvester. 
Her viser Turboneger seg fra sin beste side. 

Så har man spor som «Skinhead RockNRoll», hvor et Van Halensk synthriff er en hjørnestein – det blir litt tannløst i forhold til hva man vanligvis forventer fra gjengen, men det er jo artig å høre dem leke med idéer. 

Fråtser i egen historie 

Sangene flyter pent over i hverandre og får dette til å fremstå som en helhetlig, gjennomtenkt skive. 
Bandet har kost seg, og fråtser i sin egen historie – man hører mange spor fra glansdagene, men pakket inn i nye konstellasjoner. 
Alt funker ikke like bra, men de har en overflod av riff å leke seg med, og vet hvilke knapper de skal trykke på for å holde på fansen. 

Ingen grunn til fornyelse. 

Turbonegers humoristiske opprør mot politisk korrekthet trengs kanskje i disse tider. 
Selv om det tidvis føles litt platt, som på avsluttende «Special education», om en fyr som er så dum at han trenger spesialundervisning. 
I rock og sex (håhå). 

Men de har det åpenbart gøy, og det øker lyttergleden. 
Bandet er nok ikke like utfordrende og energiske som de en gang var, men det er uansett hyggelig å høre et band som gjør greia si, og gjør den bra. 
