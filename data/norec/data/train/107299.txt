Tøysete apestreker
Dette skulle jeg gjerne ha sett mer av på PSP: 
«Ape Academy» gir deg tøysete flerspillergalskap for hele familien. 

Utviklerne av den populære «Ape Escape»-serien graver denne gangen dypt for å bidra til forrikelse av livet ditt. 
Hvem er du? 
Hvor skal du? 
Og hva er meningen med det hele? 

Det er bare noe av det Sony her forsøker å avdekke, via dybdeanalyser av verdens viktigste filosofer, ved gjennomgang av den politiske situasjonen vi alle lever i og ved å... nei, nå tuller jeg fælt her. 

«Ape Academy» er vel så langt det er mulig å komme fra seriøs selvransakelse og intrikate historier. 
Hadde du stappet en chihuaua full av whiskey og lært den opp til å prompe «Schnappi, das kleine krokodil», ville det fremstått som intellektuell finkultur i forhold. 

Enspillerdelen kan du egentlig bare glemme, selv om den har sin tilmålte underholdningsverdi den også. 
Det er i multiplayer det skjer. 

Det du får er over 45 sinnssyke minispill, fra én meter sprint til hockey, golf og karate. 
Monkey style, naturligvis. 

Vi snakker om uhøytidelig og engasjerende flerspillermoro for hele familien, fra liten til stor. 
Og i havet av alle action- og bilspillene som dominerer på PSP ved lansering, fremstår «Ape Academy» som et svært viktig bidrag i spillbiblioteket. 

Nå har nok ikke småspillene så lang levetid at du vil spille dem i månedsvis. 
Men det er skrekkelig gøy så lenge det varer. 
