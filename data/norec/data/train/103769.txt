Solveig Kringlebotn:«Haugtussa» 

(NMA) 

Grieg griper ikke helt, tross stemmeprakt og mange vakre øyeblikk. 

Solveig Kringlebotn har stadig en velsmurt og smellvakker, lys stemme. 
Som norsk sanger har hun også naturlig nok et sterkt forhold til Edvard Grieg og særlig «Haugtussa»-sangene. 
Det klinger med på hennes nye plate, men bærer ikke helt frem. 

Kringlebotn blir rett og slett et hår for tydelig i tolkningene. 
I opera må det være såpass, men for mye av det gode tar livet av mystikken og de underjordiske kreftene som bør spille med i Garborgs historie om Haugtussa. 
Det lider også pianist Malcolm Martineaus mer raffinerte akkompagnement under. 

Uansett skal de to skal ha ære for å hente noe mer ukjente sanger inn i varmen ved siden av «Våren» og denslags. 
Ekko-effektene som er lagt på kulokk er riktignok helt krise, men «Attergløyma» er både velkomponert og overraskende komisk - et strålende ekstranummer til Solveigs sjarm. 
