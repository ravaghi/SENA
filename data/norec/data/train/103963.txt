Silje Nergaard:«Nightwatch» 

(Universal) 

Silje Nergaard videreutvikler og rendyrker jazzstilen sin mer enn noen gang tidligere på sitt nye album «Nightwatch». 

På sitt åttende soloalbum har hun skrevet ti av de elleve sangene sammen med tekstforfatteren Mike McGurk. 
Eneste coverlåt er Siljes stillferdige versjon av David Bowie og Pat Methenys «This is Not America». 

«Nightwatch» er en verdig og vakker oppfølger til «At First Light». 
Nå er hun mer jazzsanger enn tidligere. 
Her føler Silje Nergaard seg tydeligvis hjemme og hennes elegante sang og vakre musikalske stemninger får lekkert, lekende tonefølge av hennes faste trio - pianisten Tord Gustavsen, bassisten Harald Johnsen og trommeslageren Jarle Vespestad. 
Spesielt Gustavsen briljerer med noen lekre soli og klaverpassasjer. 
De er hele tiden svært til stede og nærværende, samtidig som Siljes stemme er i forgrunnen. 

«Nightwatch» er i lydbildet en stillferdig produksjon signert Silje og Georg Wadenius. 
Den er elegant og tidløs i formen, og burde ha alle kvaliteter for å kunne befeste Silje internasjonalt. 

Jeg synes Silje synger bedre, mer nærværende og innsmigrende enn noen gang før, enten det er «You Send Me Flowers», som er en liten solstråle av sang, «In a Sentence», en vakker, litt mer tradisjonell jazzballade, eller den stemningsfulle «I Don't Want to See You Cry» med Bendik Hofseths spenstige saksofonspill. 

«Nightwatch» bekrefter Silje Nergaards kvaliteter som en av Norges fremste låtskrivere og artister. 
