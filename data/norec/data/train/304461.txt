Ingen sier nei til Marianne Faithfull
Skrev låter med A-lag til sitt nye album. 

ALBUM: 
Marianne Faithfull feirer 50 år som plateartist med sitt 20. album, en hyllest til fødebyen London. 

Stones-låt 
Hun fikk et tidlig og umiddelbart gjennombrudd med «As Tears Go By» som 17-åring. 
Sangen var skrevet av Mick Jagger og Keith Richards, sammen med Stones-manager Andrew Oldham, et år før Stones sjøl spilte den inn. 
Faithfull ble kjæreste med Jagger, og skjebnen var på mange måter beseglet. 

Det førte henne også inn i dopmisbruk og store problemer. 

På egne bein 
Men med slitesterke «Broken English» (1979) beviste Faithfull at hun sto solid på egne bein, med den raspete stemmen som et kjennemerke. 

Den følger henne også på «Give My Love To London», første album med nytt materiale siden «Before The Poison» (2005) - som i hovedsak ble skrevet sammen med PJ Harvey. 

Det er dramatisk og til tider suggererende, men sjelden grenseprengende. 

Earle, Waters og Cave Denne gang har hun fått med seg en rekke andre navn fra rockens førstedivisjon som låtskrivere, aleine eller sammen med henne: 
Steve Earle, Roger Waters, Nick Cave, Patrick Leonard, Ed Harcourt, Anna Calvi og Tom McRae - i tillegg til produsent Dimitri Tikovoi. 

Hovedmusikere er Harcourt, Adrian Utley (Portishead) og produsentene Tikovoi og Rob Ellis. 

Bluesinspirerte «The Price Of Love», skrevet i 1966, er hentet fra The Everly Brothers, mens «I Get Along Without You Very Well», signert Hoagy Carmichael, er enda eldre. 
Med Ben Christophers harpe og Utleys uortodokse gitarspill - og fire strykere - er den et høyepunkt helt på tampen. 

Bad Seeds «Late Victorian Holocaust» er skrevet til henne av Nick Cave, og det er akkurat som om hun adopterer hans måte å tidvis snakkesynge på også. 

Dessuten får hun hjelp til å fargelegge av Caves faste fiolinst i The Bad Seeds, Warren Ellis - broren til produsent Rob Ellis - i tillegg til en strykekvartett. 

Bad Seeds-trommis Jim Sclavunos bidrar dessuten på «True Lies». 
«Deep Water» skrev hun sammen med Cave, uten at den er like påvirket av dette i uttrykket. 

«Falling Back» (Faithfull/Calvi) er lett og fengende pop, og den låten som kler henne minst. 

Magisk Magisk blir det først i «Mother Wolf», signert Faithfull og Patrick Leonard, med Ellis på hoggende cello. 
«My God / How you digust me!», fnyser hun foraktelig. 

Spenningen holder seg i «Going Home», som åpner med ei verselinje som kan tolkes vidt: 
«I love to talk with Leonard / He's a sportsman and a shepherd». 

Handler det om Leonard Cohen eller Patrick Leonard? 
De er begge kreditert som låtskrivere, så her er det vel bare å gjette. 

Harcourt, produsent Ellis og Brian Eno utgjør et herlig mannskor på tre i denne låten, hentet fra Cohen-albumet «Old Ideas» (2012). 

Gamle ideer blir som nye. 

Spiller på Sentrum Scene i Oslo lørdag 8. november. 
