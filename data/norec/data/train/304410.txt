«Et digert fuck you til den lukrative julealbumindustrien?»
Lindstrøms kompromissløse, 42 minutter lange «Little Drummer Boy». 

||| 
LÅT: 
Denne er oppsiktsvekkende, i all sin 42 minutter og 38 sekunder lange prakt. 

Og selvsagt kilde til den totale forvirring, der den trekker ideen om julemusikk flere lysår utenfor dens ellers snevre boks. 

Er det egentlig bare et digert fuck you til hele den lukrative julealbumindustrien? 

Eller er det radikal nytenkning rundt definisjonen av julestemning? 

Dette monsterverket er uansett noe å tygge på gjennom adventstida. 

Lindstrøm bruker for eksempel rundt åtte minutter på i det hele tatt å nærme seg et gjenkjennelig tema fra denne utslitte, ihjelspilte juleklassikeren. 

Fram til da har han stort sett servert kraut på juletallerkenen, men etter hvert finner han param-pampam-pam-knappen og tweaker og blopper seg gjennom en hypnotisk og mørk reise til de ytterste julestjerner, mens den lille trommegutten hamrer frenetisk, nærmest militant i bakgrunnen. 

Vocoderenglestemmene etter drøyt 25 minutter er vel beholdningen - eller alibiet - rent julestemningsfaglig. 

Når man kommer hit, er man på en måte past the point of no return, så resten får nytes som det det muligens er ment som: en spektakulær juletripp av det episke og psykedeliske slaget. 

Utover det: dette er enkelt og greit noe av det mest kompromissløse julemusikkfaget har opplevd. 
__________________________________________________________________ Låten gis ut som bonusspor på en versjon av Lindstrøms kommende duoalbum med den norske sangeren Christabelle som bare selges via engelske Rough Trade. 
Albumet slippes i Norge 19. januar. 
En lengre smakebit på de 40 minuttene kan blant annet høres via nettstedet Pitchfork. 
