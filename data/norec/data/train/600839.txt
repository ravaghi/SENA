11 år på 165 minutter
Regi: 
Richard Linklater 

Skuespillere: 
Ellar Coltrane, Patricia Arquette, Ethan Hawke, Lorelei Linklater 

Drama 

USA 2014 

Aldersgrense: 7 år 

Egnethet: 
Ungdom/Voksen 

I 2002 fikk seks år gamle Ellar Coltrane hovedrollen i den nye filmen til Richard Linklater. 
Det mest spesielle med rollen var at Ellar skulle ha den — på og av - helt til han fylte 18. 
Resultatet er «Boyhood», en film som på unikt vis fanger den kanskje viktigste perioden i et hvert menneskes liv. 

«Boyhood» er en fiksjonsfilm, men en som føles uvanlig autentisk. 
Vi ser Ellar gå fra bollekinnet guttunge til smal, lavmælt ung mann på vei til college. 
Og vi ser foreldrene hans, spilt av Patricia Arquette og Ethan Hawke, gå opp og ned i vekt mens linjene i ansiktene deres blir stadig flere. 
Og den ytre verden endrer seg i takt med menneskene. 
Bush byttes ut med Obama. 
Fasttelefonen forsvinner og Facebook kommer inn. 
Coldplay er soundtracket til første scene og Arcade Fire til rulleteksten. 

Summen av det hele er en filmopplevelse ulik alle andre. 
Gjennom sin uvanlige autensitet - og ved å styre unna stort sett alle de typiske filmvendingene - skaper «Boyhood» en helt spesiell nærhet til rollefigurene sine. 
Og etter hvert som vi blir kjent med dem, ser dem utvikle seg og deler gleder og sorger med dem, blir det stadig tydeligere at deres liv egentlig er avspeilinger av våre egne. 
