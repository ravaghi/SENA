To sære sjeler slår seg sammen
DM Stith ga ut et sært, men fascinerende album i 2009 kalt "Heavy ghost". 
Nå har sangeren fra Buffalo i New York slått seg sammen med John-Mark Lapham. 
Sistnevnte er fra Abilene i Texas, men er med i Manchester-bandet The Earlies. 
Der er han innom såkalt folktronica, som han bringer med seg biter av her. 
Ledsaget av David Michael Stiths overjordiske falsett – tenk deg en utagerende Antony – skapes det en spennende miks av elektronikk, doo-wop, 60-tallspop, soul og elementer av det mer uvanlige slaget. 
Stilmessig er de ikke så forferdelig langt unna John Grant, en annen sanger som trenger et utløp for sin undertrykte seksualitet fra oppveksten i USA. 

Musikken er ikke av det mest lettfordøyelige slaget, men har sine skinnende popøyeblikk. 

Beste spor: 
"Hold back", "Riverbody", "Run away". 
