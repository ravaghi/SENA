Plateanmeldelse: inc.- «No World» 

En tantrisk dukkert. 

De relativt ukjente Daniel og Andrew Aged har figurert som studioarbeidere for blant andre Beyoncé og Elton John, men disse LA-brødrene er utvilsomt mer sexy på egen hånd. 

Deres debutplate er hysjet neo-soul med Maxwells tilbakelente fukt og en slags undertrykt kåthet fra Sadés jappe-soul. 

På sitt beste låter inc. som krysningspunktet mellom The xx og Raphael Saadiq; hviskende elskov-emo i en fuktig atmosfære av svimle gitarer, opphissende bass og erotisk baderomsakustikk. 
D'Angelo med snorkel. 

Den dampende stemningen utfordrer tålmodigheten til tider, men inc. har truffet noe eget - lyden av kos som forflyttes fra sengen til dusjen. 
Kunne fort ha endt tacky, men de lander på riktig side av klissete. 

BESTE LÅT: 
«Desert Rose» 
