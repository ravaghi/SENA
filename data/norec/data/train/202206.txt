Samsung X660
For alle de som ikke faller over seg bare det blir snakk om 3G, megapiksler og minnekort finnes det alternativer som Samsung X660. 
Vi har testet den. 

Alle er nemlig ikke interessert i de nyeste teknologiske påfunnene til mobilbransjen. 
Alt det de trenger er en mobiltelefon de kan snakke i og som man også har muligheten til sende og motta meldinger med. 

Lekker liten sak 

Med fare for å være lite politisk korrekt må vi si at denne mobilen virker perfekt for den feminine delen av befolkningen. 
Det sier i hvert fall de damene som har sett vårt testeksemplar. 
Den mangler den store størrelsen som kjennetegner mobiler for gutta som tror størrelsen betyr noe. 

Størrelsen (45 x 90 x 22 mm) og vekten (78 gram) gjør selvsagt sitt til at mobilen ser godt ut, men Samsung har alltid vært flinke på design, så også denne gangen. 
Flippmobilen X660 er en glanset kombinasjon av sort og sølv, med to skjermer og det klassiske Samsung-tastaturet. 

Reaksjonen til samboeren min da denne kom inn i hus var uansett nok til å få meg til å skjønne at Samsung kan ha skutt gullfuglen med denne modellen, selv om de tekniske spesifikasjonene ikke er noe å ringe hjem om. 

Begrenset funksjonalitet 

For som de fleste kanskje har skjønt er Samsung X660 ene og alene en telefon for meldinger og samtaler. 
Riktignok har den både kamera og MP3-støtte, men begge delene faller dessverre totalt i fisk. 

Førstnevnte har en oppløsning på 0,3 megapiksler (VGA), noe som egentlig beviser en gang for alle at dette er en meldingstelefon. 
Kameraet tar nemlig kun bilder som kan brukes i MMS-meldinger. 
Faktisk er det interessant å se den skuffende kvaliteten på bildene, siden det viser den utrolige utviklingen som har skjedd med kameramobilene det siste året. 

Når det gjelder MP3-spilling ligger problemet i det begrensede minnet. 
For med kun 10 megabyte tilgjengelig internminne og ingen støtte for minnekort er MP3-funksjonaliteten i praksis ubrukelig. 
Bortsett fra til eventuelle ringetoner da. 

Trebåndsmobilen Samsung X660 har heller ikke støtte for noen raske dataoverføringsstandarder, som EDGE eller 3G. 
Med tanke på bruksområdene for denne mobilen er imidlertid dette uproblematisk. 
Derimot er det langt mer problematisk at Samsung har valgt å kutte ut Bluetooth også i denne modellen. 
Dette fjerner muligheten til enkel tilkobling til en rekke ekstrautstyr og føles som et litt gjerrig valg fra selskapet. 

Funker godt 

X660 fungerer imidlertid godt på de områdene den er ment å fungere godt. 
Lydkvaliteten i denne mobiltelefonen er veldig bra. 
Det samme kan sies om meldingsfunksjonaliteten. 
Riktignok har Samsung fremdeles ikke skjønt at vi har lyst på stor bokstav etter punktum, men de har gjort en del andre endringer som sammen med det gode tastaturet gjør meldingsopplevelsen veldig bra.. 

Flippmobilen Samsung X660 ligger på et prisnivå rundt 1 600 kroner uten subsidier, noe som er en relativt grei pris for en telefon uten de store utskeielsene. 
Er du blant dem som ikke har de største kravene til mobilen din og som er ute etter et lekkert ytre kan denne mobilen helt klart være et meget godt alternativ. 
For hvorfor gjør det vanskelig når det kan gjøres enkelt. 
