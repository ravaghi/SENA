KiSS DP-1100
TEST: 
Den skjules nesten under et A4-ark, men den lille DVD-spilleren fra KiSS Technology støtter flere formater enn de fleste andre DVD-spillerne på markedet. 

Danske KiSS Technology har i flere år vært en av markedets mest innovative produsenter av DVD-spillere. 
De var blant annet først ute med en MP3-kompatibel spiller, og senere også først med DivX-støtte. 
Vi har testet en rekke av disse spillerne, og har tidvis vært meget imponerte, selv om det ofte har vist seg å være en god del "barnesykdommer" knyttet til spillerne, blant annet når det gjelder stabilitet. 

Heldigvis har selskapet vært flinke til å legge ut gratis oppgraderinger av den interne programvaren etter hvert som feilene har vært oppdaget, og de største problemene har etter hvert blitt ryddet av veien hos de fleste modellene. 

Liten og rimelig 

KiSS DP-1100 er en ny, rimelig DVD-spiller fra selskapet. 
Eller rettere sagt, en multimediespiller. 

Listen over støttede formater er nemlig meget lang, både når det gjelder video- og lydavspilling. 
En interessant detalj er at den støtter oppskalering av bildet til HD-format 1080i, noe som kan gi et bedre bilde dersom du har en TV som støtter standarden. 

Utforming 

Selve spilleren er meget kompakt, overflaten er så vidt større enn et A4-ark. 
I fronten er det bare to knapper, play/pause og stop/eject. 
Under DVD-skuffen er det et info-panel som blant annet viser tiden under avspilling. 

Det første vi reagerte på var det sterke blå lyset som kom fra de to knappene når spilleren er påslått. 
Det viste seg umulig å skru av, ironisk nok kan du justere lyset i info-panelet, men ikke de to knappene. 
Lyset er så sterkt at du kan se noe av innmaten i spilleren gjennom den mørke plastfronten, og gir spilleren et prototype-preg. 

I bruk 

Tilkobling til TV gjør du via scart (RGB), component (RGB), S-video, eller via kompositt-utgangene. 
Vi brukte førstnevnte, noe som gav et meget bra bilde (ved DVD-avspilling) på vår 42-tommer LG 42PX3RV. 

Menyene kommer på norsk, og er etter vår mening blant markedets beste og mest oversiktlige. 
Første gang du starter spilleren blir du ledet gjennom oppsettet, og her trenger du slett ikke være noen ekspert. 

Som nevnt gav DVD-filmer gode bilder, men vi savner noen funksjoner ved DVD-avspilling, mest en resume-funksjon. 
Kommer du i skade for å trykke Stop under avspillingen, må du starte avspillingen forfra igjen. 
Dette har vi påpekt ved flere tidligere KiSS-tester, og vi er litt forbauset over at dette fortsatt ikke er fikset. 

Setter du inn en brent plate (CD/DVD) med musikk-, video- og bildefiler på, vises mapper og filer i en struktur ikke ulik Windows Explorer. 
Lange filnavn og norske tegn vises korrekt. 
Navigering skjer ved hjelp av fjernkontrollens fire navigasjonsknapper og OK-knappen i midten. 

Format-test 

Støtten for Xvid/DivX-avspilling er blitt "moden", og start, spoling og opphenting fungerte upåklagelig, men vi må innrømme at lysten til å se en helaftens spillefilm i DivX-format på vår nye, store TV, er begrenset. 
Undertekster i .srt-format ble også vist automatisk og korrekt. 

Spilleren støtter også det mer sofistikerte MPEG4-formatet Nero Digital, som blant annet kan inneholde kapitler og undertekster. 
Her var resultatene mer ymse. 
Spesielt undertekstene viste seg å være problematiske å vise korrekt, den var som regel justert for langt ned i bildet til at den ble lesbar. 
Skifte av kapitler tok flere sekunder, og ved et par anledninger frøs avspillingen totalt. 
I de tilfellene måtte vi dra ut strømkontakten, fordi spilleren ikke har noen "hard reset" knapp. 

Avspilling av musikk i formatene WMA, MP3 og Ogg Vorbis fungerte uten problemer. 
ID3-tagger støttes imidlertid ikke. 
Du kan ikke programmere rekkefølgen, og heller ikke spille av filene i tilfeldig rekkefølge. 
Du kan imidlertid gjenta én sang eller alle sangene i en mappe. 
Lydfiler i Nero AAC-format (MP4) ble også avspilt, men med svart skjerm - sannsynligvis fordi spilleren behandlet dem som videofiler. 

Spilleren støtter også bildefiler i JPG-format, og slide-show startes automatisk. 
Hvis du ønsker å betrakte et bilde i mer enn de få sekundene det vises, kan du trykke på pause-knappen. 
Små bildefiler (under 1 MB) anbefales. 
Grunnen er enkel. 
Dersom bildefilen er stor, tar det lengre tid å dekode bildet, og resultatet kan bli at bildet bare vises i et glimt før spilleren går videre. 

Flere tekniske data 

Konklusjon 

Joda, til tross for lav pris, DP-1100 gjør jobben stort sett bra. 
DVD-kvaliteten er upåklagelig. 
DivX og musikk dekodes også uproblematisk. 
Nero Digital er fortsatt problematisk, men vi regner med at dette fikses i fremtidige firmware-oppgraderinger. 
Vi likte ikke de blå lysene i fronten, manglende resume-funksjon, og at vi måtte dra ut kontakten for å få nullstilt spilleren de gangene vi opplevde at den låste seg. 
Likevel: bra valuta for pengene. 

Flere bilder fra menyene 
