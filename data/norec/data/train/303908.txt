Architects tar balletak
Unge punk-kometer klare til å erobre verden. 

ALBUM: 
Britiske Gallows har opparbeidet seg en høy stjerne innen moderne punk med mesterverkene «Orchestra of Wolves» og «Grey Britain». 
Selv om mange har trykket bandet til sitt bryst, har den kommersielle suksessen latt vente på seg. 

Nå er det landsmennene og sjangerkameratene Architects tur til å forsøke å gjøre vei i punkvellinga. 
Og etter «The Here And Now» å dømme har gjengen gode forutsetninger for å lykkes med å nå de brede massene uten å kaste for mange av sine tidligere fans over bord. 

Innholdsrikt Singelen «Day In Day Out» forklarer hvorfor. 
Kvintetten har en utsøkt evne til å lage effektive widescreen-refrenger uten verken å bli påtatt klissette eller overdrevent fremmedgjort. 
Det handler om de gode riffene og å fjerne seg fra mellomsnakket og distraksjonene. 

Enkelte vil kanskje synes at de har lagt av seg for mye av mathcore-estetikken. 
De om det. 
Med unntak av et par plattheter som sippete «An Open Letter To Myself», er Architects fjerde album et velkomponert og innholdsrikt etapperitt som tar deg med fra streite rockere som «Learn To Live», via energibomber av typen «Delete, Rewind», til Converge-inspirert hardcore i «The Blues». 

Høyt energinivå Platen er fortreffelig produsert av Steve Evetts, som også har jobbet med band som The Dillinger Escape Plan og Every Time I Die. 
Resultatet er luftig og kontant lydbilde som puster der det skal og slår der det behøves. 

Dersom du har et hjerte som banker for band som The Bronx, tidligere nevnte Gallows, Bring Me the Horizon og The Dillinger Escape Plan, har du alle mulige forutsetninger for å føle deg hjemme i Architects nærvær. 

Man kommer nemlig langt med en god riffnese, kjærlighet for faget og bøtter med energi. 
