Musikk som medisin
Et bedre avbrekk i julestresset skal man lete lenge etter. 

Det er i underkant av to uker til selveste julaften og de fleste av oss føler på stresset. 
Derfor var det som å komme til en oase av ro og fred da Bugge Wesseltoft fremførte sine smakfulle tolkninger av kjente og kjære julesanger tirsdag kveld. 

For 20 år siden ga Wesseltoft ut et helt annerledes julealbum, «It´s Snowing on My Piano», etter en oppfordring fra et tysk plateselskap. 
Betingelsen han selv satte for prosjektet var at han ville gjøre det på sin egen måte, og resultatet ble et stemningsfullt julealbum hvor tradisjonelle julelåter er strippet ned til luftig og leken improvisasjon med kun piano. 

I kveld fikk vi servert låter fra både jubileumsalbumet og oppfølgeren «Everybody Loves Angels» - en samling av Wesseltofts tolkning av låter han har et sterkt forholdt til. 
Han starter med sistnevnte og blant de utvalgte var «Bridge over Trouble Water». 

Det tar ikke lang tid før den harmoniske julestemningen melder sin ankomst når det kjente temaet fra «In Dulce Jubilo» blir tydelig. 
Wesseltoft leker med sangenes melodier og harmonier og trekker dem utenfor boksen før han så kommer tilbake til de kjente temaene. 
Han bruker pausene som virkemidler inn i improvisasjonen og skaper både ro, luft og spenning. 
Og det er akkurat denne stemningen han setter fokus på. 
Det er minimalt med prating mellom låtene - det er bare han og pianoet. 

Han spør publikum om vi fortsatt er våkne før han setter igang med «Det Kimer Nå Til Julefest». 
I anledningen får vi en funky versjon med en sterkere dynamikk før han viser sin tekniske hurtighet med «What Child Is This». 
Etter en nydelig versjon av «Mitt Hjerte Alltid Vanker» avslutter han konserten med «Blowing in the Wind» og «Let It Be». 
For å toppe det hele tar han «Glade Jul» som avslutningsnummer og publikum får lov til å synge med. 

Bugge Wesseltoft viser musikalsk og spilleteknisk overskudd som imponerer. 
Kveldens konsert var som medisin for sjelen. 
Et bedre avbrekk i julestresset skal man lete lenge etter. 
