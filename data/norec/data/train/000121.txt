Game of Thrones S02
Det episke dramaet forsetter i andre sesong av Game of Thrones. 

Det er duket for krig, intriger, sex og drama når de adelige familiene i de syv kongerikene i Westeros fortsetter kampen om makten og tronen i Game of Thrones. 

Da Torfinn Borkhus anmeldte den første sesongen, mente han at dette var det beste som hadde skjedd fantasysjangeren på ti år. 
Han omtalte Game of Thrones som en fantastisk serie - og det er den fortsatt. 

Denne anmeldelsen er basert på de fire første episodene i andre sesong, og jeg er ikke skuffet over fortsettelsen! 

Maktkrigen fortsetter 

Andre sesong av Game of Thrones starter der den første sesongen slapp. 

Borgerkrig herjer i de syv kongerikene i Westeros. 
Lannister-klanen klamrer seg til makten med den ufordragelige drittungen Joffrey på tronen. 

Han blir mer og mer fryktelig mot sin forlovede Sansa Stark, mens han hersker i King's Landing som en maktsyk og sadistisk treåring. 

Brødrene til den avdøde kongen Robert Baratheon, Renly og Stannis, vil begge vippe Joffrey av tronen og ta kronen selv, mens Robb Stark kriger for rettferdighet, hevn og herredømme i nord. 

Et rikt persongalleri 

Dette er bare noen få av de mange historietrådene vi følger i andre sesong av Game of Thrones. 
Det er mye å følge med på, og manusforfatterne og regissør Alan Taylor vever det sammen på mesterlig vis. 

Likevel gjelder det å ha handlingsforløpet og persongalleriet fra første sesong friskt i minne. 
Andre sesong bruker nemlig ikke tid på å introdusere oss for menneskene og universet på ny. 

Du må holde tunga rett i munn for å følge med på hvem som kriger mot hverandre og hvem som er allierte, spesielt hvis du ikke har lest George R. R. Martins A Clash of Kings, som andre sesong er basert på. 

Strålende skuespillere 

Det var ikke alle rollefigurene som overlevde første sesong av serien. 

Persongalleriet er imidlertid ikke svekket av den grunn. 
Du møter flere nye rollefigurer i sesong to av Game of Thrones. 

Balon Greyjoy, Stannis Baratheon, prestinne av R'hllor Mellisandre av Asshai og Davos Seaworth, er noen av figurene som veves inn i historien. 

Liam Cunningham er flott som Davos Seaworth, en tidligere smugler og som nå er lojal tilhenger av Stannis Baratheon. 
Stephen Dillane gjør en god jobb for å få meg til å mislike den strenge Stannis, mens Carice van Houten er skremmende og forførende som Mellisandre. 

Det er imidlertid skuespillerne fra første sesong som jeg fortsatt har mest sansen for. 
Lena Headey overbeviser spesielt som manipulerende adelskvinne og beskyttende dronningmor, mens Peter Dinklage er den virkelige stjernen i serien som Tyrion Lannister. 

Tyrion er en kompleks figur med både gode og dårlige egenskaper, som handler både uselvisk og egoistisk. 
Dinklage spiller dette ut med en overbevisning og troverdighet som imponerer. 

Et mesterlig drama 

Game of Thrones er et intenst karakterdrama med solid manus og dyktige skuespillere. 
Andre sesong fortsetter eventyret på mesterlig vis. 
Dette er en serie der fantasyfantaster og dramaelskere kan møtes i skjønn forening. 

Dramaet fengsler deg fra første til siste stund i hver episode, du kjeder deg ikke et sekund! 
De timeslange episodene flyr forbi og gjør deg sulten på mer. 

Game of Thrones er allerede sikret en plass på listen over serieklassikere. 

Hvis HBO fullfører adapsjonen av alle bøkene i George R.R. 
Martins mesterverk A Song of Ice And Fire, vil Game of Thrones gå ned i historien som en av de beste seriene gjennom tidene! 

GAME OF THRONES HAR PREMIERE PÅ CANAL+ ONSDAG 2. MAI KLOKKEN 20.00. 
Serien kommer på NRK3 tidlig i 2013. 
