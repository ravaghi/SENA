Misbrukt alvor 2
Også denne Beck-episoden handler om spillgalskapens elendigheter, på en nesten religiøst infernisk måte. 

Handlingen gir mistanker om at svensker forutså Trond Giskes automat-initiativ, for her handler det om en tidligere idrettsminister fra Socialdemokratarna og hans noe ambivalente engasjement i gambling-mørkets fyrster og fristere. 

Det har seg sånn at ministeren blir mystisk borte, noe som ikke ville vært mulig med Giske, for man kunne bare ha gått etter lyden fra den ustoppeligste av alle stemmer. 

Forsvinninger beveger den humørhemma etterforskeren Beck ned i spilleautomatenes groteske elendighet. 
Sosialpolitikk går ikke på lett fot i skandinavisk krim, og her oppretter dessuten regissør Sundvall et økologisk korrekt mørke som ville gjort at islamister kunne bære bikini uten å bryte kleskoder. 

Dette er ikke den beste Beck-episoden. 
Den seine svensken har satt farten så kraftig ned at han vil bli forbikjørt av gravferdsfølger. 
Og så blir Gunvald utredet av internerne. 
Igjen. 
