Nye eventyr for fantastisk spillduo
Ratchet og hans tørrvittige sidekick Clank skal redde universet igjen. 
Og de gjør det med uanstrengt stil. 

Høsten 2002 tok en ny spillduo meg med storm. 
Etter 30 timer i Ratchet og Clanks fantastiske PS2-verden, gikk jeg umiddelbart i gang med 30 nye timer. 

Spill som «Ratchet & Clank» vokser ikke på trær. 
Det tok utgangspunkt i plattformgenren og skapte en unik, oppfinnsom, morsom og ekstremt engasjerende spillopplevelse. 

Det er simpelthen et av de aller beste spillene jeg har spilt noen sinne. 

Nå er det klart for det sjette spillet i serien (hvis du regner med «Ratchet: Gladiator» og PSP-spillet «Ratchet & Clank: 
Size Matters»). 
Og gjensynet er definitivt av det hjertelige slaget. 

Insomniac har funnet tilbake til den uslåelige miksen av heftig miljønavigering, fantastiske kampsekvenser, givende utforsking, vellykket humor og rollespillinspirert oppgradering av de fantasirike våpnene til Ratchet. 

Du kan boltre deg i en mengde forskjellige og interessante verdener, ledsaget av den evige lyden av klingende skruer og muttere du samler inn for å kunne kjøpe våpen, ammunisjon og beskyttelsesdrakter. 

Historien er både velregissert, bra skrevet og til tider veldig, veldig morsom, og alle som liker å samle ting i spill inviteres til fest. 

Det er heller ingenting å si på variasjonen i det du opplever, det er bortimot umulig å kjede seg en eneste gang i løpet av de 10-15 timene det tar å fullføre «Ratchet & Clank Future». 

Og der finner du også den første av to minus jeg har satt i margen. 
Dette spillet er det korteste og letteste i denne serien til nå, og for min del påvirker nivåsenkingen av utfordringene engasjementet mitt. 

Jeg skulle også så gjerne ha sett at man blir bedre belønnet for å finne de godt skjulte gullmutterne, slik man ble i det aller første «Ratchet & Clank»-spillet. 
Motivasjonen for omfattende utforsking svekkes. 

Det er allikevel vanskelig å være streng mot «Ratchet & Clank Future». 
Faktum er og blir at så og si ingen andre spill i denne genren kommer i nærheten av kvalitetene du finner her. 

PS: 
I salg fra onsdag 14. november. 
