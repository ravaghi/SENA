Stavangersymptomer
Overthrow kan skremme vannet av et bombefly. 

Det er lenge siden Bergen ledet an på den norske rock— og metalscenen. 
Og utenfor Kolbotn er det nå strengt tatt bare Rogaland som gjelder. 
Det skyldes ikke bare gamle travere som The Deviant, Gehenna, Haggis og Purified in Blood; med Kvelertak, Årabrot, Djevel, The Konsortium og bergensaktuelle Jagged Vision har rogalendingene lagt listen for norsk metal høyere enn noensinne. 

Foreløpig siste band ut er Overthrow, som har tatt seg god tid til å perfeksjonere sin saftige blanding av thrashmetall, hardrock og hardcore. 
Det har de gjort lurt i, for «Adjust to Darkness» er blitt en bredbent og fargerik blanding av sørgmodige svartmetallriff, festlig thrashpønk à la senere The Exploited og guttural Stockholm-dødsmetall. 
Platen er spekket med gruppekoring, seig groove, forrykende soloer og pondus nok til å skremme vannet av et B-52-bombefly. 

Overthrow vil nok aldri oppnå samme status som Kvelertak, til det er de kanskje for aggressive og konfronterende. 
Men på sitt beste er bandet så fengende at de kan nå ut til mange utenfor kjernepublikummet – forutsatt at folk våger å slippe dette musikalske beistet innpå seg, da. 

Enig med vår anmelder? 
Si din mening! 
