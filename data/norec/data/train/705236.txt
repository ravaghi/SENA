«Hidden Figures»:Overtydeleg svart-kvitt 

Viktig og rystande historie om rasedelt USA, altfor glatt fortalt. 

Hidden Figures Genre: Drama. 
Med: 
Taraji P. Henson, Octavia Spencer, Janelle Monae, Kevin Costner, Kirsten Dunst, Jim Parsons, Mahershala Ali m. fl. Regi: 
Theodore Melfi. 
USA 2016. 
Lengde: 
1 t. 
59 min. 
Aldersgrense: 
Tillatt for alle. 

Styrken til filmar basert på verkelege hendingar, er at rystande historier får ei heilt anna tyngde enn om dei bare skulle vera fri fantasi. 
Sånn sett er utgangspunktet for «Hidden Figures» godt. 
Filmen handlar om tre talentfulle og sterke afroamerikanske kvinner som trassa fordommar både mot kjønn og farge og blei pionerar både for kvinner og farga i den krittkvite og mannsdominerte romfartsorganisasjonen NASA i USA. 

Mattegeniet Katherine Johnson (Taraji P. Henson), datapioneren Dorothy Vaughn (Octavia Spencer) og NASAs første kvinnelege ingeniør Mary Jackson (Janelle Monáe) levde i eit Virginia i USAs sørstatar som på 1960-talet framleis var rasedelt, der farga personar måtte setja seg bakerst i bussen, bruka eigne toalett og ikkje fekk gå på dei same skulane eller låna dei same bøkene som kvite. 
Det var - og er - skammeleg. 
I ei verd der skiljet mellom «oss» og «dei», basert på etnisitet, er tilbake for fullt, er det viktig og nødvendig å stadig bli fortalt historiene om kor gale dette er og var. 

Problemet når Hollywood skal fortelja slike sterke heltehistorier på film, er at ein risikerer å gå i den grøfta «Hidden Figures» så definitivt har gått i: 
Dette er så overtydeleg, så sentimentalt og så svart-kvitt at du med éin gong skjønar korleis det skal gå. 
Alle karakterane er heilt eindimensjonale: 
Dei svarte (kvinnene) har utelukkande positive eigenskaper, dei kvite (mennene) er, med 1,5 unntak, fordomsfulle og dumme. 
Heltane våre står på for fedrelandet, for familien og for Gud, og vinn sjølvsagt til slutt. 
Og skulle du på noko tidspunkt vera i tvil om kva du er meint å føla, er det lagt på uuthaldeleg sentimental klissemusikk. 

Eg kan ikkje skjøna anna enn at Oscar-nominasjonane, blant anna til Beste film, er basert på dårlig samvit. 
Både for fjorårets heilkvite Oscar og for den nære, amerikanske raseskiljehistoria. 
Men så tøffe og viktige damer hadde fortent å bli ein betre film, med skarpare kantar og høgare temperatur. 
Den amerikanske borgarrettskampen var aldri glatt feelgood. 
