Positiv utvikling
Anna of the North viser fin progresjon fra tidligere materiale på sin seneste ørefull med synth-pop. 

Albumdebuten puster snart Anna of The North i nakken, for nå gjenstår bare noen skarve uker. 
Vi har dog hatt muligheten til å bli noe kjent med Lovers allerede med tittelsporet og «Someone» som allerede er lansert. 

Men når det gjelder «Money» er dette første gang siden desember 2014 at Anna of The North med musikken sin har vekket min interesse igjen. 
Det var da de slapp demoen «Oslo» som en julegave til fansen, som for min del har vært selve beviset på hvor nydelig og appellerende synth-popen til duoen kan være. 

«Money» er ikke helt der, men den snuser på det samme nivået. 
Stilmessig har denne låta samme fotavtrykk som resten av materialet som Anna Lotterud og Brady Daniell-Smith har sluppet de siste tre årene. 
Men jeg liker denne låta bedre enn sangene som allerede er vist fram fra skiva. 
Grunn nummer én er at den føles mindre forutsigbar. 

Den er ikke eksempelvis som «Someone» der jeg føler at sekundet jeg setter den på, så har jeg hørt musikk i samme sjanger med de samme akkordene og vibbene før. 
«Money» er en mer stimulerende lytteropplevelse sånn sett, men også fordi jeg liker rytmen, vokalen og ikke minst den skarpe synthen i mellompartiet som frisker opp inntrykket. 

Jeg skulle imidlertid ønske at lydbildet var mektigere, fordi det kan framstå litt forsiktig. 
Det hadde nok heller ikke skadet å krydre den litt mer, kanskje ved å gjøre mer ut av mellompartiet enn å spille litt synth, og kort tid etterpå havne tilbake på refrenget igjen. 
Det blir noe forsiktig, selv om det er bedre enn før. 

Anna of The North viser en god utvikling på «Money» som i og for seg er en fin låt. 
Den er blant deres topp tre så langt, etter min mening. 
