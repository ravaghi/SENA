Vi har testet Kärchers nye vindusvasker
De fleste andre oppgaver i hjemmet har fått sitt apparat som letter jobben, og nå er det vindusvaskingens tur. 

Vi har fått støvsuger, vaskemaskin, elektrisk drill og et hav av andre apparater som hvert fall hevder at de letter husarbeidet. 
Men på noen felter lever vi fortsatt i middelalderen. 

Vindusvask er et av dem. 
Vi vasker vinduene våre slik vi har gjort siden, ja, hvem vet. 
Klut, vaskemiddel og nal (håndtaket med gummilist) og en god porsjon banning over striper og søl. 

Så skepsisen min var stor når Kärcher mener de skal forenkle en jobb vi har gjort i så mange år på samme måte. 
Vil dette virkelig fungere? 
Veive et oppladbart plastapparat rundt på vinduet? 
Veldig skeptisk. 

Liten vannsuger 

Med det litt kryptiske navnet "WV 50 Plus" har Kärcher lansert det de kaller en vindusvasker. 
Det høres ut som en slags robot, men det er i praksis en liten vannsuger (tenk støvsuger som suger vann). 

Pakken er lett inspirert av Ikea - liten boks og mange plastdeler som skal settes sammen riktig, men de to enhetene er enkle å sette sammen. 
For pakken inneholder egentlig to ting - en vannsuger og en sprutflaske med en mopp foran. 

Kärcher er et tysk kvalitetsmerker og det merkes faktisk fort selv på et såpass enkelt produkt. 
Delene passer godt sammen og både vannsugeren og spruteflasken lar seg lett demontere så man får renholdt delene. 

Slik virker den 

Spruteflasken med moppen fungerer faktisk godt til å spre såpevann og gjør den nødvendige vaskingen. 
Vi kjører på, først litt såpe og vann, og så pøser vi på, så det renner. 

Frem med sugeren - og til vår egentlig store forbauselse fungerer "vindusvaskeren" helt strålende. 
Vannsugeren slurper i seg den tynne hinnen av såpe og vann på glasset, enten man drar opp, ned eller sidelengs. 
Og - viktigst - den etterlater seg ikke striper. 
Fordi man kan bruke den alle veier, kommer heller ikke motorenheten i veien når man skal inntil vinduskantene. 

Det er selvfølgelig mulig at jeg er en kløne, men til tross for at jeg faktisk synes vindusvasking er ganske tilfredsstillende og gjør meg flid, blir det vanligvis langt fra perfekt. 
Det blir alltid litt striper. 
For vannet fordeler seg langs nalen og til tross for nitidige forsøk på å skrape i et overlappende mønster fra topp til bunn materialiserer stripene seg på nesten magisk vis - og utløser stadige aarrgg-lyder fra nal-føreren. 

Men Kärcher-vaskeren suger inn vannet i stedet for å skyver det rundt. 
Etter hvert som jeg ble modigere begynte jeg å veie sugeren rundt på vinduet etter full sjømann-metoden for å provosere frem striper. 
To trinn bakover og en inspeksjon av vinduet - nei, faktisk, ganske så stripefritt. 
En bonus er at Kärcher-sugeren ikke lager den vanlige irriterende hvine-lyden små støvsugere gjør - lydnivået er fullt til å leve med. 

Se flere bilder i karusellen under, og video av en demonstrasjon fra IFA-messen lenger ned i artikkelen 

Kärcher-vaskeren løser også et annet problem for alle som har litt eldre vinduer med tendenser til sprekker mellom glass, fuge og treramme. 
Fordi vannet blir sugd opp slipper du alt sølet på bunnen av vinduet og å tenke om det siger inn i vindusrammen. 
Jeg har dessuten vinduer som man snur rundt så de står opp ned når jeg skal vaske utsiden. 
Og tørker man da ikke veldig nøye, renner det vann nedover i striper når man slår vinduet rundt og på plass igjen. 

Jeg testet til slutt å helle ut en del vann på gulvet. 
En runde med vannsugeren og det ble egentlig helt tørt på gulvet. 

Etter å ha vasket tre vinduer ser man - lett overrasket - at tanken på vannsugeren er halvfull av noe som ser ut som litt tynn kaffe. 
Ja, man har vasket vinduene. 
Tømmehullet på tanken kunne vært litt større, men dette er pirk. 

Det eneste som trekker ned for enkelte kunder vil være mangelen på et smalere frontstykke. 
Det som følger med er 28,2 cm bredt, og det begrenser bruken på smale vinduer. 

Jeg er dog litt gammeldags - vindusvaskeren er nok en dings som må være oppladet når man skal gjøre jobben, men Litium-batteriet er et pluss. 
Kärcher hevder at en lading holder til 25 kvadratmeter glass, noe vi ikke fikk testet fullt ut denne gangen. 

Konklusjon 

Om alle andre synes Kärcher er verd 700 kroner er et åpent spørsmål. 
Men har du mye vinduer og er glad i at de er rene, kan du slippe mye striper og søl for 700 kroner. 
Da takker i hvert fall jeg ja til å pensjonere nalen. 
