«Stolthet og fordom»
Regi: 
Joe Wright. 
Med: 
Keira Knightley, Matthew MacFadyen, Brenda Blethyn, Donald Sutherland, Tom Hollander, Rosamund Pike, Jena Malone. 
Amerikansk.Periodedrama - tillatt for alle, egnet ungdom/voksne. 

Janes Austen utbrukt? 
Langt ifra - særlig ikke med to perfekte hovedroller! 

De to heter Keira Knightley og Matthew MacFadyen. 
Sammen lager de nydelig og dyptpløyende filmmoro. 

Det er Austens «Pride and Prejudice» denne gang, publisert i 1813. 
Tilsynelatende en slags komedie om lavadelsmannen med sin geskjeftige kone og fem ugifte døtre. 
Som alle skal giftes. 
Og helst giftes godt. 

Det man ofte glemmer, er at historien forteller om et samfunn med innebygget sosial tragedie for kvinnene: 
Uten ektemann, ingen penger. 
Uten penger, armod. 

«Stolthet og fordom» er selvfølgelig en gjennomført utstyrsfilm. 
Men først og fremst en historie om to elskende som var ment for hverandre, men som får en lang, lang vei før de finner frem: 
Keira Knightley er den handlekraftige, sta og selvstendige nest eldste datter. 
Og Matthew MacFadyen er den grunnrike, ridderlige og monumentalt hemmede godseieren. 

Måten de to kretser rundt hverandre, er en beskrivelse av forelskelse, håp, skuffelse, raseri, glede og nytt håp. 
Det er frydefull dans uti alle det klassiske skuespilleriets små og store fasetter. 
Dessuten avspeiles sterkt og inntrykksfylt det tidlige engelske 1800-tallssamfunnets sosiale konsekvenser. 

Dette er stor og flott underholdning, intet mindre! 
