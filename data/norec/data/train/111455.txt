Fuck Buttons:«Tarot Sport» 

(ATP/Tuba) 

Heftig, heftig. 

Bak det slemme bandnavnet skjuler det seg et par karer fra en engelsk by med stolte nyskapningstradisjoner innen musikk: 
Bristol. 
Andrew Hung og Benjamin John Power er imidlertid ikke banebrytere som sådan; de er snarere forfriskere av den typen elektronika som appellerer til rockmenigheten. 

Dette understrekes ytterligere av at de har hyret inn Andrew Weatherall som produsent; mannen som for snart 20 år siden løftet Primal Scream fra rockegrøfta til dansehimmelen. 
Sammen har de laget et album fullt av syntetisk, dronende fuzzlyd over et monstergroove som ruller fanfarisk tungt og pløyer gjennom et lag av riktig så skimrende vakre melodilinjer - dette er ikke så utilgjengelig som navn og innpakning kan gi inntrykk av. 

«Tarot Sport» er imidlertid fordømt tøff, og de mange som har gledet seg over The Prodigys comeback i år kan trygt ta steget videre og lytte til dette. 
Fuck Buttons river nemlig også hus, dog på en mer sofistikert måte. 

ANBEFALTE KJØP: 
«Rough Steez», «The Lisbon Maru», «Olympians», «Space Mountain», «Flight Of The Feathered Serpent» 
