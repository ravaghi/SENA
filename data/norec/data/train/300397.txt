Uspiselig drops
«Winter's Tale» er bare sukkerlake og e-stoffer. 

FILM: 
Jeg vet neimen ikke hva som var vanskeligst å svelge. 

At et innvandrerpar som på 1800-tallet blir sendt hjem fra Ellis Island, fra skuta setter babyen sin ned på havet i et skrøpelig lekeskip, for at han skal drive i land på Manhattan og med dét utgangspunktet få et utmerket liv. 

At dette fremstilles som en poetisk kjærlighetshandling. 

At babyen tyve år senere er blitt til 37 år gamle Colin Farrell. 

At han skal være jevngammel med, og forelsket i, Jessica Brown Findlay fra «Downton Abbey». 

At de to i det hele tatt liker hverandre. 

At Farrell frivillig uttaler replikker som «Er det mulig å elske noen så høyt at de ikke dør?», skjønt han kanskje burde ant uråd da han fikk et manus i posten signert Akiva Goldsman, poeten bak manusene til «Batman & Robin» og «Da Vinci-koden», som i tillegg til å regissere har adaptert Mark Helprins omfangsrike eventyrroman og dermed brakt filmen hinsides enhver frelse. 

At familien applauderer når overklassejenta Findlay tar med innbruddstyven Farrell, som hun har kjent i et døgn og som dagen før prøvde å rane huset deres, hjem, og presenterer ham som sin utkårede. 

At studioet der de to går rundt med nysprayet hår og bare hoder og halser i et dataanimert dunregn skal være New York ved vinterstid for hundre år siden. 

At ethvert menneske har sitt skjebnebestemte «mirakel» som skal og må skje med dem, og at dét at Colin ennå er i live, og ennå 21/37, i dagens New York, har noe å gjøre med at han ikke har oppfylt sitt. 

At Will Smith og Russell Crowe, som hhv. 
Lucifer og uspesifiert demon-mafioso, klarer å la være å fnise der de sitter og småprater om hvor flott det er å være ond. 

At denne egenskapen er grunnen til at Crowe forsøker å ta rotta på Colin. 

At håndlangerne hans, når de omsider har omringet offeret sitt, gjerne står og henger i noen minutter slik at Colin får holdt en inspirerende liten tale for så å bli reddet av en Pegasus med bomullsaktige spesialeffektvinger. 

Men jeg prøvde. 
Og nå har jeg veldig vondt i magen. 
