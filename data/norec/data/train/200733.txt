Nokia Lumia 920
Nokias råeste Windows Phone 8-telefon har unike funksjoner, men de har en stor ulempe. 

Kampen om Windows Phone 8-kundene er i gang, og når det gjelder toppmodeller er det HTC Windows Phone 8X, Samsung Ativ S og Nokia Lumia 920 som er våpnene. 
HTC Windows Phone 8X har vi allerede testet, og vi likte den godt. 

Men det er definitivt Lumia 920 det har vært knyttet aller størst spenning til. 
Windows Phone-folket har tatt på seg siklesmekke hver gang ny informasjon og bilder har kommet ut av Finland, som PureView-kamera, trådløs lading og en nyskapende skjerm. 
Det virket som om Nokia hadde snekret sammen den ultimate Windows Phone-telefonen. 

Og på mange måter har de også det. 
Men den har én stor ulempe, som vil falle mange... tungt, for hjertet. 

Stor og tung 

Lumia 920 er en diger mobil. 
I rene tall er den ikke så mye større enn for eksempel 8X fra HTC; den er litt kortere, noe bredere og litt tykkere. 
Men der 8X sin tykkelse bukter seg sakte men sikkert inn mot midten, er Lumia 920 tykk over det hele. 

Og vekten er betraktelig høyere enn de fleste andre: 186 gram, mot 8X sine 130 gram og iPhone 5 sine 112 gram. 
Disse ekstra grammene utgjør mer enn man skulle tro, og 920 ender opp som en tung og stor mobil. 
Det å holde HTC 8X i forhold til Lumia 920 er to forskjellige verdener: 8X forsvinner inn i hånden, og blir en del av den. 
Lumia 920 stikker ut av hånden din, mens hånden prøver så godt som mulig å holde tak i den. 
Noen vil oppleve det som å holde noe sterkt og kraftig, mens andre bare vil oppleve det som unødvendig slit. 
Vi anbefaler deg å prøve den selv, for akkurat som et klesplagg vil ikke denne passe alle. 
I våre øyne er størrelsen og vekten til Lumia 920 telefonens aller største problem. 
Den burde vært mindre, den burde vært lettere, og det hadde gitt oss et langt bedre inntrykk. 

920 får du i hvitt, grått, sort, rødt og gult. 
Dette sikrer deg mye oppmerksomhet, da fargene gir telefonen et enda mer voldsomt inntrykk og den nærmest skriker "SE PÅ MEG, DA!" når du sitter på bussen. 
Den gule modellen vi testet er dessuten speilblank over det hele, og den sorte skjermen buer seg pent ned i resten av kroppen. 
Alt dette gir mobilen et nesten godteri-aktig utrykk. 
Lumia 920 er et solid stykke plast vi gjerne kunne spist til dessert. 

Vi savner dog en indikatorlampe, samt låseknapp på toppen i stedet for på siden. 
Og selv om telefonen preges av runde hjørner, er tvert i mot bunnen en skarp 90 graders vinkel. 
Når telefonen i tillegg er så tung, gjør dette at den gnager seg ned i lillefingeren din om du liker å holde mobilen slik vi gjør. 
Og den glatte plasten gjør at du bør holde godt på den, for som vi sikkert kommer til å gjenta rundt 920 ganger i denne testen: 
Mobilen er tung. 
Spesielt glatt blir det om du holder mobilen med votter. 

Vottevennlig skjerm 

– Holde med mobilen med votter!? 

Ja, holde mobilen med votter. 
Lumia 920 kan nemlig brukes med både votter, hansker og vanter. 
Og gafler, for de som måtte være interessert. 
Skjermen oppfatter nemlig ikke bare fingre, slik de fleste andre kapasitive skjermer gjør. 
Dette liker vi godt, nå som vinteren gjør sitt inntog. 
Presisjonen blir nødvendigvis ikke helt på topp, men det er mer enn nok til å kunne ta en telefon eller lese mobiltilpassede nettsider. 

Dessverre opplever vi ofte at vi må trykke ekstra hardt og lenge før telefonen lystrer når vi er ute i kulda, og det virker som den går over i "votte-modus" på et tidspunkt etter å ha strevd litt. 
Men uansett: 
En godt kledd og varm tommel opp for innovasjon, Nokia. 

Skjermen generelt er også god, selv om ikke sortnivået er helt der vi hadde håpet. 
Og dette er ingen 16:9-skjerm, noe som har både ulemper og fordeler, men summa summarum synes vi den store skjermen gjør en storveis jobb. 
Og at Windows Phone 8 støtter høyere oppløsninger, 1280 ganger 768 piksler i 920 sitt tilfelle, er noe av det beste med hele operativsystemets oppdatering. 

Gode, unike og morsomme apper 

Nokia Lumia 920 kjører Windows Phone 8, men har mer på lager enn bare standardfunksjonene. 
Du kan se dem i bruk i videoen på toppen av artikkelen. 

For eksempel har Lumia 920: 

Nokia Kart. 
Alle Windows Phone-telefoner har nå dataene til Nokia-kartene, men de har ikke funksjonene til Nokia Kart. 
Her får du blant annet navigasjon med kollektivtransport (som fungerer utmerket i Oslo, i alle fall) og en "Steder"-tjeneste, som viser deg for eksempel restauranter med brukeranmeldelser. 
Nokia Drive+ Beta. 
Dette er Nokias egen GPS-navigasjon, og den har i vår test fungert strålende. 
Du får en proff app med både 3D-kart og 3D-bygninger, samt en norsk kvinnestemme som geleider deg på vei. 
Nokia Byblikk. 
Dette er en "augmented reality" (AR)-app som gjennom kameraet viser deg hva som befinner seg i nærheten. 
Du kan peke rundt med telefonen for å finne blant annet puber, slik man kjenner det fra diverse apper på både Android, iOS og Windows Phone. 
Diverse fotoapper. 
Windows Phone støtter nå oppstart av fotoapper rett fra kameraet, som i praksis ikke så mye annet enn en snarvei til appen. 
Uansett har Lumia 920 flere fine fotoapper inkludert. 
Levende bilde lar deg lage animerte bilder ("cinemagraph-er" som kan hentes ut ved å koble telefonen til PC-en og kopiere en GIF-fil. 
Panorama lar deg – hold deg fast – lage et panorama. 
Og Smartfoto tar bilder i en serie, og lar deg velge de beste ansiktsutrykkene på de ulike personene i bildet, for eksempel for å ta perfekte gruppebilder. 
Nokia Musikk. 
Noe vi i utgangspunktet ikke er så opptatt av, men her får du faktisk en gratistjeneste som ikke bør undervurderes. 
Du kan plotte inn artister du liker for å lage din egen "radiostasjon", ala Pandora, og vi ble overrasket over hvor mye god og passende musikk telefonen sprutet ut. 

Nei, vi snakker ikke om den bittelille PC-en Pandora, men den bør du absolutt sjekke ut! 

Nokia skal ha stor honnør for å gi telefonene sine noe ekstra, noe HTC ikke har klart i særlig grad ennå. 
Du får også tilgang på apper fra tredjeparter som er eksklusive for Lumia-modellene, men ingen som imponerer foreløpig. 

Windows Phone 8 er ellers prikk likt som det er på alle andre telefoner, da Microsoft har bestemt at slik skal det være. 
Det betyr at du får en svært glatt og strømlinjeformet opplevelse, med en glimrende nettleser og e-post-klient. 
Fortsatt mangler mange apper, både fordi noen ikke er klare for Windows Phone 8 og fordi noen aldri har vært på Windows Phone-plattformen. 
Mest sårt savner i Spotify, som ennå ikke er klar i 8-versjon. 
Og Wimp-appen har dessverre noen problemer i ny og ne. 

Lumia 920 virker stabil, men har startet på nytt ved minst én anledning, slik vi også opplevde på HTCs 8X. 
Det kan være Windows Phone 8 som ikke er helt modent ennå. 

Glatt som alltid, men batteriet... 

Windows Phone har alltid vært et glatt operativsystem, og versjon 8 er enda bedre enn 7-eren. 
Alt glir stort sett som smeltet smør i teflonpanne, samme om det er spill, nettsider eller apper. 

Vi har ikke sett noe til denne "H+"-en som vi hadde på HTC 8X, altså HSDPA+; en slags "3,5G". 
Heller ikke 4G, som den visstnok skal støtte i Norge, men Netcom ennå ikke har åpnet opp for mobiltelefoner. 
Datatrafikken virker derfor å gå noe tregere enn på 8X-en, og dekningen har virket noe lavere, men nå er heller ikke Netcom berømt for å gi oss den beste dekningen overalt, selv i Oslo sentrum. 

Batteriet har vi dessverre opplevd som normalt. 
For normalt betyr i dette tilfelle "ganske dårlig". 
Lumia 920 har nemlig langt fra noe superbatteri, på 2.000 mAh. 
Ja, det er mer enn HTC 8X sine 1.800, men det er fortsatt ikke nok, i våre øyne. 
På slutten av dagen er telefonen godt i gang med Windows Phone sin batterisparingsmodus, og vi har vært nede i så lite som tre prosent batteri før klokken var slagen 00:00. 
Vanligvis har den ligget et sted under 20 prosent. 
Du bør derfor ha laderen i nærheten om du har tenkt til å fikle på telefonen gjennom kvelden. 

Lyden fra hodetelefonene er helt standard, og på langt nær så god som på HTC 8X. 

Trådløs lading 

En unik funksjon på Nokia Lumia 920 er innebygget trådløs lading. 
Du kan kjøpe ladeplater og ladeputer som fungerer ganske så rett frem: 

Legg mobilen ned på dingsen. 
...og den lader. 

har 

Vel og merke er Lumia 920 sin vekt ikke frivillig i det hele tatt, og denne ville trolig vært mindre om funksjonen ikke var der. 
Selve laderne har også et problem: 
De bruker ikke mikro-USB-kabler, men en gammeldags strømkabel. 
Det betyr at du bør ha to kabler plugget inn under nattbordet: 
En til ladeplaten og en til telefonen, som du kan plugge inn om du vil bruke telefonen mens den lader. 
Mobilen må nemlig ligge på platen, eller være i umiddelbar nærhet, for at telefonen skal lade. 
Trådløs strøm i ordets rette forstand er dessverre fortsatt science fiction, selv om ideen er gammel. 

En annen ting vi setter fingeren på er hvor begrenset denne funksjonen er. 
Det hele baserer seg på standarden Qi-induksjonslading og NFC. 
Da kunne man også tenke seg at telefonen for eksempel satt seg i en "natt-modus" når du la den ned på platen, for eksempel for å slå av ringelyden når du sover. 
Men noen slik funksjonalitet får du ikke. 

Liker du idéen, vil du trolig like løsningen. 
Liker du ikke idéen, trenger du ikke bry deg med det. 
Og igjen retter vi en stor takk til Nokia for at de gjør ting ikke andre gjør; det har en verdi i seg selv. 

PureView-kamera, sier du? 

Jubelen stod i taket blant Windows Phone-folket da Nokia annonserte at deres nye Windows Phone 8-telefoner skulle få PureView-kamera. 
Da så man på PureView-kameraer som det kameraet Nokia 808 PureView hadde, naturlig nok. 
Det ligger liksom litt i navnet. 
Men nylig sa Nokia til DinSide at PureView er et kvalitetsstempel, ikke en teknologi eller funksjon. 
Og Nokia har selvfølgelig helt rett. 

Kameraet til Lumia 920 er nemlig milevis fra kameraet i 808. 
De har rett og slett pent lite med hverandre å gjøre. 
Bildene blir fine, absolutt, og klart bedre enn for eksempel HTC 8X sine. 
Men ikke forvent deg noe magi. 

Lumia 920 har en fysisk bildestabilisator, som visstnok er det som gjør at den fortjener PureView-stempelet. 
Og den merker du godt når du låser fokus og eksponering, ved å riste litt på kameraet. 
Problemet er bare at en god stabilisator ikke automatisk betyr gode bilder. 
Du vil oppleve mindre problemer med skjelving ved høyere lukkertider, men resultatene blir ikke av den grunn gode. 
Objekter havner fortsatt ut av fokus og det blir fortsatt støy. 

Når det er sagt har Lumia 920 absolutt et bra kamera, som gir gode kontraster og fine bilder med blits. 
Vi er absolutt i toppsjiktet her, men du kan ikke regne med strålende resultater hver gang, slik man nesten kunne med 808. 

Under ser du et knippe bilder tatt med Nokia Lumia 920. 
Du kan se bilder i full oppløsning her, her og her. 

Stabilisatoren har i våre øyne størst effekt ved filming. 
Å holde en liten mobil under filming kan føre til ristende videosnutter, men ikke med Lumia 920. 
Bildene holder seg stødige, selv om du vil se noe rare resultater av og til, som om bilde åler seg litt rundt på en organisk måte. 
Men resultatene blir svært bra, og det kan av og til se ut som om du har hatt hjelp av et stativ. 
Selve bildekvaliteten på videoene er også god, det samme er hastigheten på fokus/eksponering. 
Filming på Lumia 920 er retten og sletten svært så bra. 

Vi tok med telefonen på sykkeltur, og under kan du se hvordan det blir med Nokia Lumia 920. 
For å se videoen i full 1080p-oppløsning, trykker du her. 

8X vs. Lumia 920 – hvilken er best? 

Nokia Lumia 920 var mobilen som fikk Windows Phone-brukere til å sikle. 
Og mange sikler sikkert fortsatt, etter å ha lest denne testen. 

Batteriet og kameraet skuffer oss litt, og størrelsen og vekten burde uten tvil vært langt mindre. 
Windows Phone 8 har også sine problemer, med blant annet begrenset app-utvalg. 
Men ellers er dette en toppmobil i ordets rette forstand: 
Unike funksjoner som votteskjerm, trådløs lading og egne apper er både morsomt og kjekt, og det fargefulle designet står seg like godt i dag som det gjorde da Lumia-modellene først så dagens lys. 

Samsung Ativ S har vi ikke fått testet ennå, så spørsmålet foreløpig er om den billigere HTC Windows Phone 8X eller den dyrere Nokia Lumia 920 er den beste Windows Phone 8-telefonen. 
Og for å være klinkende ærlige: ...tja, si det. 
De unike funksjonene til Lumia 920 trekker opp, men formfaktoren til 8X er milevis bedre for de aller fleste. 
Derfor klistrer vi ikke et "Anbefalt produkt"-stempel på denne telefonen – den er rett og slett for stor og tung – men gir den likevel et høyt terningkast. 

Om den er for stor og tung for deg, bør du selv finne ut av gjennom en tur på butikken. 
Det er tross alt du som skal ha den i hånden hver bidige dag. 

Nokia Lumia 920 
