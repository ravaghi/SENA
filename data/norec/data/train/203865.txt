Skikkelig voksen folkevogn
Folkelig premium - flaggskipet fra Wolfsburg er nå kommet i helt ny utgave med satsing på moderne, rene dieselmotorer og et gedigent førermiljø. 

Vi har fått noen kjøreturer i den splitter nye Volkswagen Touareg, den i dag minst folkelige av folkevognene. 
Men vellykket, det kan vi med en gang si den er. 

I 2002 tok Volkswagen spranget og kastet seg på storsuv-bølgen. 
Første generasjon VW Touareg ble vist i mai det året. 
Og det er over 15 år siden vi første gang kjørte en Volkswagen Touareg på - og utenfor - norske veier. 

Den større og bedre etterfølgeren kalte vi en «tusenkunstner» da vi kjørte den i 2010 og nå har den rukket å bli åtte år. 
Dermed er arvtakeren på plass. 

Den plasserer seg øverst i en utstrakt SUV-strategi som, avhengig av markedene, nå inkluderer kompakte T-Roc, mellomstore Tiguan og Tiguan Allspace, og de store Atlas og Teramont - og selvsagt Touareg. 

100 kilo lettere 

Nye Touareg produseres på den såkalte MLB-plattformen til Volkswagen - den deler denne med blant annet nye Audi A6 og Audi Q7. 
Bilen er både bredere, litt lavere og en god del lengre enn sin forgjenger. 
Den er nå hele 490 centimeter lang - nesten 8 mer enn forgjengeren, nesten 2 meter bred (+4,4 til 198,4 centimeter), men noe lavere - 1,7 meter. 

Dermed er det også blitt merkbart bedre plass i interiøret enn tidligere, ikke minst i baksetet - som for øvrig kan skyves i lengderetningen. 
Man kan dermed gi prioritet til bagasjeplass om man ønsker det, og dermed øke bagasjeromsvolumet fra 700 til 810 liter med annen seterad i bruk! 
Det er 113 liter mer enn det som var tilgjengelig i forgjengeren. 
Legger man ned baksetene, disponerer man 1.800 liter. 

Og en tredje seterad? spør du kanskje. 
Beklager - da blir du henvist til Audi eller en av konkurrentene - Touareg blir ikke tilgjengelig som syvseter. 

Bilen er ellers 100 kilo lettere takket være blant annet en større andel aluminium i konstruksjonen, men Touareg kan fortsatt trekke tilhenger på opptil 3,5 tonn. 
Dette er visstnok et av de viktigste kriteriene for mange kunder. 

Innovision-instrumenter 

Om vi kunne beskrive interiøret i forgjengeren som noe traust og kjedelig, er det slett ikke tilfellet denne gangen. 
Grunnen til det har et navn: 
Innovision. 
Det er Volkswagens egen og kraftig utvidede versjon av den virtuelle cockpit-en Audi vakte oppsikt med da den ble introdusert sommeren 2014. 

Dette tilvalget, som gjør Touareg til en mye mer spennende bil, koster tross alt 40.000 kroner ekstra i Norge. 

De to digitale instrumentene «Digital Cockpit» (12 tommer) og «Discover Premium» (15 tommer) former sammen én digital skjerm, hvor det knapt er brytere. 
Bak utviklingen av 15-tommeren ligger samme filosofi som den som gjør smarttelefonene intuitive å bruke. 

Brukeren skal nemlig kunne konfigurere den på sin egen personlige måte. 
Betjeningen foregår via virtuelle knapper integrert i skjermen. 
Den aktiveres så snart en finger kommer bare tre-fire centimeter fra skjermen. 
At dette krever tilvenning, er det ingen tvil om og vi hadde ikke muligheten til å teste alle funksjoner under testperioden. 

Ellers er interiøret som nevnt romslig og dashbord og konsoll er ryddige og veldesignet, men glimrer ikke med riktig samme kvalitetsfølelse som man finner hos premium-konkurrenter. 
Pluss for førerorienteringen som gir cockpit-følelse. 
Om du spør hvordan bilen ser ut uten Innovision-løsningen, må vi dessverre beklage - vi har ikke sett bilen i ren standard-utførelse. 

Kraftfull og kultivert 

Testbilen var den kraftigst motoriserte 3.0 TDI med 286 hestekrefter. 
Den er bjørnesterk, med opptil 600 newtonmeter tilgjengelige i mellomregisteret, men samtidig er den myk i gangen med en diskret og behagelig V6-brumming diskret i bakgrunnen - når man hører den og det er stort sett i lav hastighet og under belastning. 

Dette er nyeste generasjon dieselmotor, som VW har troen på. 
Touareg er også tilgjengelig med en nedtunet - og rimeligere - versjon av motoren, med 231 hestekrefter. 

For øvrig betrodde Martin Hube, den tyske kommunikasjons-ansvarlige, oss at han regner med at, nå som NOx-problemene for ny dieselteknologi er løst og CO2-utslippene er vesentlig lavere enn for tilsvarende bensindrift, så har diesel en strålende fremtid foran seg. 
Hube mener det er det reneste fossil-alternativet frem til elektrifiseringen overtar fullstendig - noe som vil ta mange år. 

Det tilbys intet bensinalternativ på Touareg, men en hybrid er planlagt - uten at den endelige typen drivlinje er bestemt ennå. 
Det kan bli en turboladet rekkefirer plus elmotor (sterkere enn i Passat), eller en V6 med elmotor. 
Uansett blir det en bensinhybrid; VW vil ikke bruke Audis dieselløsning fra Q7 e-tron. 

Godmodig, effektiv og komfortabel 

På veien er Touareg i hovedsak komfort-orientert. 
Dette er et bevisst valg, ifølge Martin Hube. 
Denne typen bil kjøres ikke aktivt av folk som drømmer om en sportsbil. 
Likevel har det åpenbart vært viktig for VW-ingeniørene å redusere ulempene høye og tunge SUV-er har vært befengt med, spesielt overdreven krenging i svingene. 

Og den typen «baljete» oppførsel glimrer heldigvis med sitt fravær. 
Den utmerkede kjørekomforten går hånd i hånd med nesten overraskende agile kjøreegenskaper og elektromekaniske krengningshemmere jobber aktivt med å holde bilen i noe så nær vater som det går an. 

Bakhjul som svinger 

Testbilen var dessuten utstyrt med firehjulsstyring, som Audi A6, som vi nylig prøvekjørte. 
Men VW har endret systemet noe - istedet for å endre fra motstyring til medstyring i 60 kilometer i timen, skjer overgangen her allerede i 37 km/t. 

Hube forklarer dette med at den store, tunge doningen (egenvekt 1995 kilo), tidligere trenger den stabiliserende effekten medstyrende bakhjul gir. 
I lavere hastighet nyter man godt av den kortere svingradius ved manøvre. 

Mye bil - for mye penger 

Med forbehold om mulig endring etter avgiftsutregninger, er prisene som følger i Norge: 

Den norske Volkswagen-importøren integrerer en god del standardutstyr i disse prisene, som for eksempel: 

I tillegg kommer selvsagt en mengde ekstrautstyr. 

Eksempler er: 

... og det er vel i praksis få kunder som kommer til betale noe særlig under en million kroner for sin Touareg. 
Det kan nok henge høyt for mange å bla opp så mye for en Volkswagen, men etter vår mening er dette nå blitt en så god bil at den absolutt bør stå på handlelisten til dem som vurderer 5-setersutgavene av Volvo XC90, Audi Q7 eller Mercedes-Benz GLE. 

Volkswagen regner med å kunne selge 40 - 50 eksemplarer i løpet av et år av bilen, som skal være på markedet i løpet av juni. 

Reiseomkostningene til denne reportasjen er dekket av importøren. 
Les mer her 
