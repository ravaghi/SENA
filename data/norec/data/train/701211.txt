Den triste slutten
Den siste Dirty Harry-filmen kom i 1988, og den ble åpenbart laget uten at pulsen gikk opp hos noen av de medvirkende. 

Liam Neeson spiller skrekkfilm-regissør, og han mistenkes for å være den psykopaten som utrydder kjendisene på en dødsveddeliste. 

Snopet i denne filmen er at Jim Carrey spiller en fantastisk satanrocker – før han dør så flott at det kunne holdt til en Shakespeare-forestilling. 

Patricia Clarksom er filmens Sondra-substitutt. 
Hun spiller TV-reporter, og Eastwood liker ikke egentlig mediefolk. 
Han har nettopp fått en spretten kineser som partner, og det er nok. 
Men Clarksom får et slags superlim-forhold til Harry sjøl om stemmen hennes er så stygg at den ville være i stand til å jage småfugler tilbake til Syden midt i juni. 

Også denne filmen starter med at samfunnet setter en mafiagangster fri, men så tar handlingen seg ned med den parodiske skildringen av film-miljøet. 
Den kommer seg aldri opp igjen heller, sjøl om det finnes en stilig scene der Harry og Quan forfølges av en fjernstyrt leketøybil. 
