Spillanmeldelse:«Call of Duty: Black Ops» 

(VG Nett) 
Underholdningsmonsteret «Call of Duty» reiser seg på ny med «Black Ops» - en heftig actionfest lagt til den kalde krigen. 

Det er ikke akkurat noen hemmelighet at jeg har et noe anstrengt forhold til spillselskapet Treyarch. 
Som avsender av spillene «Spider-Man 3» (terningkast 2), «Call of Duty 3» (terningkast 3), «Quantum of Solace» (terningkast 3) og «Call of Duty: World at War» (terningkast 3) har de kastet bort mange titalls timer av livet mitt. 

Følelsen av at de gaper over mer enn de klarer å tygge, at intensjonene marsjerer i utakt med ferdighetene, er også til stede under «Call of Duty: Black Ops». 
Men ikke hele tiden. 
Og absolutt ikke i like sterk grad som før. 

Etter alt bråket med seriens skaper, Infinity Ward, hviler nå ansvaret for en av spillverdenens sterkeste og mest populære serier på Treyarchs skuldre. 
Og jaggu har de vokst med oppgaven. 

Dog ikke uten noe svikt i knærne nå og da. 
Det skurrer litt rent teknisk innimellom, som da fiender står dumt og urørlig uten å besvare på ild, bare fordi du ikke er akkurat der det er meningen at du skal være. 

Eller når de umiddelbart kommer løpende til samme plass hvor du nettopp har skutt en av deres soldatvenner i en ufrivillig komisk evighetsloop. 

Eller når jeg måtte avslutte spillet og gå tilbake til forrige lagringspunkt fordi jeg ble rammet av en noe uforståelig, spillstoppende bug mot slutten. 
Eller i de svake kjøretøy-sekvensene på bakken, i luften og til vanns. 

Og, ikke minst: i den litt pubertale (men forutsigbare) trangen til å skru opp graden av brutal vold for å gi velkjent spillbarhet en ny smak. 
Det blir litt mye kniver i halser og blodige, avstumpede lemmer her. 

Følelsen av at Treyarch prøver for hardt, at de ikke er fullt så flinke som de tror de er, er til en viss grad til stede fremdeles. 
Det kommer derimot mye av at sammenligningen med Infinity Ward - et av verdens klart beste spillutviklere - av naturlige årsaker bestandig titter over skuldrene deres. 

For når alt dette er sagt: 
Treyarch gjør mye riktig denne gangen også. 
Først og fremst leverer de den beste, mest sammenhengende og mest spennende historien i «Call of Duty»-serien til nå. 

Tidligere har variasjon i omgivelser og opplevelser vært mest sentralt, ofte på bekostning av en fungerende historieflyt. 
Denne gangen følges en tydelig og stram, rød tråd fra start til slutt. 

Du følger historien til spesialsoldaten Alex Mason (spilt av Sam Worthington fra «Avatar») under den kalde krigen. 
Han forsøker å stanse en russisk general som i samarbeid med en gal nazi-vitenskapsmann sysler med det særdeles dødelige kjemiske våpenet «Nova-6». 

Bestrebelsene til Mason tar ham til blant annet Cuba, Russland, Laos og Vietnam, en reise som blant annet deles med russeren Victor Reznov (fra «World at War» - også denne gangen spilt av Gary Oldman) og CIA-agenten Jason Hudson (spilt av Ed Harris). 

Jeg vil ikke si historien er fryktelig original, men den er stort sett godt fortalt og har i tillegg noen kule overtoner bestående av mystiske tallkoder og en gradvis sterkere mistanke om at ting kanskje ikke er helt som de virker som. 

Oppdragene i seg selv varierer noe i kvalitet, fra det helt strålende til det plagsomt irriterende. 
Men det er såpass mange av det førstnevnte at skyggen fra Infinity Ward og de to fantastiske «Modern Warfare»-spillene ikke er like sterk som før. 

På multiplayersiden får du et gjensyn med zombie-moduset fra «World at War» - denne gangen med John F. Kennedy, Richard Nixon, Fidel Castro og Robert McNamara i kamp mot levende døde. 
Jeg lo! 

Gringorilla: 
MW2 ødela serien for min del (online), og var enda dårligere enn WaW. 
Serien trenger å gå tilbake til formelen som gjorde MW1 så bra. 
Diskuter Black Ops her! 

Multiplayerdelen er det vanskelig å mene noe om før spillet er i salg, men det er helt opplagt at Treyarch har nedlagt mye ressurser i denne siden av spillet. 
En side som for mange er langt viktigere enn enspillerdelen. 

Jeg opplever i det hele tatt «Black Ops» som en solid opptur for Treyarch. 
Det er en heftig og eksplosiv actionfest som ler i ansiktet til det subtile og en «Call of Duty»-opplevelse som sannsynligvis vil få de mange tilhengerne til å fnise henrykt. 

PS: 
I salg fra tirsdag 9. november på PC, PS3, Wii og Xbox 360, samt en egenutviklet versjon til Nintendo DS. 
Det er Xbox 360-versjonen som er testet. 

PPS: 
Dette er en anmeldelse av enspillerdelen av spillet. 

CALL OF DUTY: 
BLACK OPS Plattform: 360, PS3, PC Genre: 
Skytespill Alder: 18 Utvikler: 
Treyarch Utgiver: 
Activision Mer info 
