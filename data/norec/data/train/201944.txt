Brothers in Arms:Road to Hill 30 

Vi trodde vi begynte å bli skikkelig lei krigsspill, men plutselig kommer det en tittel som gir oss ny tro på sjangeren. 
Realisme, drama og lagspill er stikkordene. 
Les vår anmeldelse! 

Krigsspill som forsøker å være realistiske og fortelle hvordan det virkelig var, gi oss et usminket bilde av krigens grusomheter, er ikke noe nytt. 
Fra Medal of Honor og Call of Duty, til de mindre vellykede Vietnam-historiene Men of Valor og Shellshock, vi har sett vår andel av forvirrede, skrikende soldater som lengter hjem. 
Er det plass til enda et krigsspill i våre hyller? 
Brothers in Arms forsøker i alle fall seg på en ny vri, og resultatet liker vi faktisk veldig godt. 

LES OGSÅ: 

Nok en gang står realismen høyt i fokus her. 
Utviklerne Gearbox har reist til Normandie, tatt tusenvis av bilder, skutt med autentiske rifler og maskinpistoler, snakket med veteraner og historikere, og har snekret sammen et temmelig historisk korrekt bilde av hvordan Normandie så ut dagene etter den skjebnesvangre D-dagen. 

Ærlig og ekte 

Spillet forteller historien til en gjeng med soldater, ledet av serjsant Matt Baker, som bruker en hver anledning på å klage på at han egentlig ikke er ment til å bestemme over disse guttenes liv og død. 
Spillet gir de unge, vettskremte soldatene tydelige personligheter, de snakker om hverdagslige ting mellom oppdragene, eller lurer på hva tyskerne spiser til frokost. 

Forskjellen mellom lignende krigsspill, der du som regel spiller en ensom ulv, og Brothers in Arms, er fokuset på lagspill. 
Du er nødt til å beordre dine soldater rundt, og takket være et godt laget grensesnitt byr ikke det på noen store problemer. 
Ved å trykke på venstre skulderknapp på kontrolleren får du opp en markør som du bruker til å peke hvor du vil laget ditt skal gå. 
Du kan også kommandere dem til å angripe mål, og det som skjer da er at du ser en sirkelformet indikator som er rød så lenge fienden er aktiv og treffsikker. 
Under kraftig ild fra dine soldater blir indikatoren grå, noe som betyr at tyskerne er overveldet og tør ikke skyte tilbake. 
Det er da det lønner seg å benytte anledningen til å snike seg frem til fiendenes posisjon og ta de ut en etter en. 

Det interessante er at for å øke realismen, kan du også skru av disse indikatorene av, og til og med fjerne mål-siktet. 
Spillet blir naturligvis mer krevende da. 

Den kunstige intelligensen til soldatene er temmelig imponerende. 
Dine kolleger er flinke til å finne skjulesteder, og nekter å angripe for vanskelige mål, som for eksempel maskingeværposter. 
Motstanderne er også flinke, vi merker at de ikke alltid følger det samme mønsteret for bevegelse, men overrasker gjerne med uventede taktikker. 

Planlegging er svaret 

Taktikk er nøkkelen for å komme seg gjennom spillets verden helskinnet, og du må hele tiden planlegge hvor laget ditt trengs mest og hvilke oppgaver du kan gi dem, samt hva du bør gjøre selv. 
For å få bedre oversikt kan du rask få opp et tredimensjonelt kart over området, som viser deg de taktiske mulighetene som ligger i terrenget, samt hvor motstanderne er plassert. 
Det er imidlertid ikke mulig å bruke dette kartet til å jukse, da du får bare se de motstanderne som du allerede har oppdaget i vanlig førstepersonsmodus. 

Oppdragene tar oss gjennom landsbyene i Normandie, og foregår både om dagen og om natten. 
Det er en flott variasjon innenfor den 20 oppdrag lange kampanjen, som riktignok ikke er verdens lengste, men inneholder massevis av spenning og action som også krever hjerneceller. 
Det eneste som plager oss litt er at oppdragene er utrolig lineære. 
Selv om vi befinner oss utendørs, er alle veiene utenom den du skal ta sperret av, og hvis du må gjennom et hus, får du tilgang til bare de rommene som leder rett gjennom. 
Her er det null muligheter for utforskning eller alternative ruter, og vi føler oss veldig begrenset av og til. 

Genialt multiplayer 

Enkeltspillerdelen av Brothers in Arms er vel og bra, men vi anbefaler virkelig at du prøver spillet over Xbox Live. 
I stedet for tradisjonelle spillmodi, får vi nemlig et utvalg av brett, og hver av disse gir spillerne et sett med oppgaver (for eksempel spreng en bro eller forsvar en forsyningstransport). 
Du kan enten spille en mot en eller to mot to, og kontrollere enten tyskere eller amerikanere. 
Hver av spillerne har et lag, og du kommanderer dem akkurat som i enkeltspillerdelen, men må i tillegg samarbeide med den andre spilleren for å klare oppdraget. 
Online-modusen er en ny vri på lagspill, og vi synes det faktisk er fantastisk underholdende 
 men er du ute etter vanlig deathmatch eller lignende, må du nok prøve andre spill. 

Brothers in Arms er utrolig godt gjennomarbeidet grafisk, selv om detaljnivået imponerer ikke alltid like mye. 
Omgivelsene er blendende vakre 
 som sagt har utviklerne selv besøkt stedene i spillet, og påstår at de fleste husene du ser på skjermen står der faktisk i virkeligheten. 
Uansett om det stemmer ser det hele nydelig ut, med frodige gressletter, tykk vegetasjon og vakre, små hus. 
Noen av oppdragene finner sted om natten eller tidlig morgen, og selv krigen kan se vakker ut når bomber eksploderer i det fjerne samtidig som solen står opp. 
Dessverre er selve soldatene middels detaljerte, og har ganske begrensede animasjoner. 
Vi liker også de små elementene, som blodsprut som tilsmusser perspektivet når du blir skadet, eller jord som spruter rundt hvis fiendenes kuler treffer for nærme. 

Spillet må nesten oppleves med et fullverdig 5.1-anlegg, da lyden av krigen virkelig kommer mot deg fra alle kanter, med eksplosjoner, kuleregn og skrik. 
Vi merker også at det ikke er noe musikk under oppdragene, som faktisk øker den dramatiske følelsen. 
Vi blir derimot litt plaget av ropene til våre medsoldater, som har tendenser til å skrike de samme kommentarene om og om igjen. 

Brothers in Arms er faktisk et av de mest spennende krigsspillene vi har prøvd. 
Det er utrolig intenst, realistisk og krever like mye taktisk tenkning som rask avtrekker. 
Uten tvil er dette et voksent og brutalt spill, med mye grovt språk og ubehagelige scener, men alt dette skal gi oss et realistisk innblikk i krigens helvete. 
Et stort pluss for en nyskapende online-modus, og alt i alt må vi bare anbefale Brothers in Arms til alle som elsker krigshistorie og taktiske skytespill. 
