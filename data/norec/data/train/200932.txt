HP Envy Sleekbook 6-1010eo
Ultratynn PC for prisbevisste. 

Det siste året har det vært et stort fokus på tynne PC-er, de fleste uten optisk drev og harddisk. 
De fleste av dem er Intel-baserte, og passer den såkalte Ultrabook-standarden, som vi her i DinSide Data har testet mange av det siste året. 

Rimeligere alternativ 

Ultrabook-kravene er det Intel som har definert, men nå er også konkurrenten AMD på banen med sitt svar på konseptet. 
Navnet er Ultrathin, og baserer seg på strømgjerrig APU (prosessor og grafikk i én brikke) fra AMD. 
Bortsett fra det er Ultrathin-maskinene ofte til forveksling like sine Intel-konkurrenter, selv om AMD er noe løsere i snippen hva angår fysiske og maskinelle krav. 

Og - viktigst for mange forbrukere 
- Ultrathins er gjerne en god del rimeligere enn Ultrabooks. 
Men er de like gode? 

HP Envy Sleekbook 6 er den første PC-en i Ultrathin-segmentet vi har på testbenken, og det er absolutt en lekker sak. 
Men før vi går på eksteriøret skal vi ta en nærmere titt på de tekniske egenskapene: 

15,6" blank LED-baklyst LCD-skjerm, 1366 x 768 piksler AMD Dual Core A6-4455M APU AMD Radeon HD 7500G grafikk 4 GB RAM (maks 8) 500 GB harddisk Minnekortleser for SD/MMC-kort Bluetooth Trådløst nett b/g/n (Broadcom-brikke) 2 stk USB 3.0-porter, 1 stk USB 2.0-port HDMI-utgang for tilkobling til eksterne skjermer/TV 1000 Mbit kablet nett Webkamera (1280 x720 piksler) Windows 7 Home Premium 64 bits 4-cellers Li-ion-batteri Størrelse: 37,4 x 1,98 x 25,3 cm Vekt: 2,15 kg Ca-pris: 4990,- (4.9.2012) 

Det første som er verdt å merke seg her, er at det er en relativt stor PC, med 15,6" skjerm. 
Det begynner å dukke opp Ultrabooks nå med like stor skjerm, med temmelig lik tykkelse og vekt. 
Det andre er prisen. 
4990 kroner er vesentlig billigere enn Ultrabooks vi har sett med samme skjermstørrelse - eksempelvis koster tilsvarende søstermodell basert på Intels Ultrabook-utstyr, HP Envy 6, rundt 1500 kroner mer. 
Vi testet for litt siden en oppgradert utgave av denne, og den koster rundt 8000 kroner. 
Merk imidlertid at Sleekbook ikke har harddisk med SSD-del. 
Det betyr at du ikke får fordelen dette fører med seg, med hurtigere lasting av data som brukes ofte. 

Umulig å oppdage 

Men utenpå er maskinene faktisk helt identiske. 
De neste avsnittene som beskriver eksteriøret er derfor i stor grad de samme som i testen av Envy 6. 

Lokket er av aluminium, det samme er platen rundt tastaturet. 
Bunnplaten er vi litt mer usikre på, men det er sannsynligvis plast med en lett gumiert overflate. 

Alle tilkoblinger og kortleser sitter på venstre og høyre side, lett tilgjengelig for brukeren. 

Vi merker oss også at HP har tilkoblingspunkter i full størrelse, noe vi ser på som udelt positivt: 
Flere Ultrabook-konkurrenter har falt for fristelsen å bruke mikro-utgaver av enkelte tilkoblinger for å spare plass, noe som gjør at du trenger overganger eller spesialkabler. 

Her har vi samlet en rekke bilder av modellen: 

(Fotograf på alle bilder: 
Per Ervland) 

Det eneste vi har å utsette på det fysiske - med unntak av litt høy vekt, er at pluggen til strømforsyningen stikker flere centimetre rett ut på høyre side, og er dermed lett å dulte borti. 
Vi har sett mange eksempler på at slike løsninger kan føre til brudd - enten i pluggen, eller i verste fall i kontakten i PC-en, som kan medføre dyre reparasjoner. 

Slik oppleves den 

Skjermen er blank og kontraststerk, men sett i lys av hva vi stadig oftere ser i Ultrabook-klassen er den lavoppløst med sine 1366 x 768 piksler. 
Vi har sett flere eksempler på 1600 x 900 og 1920 x 1080 piksler på selv mindre Ultrabooks nå, og en 15,6" kunne med fordel hatt høyere oppløsning. 
Bildet blir også invertert når det betraktes skrått ovenfra, og lysstyrken avtar relativt raskt fra sidene. 
MEN: 
Dette er en relativt rimelig maskin, og da er det foreløpig ikke annet å forvente. 

Tastaturet er vi derimot mye mer fornøyde med. 
Det er naturligvis i full størrelse, og chicklet-tastene er faste og responsive. 
Tastaturet avgir lite støy under skriving, og i mørke akkompagneres det med et behagelig baklys. 

Pekeplaten har en sirkelformet preging, og er passe følsom. 
Nedre del har integrerte sensorer for høyre- og venstre-klikking, som dessverre avgir en litt skarp klikkelyd. 
Hvorfor enkelte PC-modeller har dette, er komplett uforståelig for oss. 
På lesesalen kan det fort bli et ankepunkt. 

Lyden fra de innebygde 2.1 Beats Audio-høyttalerne (ja, det er en lite subwoofer under PC-en) imponerer ikke oss i særlig grad. 
Joda, litt mer bass får du, men ikke veldig mye. 
Det kan du heller ikke forvente av en såpass tynn PC, men når vi har hørt Ultrabooks med minst like god lyd uten subwoofer innabords blir det litt tynt. 

Ytelsesmålinger 

Fra du skrur på maskinen til den er klar for bruk, tar det halvannet minutt. 
Det er temmelig tregt, og oppsiktsvekkende mye tregere enn søstermodellen med Intel-prosessor og harddisk med SSD. 
Her kan man helt sikkert få opp hastigheten ved å deaktivere noen av de mange programmene som lastes under oppstarten. 

Men også prosessoren (APU-en) må ta en del av skylden. 
Ytelsen er vesentlig lavere enn på siste generasjon ULV-prosessorer fra Intel, og det merkes ved at maskinen rett og slett ikke er like kjapp i alle situasjoner. 
Under har vi sammenlignet prosessorytelsen med konkurrenter med Intel i5- og i7 ULV-prosessorer, basert på tall fra Passmark PerformanceTest 7.0: 

Til vanlig, lett bruk duger den likevel bra - absolutt, men forvent ikke at tyngre oppgaver går like smertefritt. 

Grafikkytelsen er derimot noe bedre, og ytelsen er i enkelte situasjoner (blant annet i 3D-spill) høyere enn siste generasjon Intel HD 4000 som sitter i ULV-prosessorene til Intel. 
Det kommer dessverre ikke fram i totaltallet fra Passmark PerformanceTest, som nok i stor grad påvirkes av prosessorytelsen: 

Harddiskytelsen ligger naturligvis langt bak hva du får hvis du velger en PC med SSD, i diagrammet viser vi gjennomsnittlig lese- og skrivehastigheter pr sekund: 

Kjøper du denne PC-en kan det absolutt være en god idé å bytte ut harddisken med en SSD. 
Prisene har sunket kraftig i det siste, du får nå lynraske 128 GB SSD-er til 6-700 kroner. 

De siste ytelsestestene vi har kjørt går på batteritid. 
Og for å si det med én gang; ved lav belastning er dette en ordentlig seiging, med 8,5 timer batteritid. 
Dessverre synker den temmelig raskt når maskinen blir utsatt for belastning, raskere enn hva som er normalt for Intel-baserte konkurrenter. 
Men 3 timer og 48 minutter med kontinuerlig videoavspilling er uansett ikke så aller verst: 

MEN: 
Denne maskinen har en vesentlig positiv side i forhold til sin Intel-utstyrte søstermodell: 
Den bråker langt mindre, spesielt ved lav belastning. 
Lavere ytelse har sine klare fordeler i mindre varmeutvikling, og vi vil betegne Sleekbook 6 som meget stillegående. 

Konklusjon 

HP Sleekbook Envy 6 har stort sett gitt et bra inntrykk, med sitt pene ytre og meget gode tastatur. 
Både grafikkytelse og batteritid er gode argumenter for denne PC-en. 
De største ankepunktene er moderat prosessorytelse, samt begrenset diskytelse i forhold til modeller som er utstyrt med SSD. 

Og med en vekt på 2,2 kg er det ikke langt opp til mange "normale" bærbare PC-er med 15,6-tommer skjerm i samme prisklasse, som nesten alltid har optisk drev og langt bedre ytelse. 
Vi lander til slutt på en svak firer på terningen, som betyr at maskinen totalt sett har gitt et middels godt inntrykk. 

HP Envy 6-1010eo 
