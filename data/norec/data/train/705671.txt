Taylor Swift:Vil være slem pike 

Lydbildet er riktig, men hun mangler troverdighet. 

Taylor Swift: 
"Reputation" (Big Machine Label Group/Universal) 

Taylor Swift vinket endelig farvel til countrymusikken med forgjengeren og karrierehøydepunktet «1989» i 2014. 
Allerede med «Red» i 2012 begynte ferden mot å bli en fullblods popstjerne. 
Nå leverer 27-åringen sitt sjette studioalbum, og det er allerede ventet å slå årets salgsrekorder. 

Lydbildet fanger tidsånden: 
Pop møter hiphop og r&b, med tunge rytmer og små dryss av EDM-synther. 
Swift dveler ved hevn, lyst og lengsel. 
Begjær har erstattet den uskyldige forelskelsen. 
Hun flyr sine playboys verden rundt og knuser hjerter, mens hun iscenesetter seg selv i sjøer av champagne og mørke barer. 
Underveis ler hun hånlig av «dramaqueens» og refererer til sitt eget tilsmussede rykte. 

Men en selvbevisst Swift klarer ikke bære imaget som en «bad girl», og hun makter ikke matche de som det nå er naturlig å sammenligne henne med. 
Hun mangler råheten til Rhianna, inderligheten til Sia og sårbarheten til Lady Gaga. 
Ei heller har hun stemmen til å bære de litt for megalomane låtene, hvor flere av dem oppleves daterte. 
Har Max Martin passert middagshøyden som produsent? 

«I did something bad» høres ut som en låt Britney Spears ville ha refusert på et av sine siste album. 
«Look what you made me do» kunne med større hell gått på billigsalg til Fergie. 

Her er lyspunkter, og de skinner når tempoet dras ned. 
Høydepunktet «Delicate» lever opp til navnet med svevende synther og svaiende rytmer. 
Nydelige «Dress» framstår som uanstrengt ærlig. 
«Dancing with our hands tied» er forfriskende lett, mens flørtende «Gorgeous» gir plass til et hook som fester seg i hjernebarken. 

Selve håndverket er solid, produksjonen låter akkurat så påkostet som den trolig er, men det hjelper lite når helheten oppleves gjennomkalkulert. 
Som låtskriver er hun kløktig, men som artist og sanger er hun for meg helt middelmådig. 

Det er også dette albumet. 

Beste spor: 
«Delicate», «Dress», «Gorgeous». 
