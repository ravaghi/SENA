Josh Groban:«Awake» 

(Reprise/Warner) 

Amerikanske Josh Groban er en typisk crossoverartist som veksler mellom å synge klassiske arier og moderne popmusikk. 
Han burde velge en av uttrykksformene. 

På sitt nye album «Awake» er det de popete, moderne sangene som er best og mest spennende, de klassiske ofte ganske pompøse. 
Han veksler også mellom å synge på engelsk og italiensk. 

Josh Groban har selv skrevet tre av sangene på sitt nye album, der Herbie Hancock er blant gjesteartistene. 
Sammen gjør de den flotte «Machine», som sammen med den afrikanskinspirerte «Weeping», der Josh synger sammen med Ladysmith Black Mambazo og Vusi Mahlasela, og «You are loved», er de sangene på platen der Josh Grobans baryton kommer best til sin rett. 

ANBEFALTE KJØP: 
«You are loved», «Machine» og «Weeping». 
