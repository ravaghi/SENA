Sous-vide Supreme
Vi har testet kjøkkenmaskinen som skal gjøre oss til eksperter på kjøkkenet. 

Sous-vide. 
Under vakuum. 
Varmebehandling av mat under regulerte temperaturer, skal gi perfekt resultat gang etter gang. 
Vi har testet maskinen som skal gjøre selv den mest distré hjemmekokk til en gourmetkokk. 

Og vi sier det gjerne med én gang: 
Dette likte vi! 

Utseende 

Innholdsfortegnelse: 
UtseendeSlik testet viI brukKonklusjon 

Slik testet vi 

Vi har hatt en Sous-vide Supreme og vakumeringsmaskin på lån i to uker, og testet den til hverdags og fest. 
Vi har kokt perfekt tempererte smilende egg om morgenen (63 grader i 40 minutter er en vinner). 
Vi har laget lammebog, grønnsaker, fisk og vilt, og lurt selverklærte feinschmeckere til å tro at kjøttet de har fått på tallerkenen har vært langt mer eksklusivt enn det var. 
I tillegg til å teste selve maskinen har vi brukt vakuumeringsmaskinen. 

I bruk 

Det franske navnet gjør at det kan høres noe komplisert ut, men selve maskinen er enkel i bruk. 
Både sous-vide-maskinen og vakuumeringsmaskinen er relativt selvforklarende. 
Med vakuumeringsmaskinen setter du i kontakten, legger på posen med mat i, legger ned lokket og trykker på knappen. 
Voilà. 
Hvordan den virker kan du se under: 

Selve maskinen er også lett å ta i bruk, også for oss med bruksanvisningsangst. 
Sett i kontakten, skru på maskinen, og still inn antall grader. 
Når det kommer til selve matlagingen kreves det litt mer tankevirksomhet, men ikke mye. 
I bruksanvisningen som følger med maskinen står det hvor mange grader og hvor lang tid ulike matvarer skal ha. 
Og så er det opp til deg å prøve deg frem til du får akkurat det resultatet du ønsker. 

Med unntak av et biffkjøttstykke som ble grått og tørt (etter et døgn på 53,5 grader!), men likevel mørt, har vi kun udelt positive opplevelser. 
Det kjipe seige billigkjøttet blir oppgradert til de fineste kjøttstykker, og det har vært en fryd å spise middag. 

Det har tatt litt tid å venne seg til at maglagingen må planlegges i god tid. 
Men å sette på morgendagens middag før man går og legger seg - eller om morgenen, har blitt en hyggelig vane. 
Det er også med på å bygge opp forventningene til et godt måltid, noe som har vært greit da man med sous-vide mister én av sanseopplevelsene med langtidssteking av kjøtt: 
At det lukter godt i huset i mange timer før middag. 
Men når posen først åpnes, kjøttet hviler, og sausen spes ut med kraft fra posen, dufter det som det skal. 

Biffkjøttstykket vi nevnte over mistet merkverdig mye veske, muligens grunnet salting. 
Det kan også ha vært noe med kjøttet. 
Men erfaring med lignende kjøttstykker (ja, vi har til og med laget First Price biffstek) har vært utelukkende positiv. 

Konklusjon 

– 
Jeg har ikke en eneste misfornøyd kunde, sa forhandler da vi lånte maskinen. 
Etter to ukers testing er det nærliggende å tro på ham. 
For det er gøy. 
Og det har hjulpet oss med den delen av middagen som er vanskeligst å få til: 
At kjøttet skal være mørt og saftig. 
Ikke for mye stekt. 
Ikke for lite stekt. 
Med Sous-vide Supreme får vi perfekt resultat, uten å måtte svette for mye for det. 
Det føles nesten litt som å jukse. 
Men om Hellstrøm kan gjøre det. 
Og Heston Blumenthal. 
Ja, da kan vi også gjøre det med vår imaginære husmorære i behold. 
Og vi kan trygt anbefale andre matglade kokker å gjøre det samme. 
