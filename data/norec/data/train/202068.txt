iRiver IGP-100
En av de første 1.5-baserte MP3-spillerne på markedet er både liten og funksjonell. 
Det er ikke mye vi misliker med denne flotte mini-jukeboxen. 

Tidligere testet vi den flotte iHP-120-spilleren fra iRiver, en 20 GB-jukebox med omtrent alt av tenkelige funksjoner og glimrende lydkvalitet. 
Nå er turen kommet til en annen spiller fra denne produsenten, som essensielt er den samme spilleren i mindre format. 

Mindre plass 

iGP-100 bygger på de nye Cornice-diskene med 1.5 GB-størrelse. 
Den har altså betydelig mindre lagringsplass enn 20/40/60 GB-monstrene, men for de med moderat behov for lagring bør spillleren vare midt i blinken. 
1.5 GB plass betyr omtrent 375 låter (antallet er selvsagt avhengig av størrelsen på filene), og det er jo faktisk en god del musikk. 

Siden selve disken er mindre, er også den fysiske størrelsen på spilleren redusert. 
Den veier behagelige 100 gram, og har en rund utforming. 
Fronten domineres av et stort display, mens alle funksjonsknappene er plassert langs sidene. 
Der er det er to scrollehjul som brukes til volum og låtnavigasjon, samt til å bytte mellom visse funksjoner. 
I tillegg er det tre knapper som styrer EQ-funksjonalitet og avspilling. 
Det er også plass til utgang for hodetelefoner og strøminngang. 
Vi ser altså at de optiske inn- og utgangene er blitt tatt vekk i denne modellen. 

Fortsatt mange muligheter 

Spilleren bruker samme menysystem som iHP-120, og det kan være litt forvirrende å navigere seg gjennom spillelistene. 
Det er ikke den beste menyen vi har sett, og du må nok bruke litt tid på å bli vant til det. 

De aller fleste av funksjonene vi gikk gjennom i vår test av iHP-120, gjelder også her. 
iGP-100 støtter både USB 2.0 og 1.1, og behøver ingen drivere eller egen programvare. 
Spilleren dukker rett og slett opp som en egen disk, og det er svært enkelt å flytte og organisere filer. 
Det er også støtte for andre filtyper som bilder, filmklipp eller tekst. 
Dessuten kan iGP-120 spille OGG Vorbis-filer, noe som fremdeles er uvanlig. 

Utover vanlig musikkavspilling er det også mulig å høre på radio, noe som fungerer meget bra. 
Det er derimot ingen muligheter for stemmeopptak i denne modellen. 

Nok en funksjon som er borte er den flotte fjernkontrollen fra iHP-120-modellen. 
Det er ikke dramatisk, men vi hadde likt bedre om iRiver erstattet den avanserte fjernkontrollen med en enklere utgave, i stedet for å fjerne den helt. 

Det viktigste med enhver musikkspiller er selvsagt lyden, og iRiver imponerer på dette området. 
Lyden er fyldig og klar, med god bassgjengivelse. 
Det er massevis av innstillinger som lar deg fikse på bass- og diskantnivået og aktivere SRS-effekter. 
Og de medfølgende øreproppene er uten tvil meget bra - selv om det finnes alltids bedre og dyrere varianter du bør prøve for å få den optimale lyden. 

Konklusjon 

Vi har dessverre ikke prøvd så mange konkurrerende 1.5 GB-spillere foreløpig, så det blir vanskelig å sammenligne mulighetene. 
Men i forhold til andre store MP3-spillere var iRivers iHD-120 overlegen, og vi mistenker at tilfellet er det samme når det gjelder iGP-100. 
Det er tross alt så mange av de samme gode løsningene produsenten viderefører her. 
iGP-100 er blitt en meget håndterlig spiller med flott lyd, driveløs installasjon, radio og støtte for mange lydformater. 
Ikke overraskende koster den en god del penger: 3.100 kroner, men vi mener den er absolutt verdt det. 
