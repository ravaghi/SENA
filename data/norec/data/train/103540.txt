Erlend Øye «DJ-Kicks»
(!K7/tuba) 

DJ Kicks-serien fortsetter med den bebrillede halvdelen av Kings of Convenience som har forlatt lavmælt kassegitar til fordel for klubbmiks, og resultatet av Øyes røvertokt byr på ganske smakfulle løsninger. 

Øye har fått boltre seg fritt blant sine favorittskiver og i all beskjedenhet mikset inn sin egen vokal, med mer eller mindre vellykket resultat. 
Her er smakebiter fra div. klubbveteraner (som Jürgen Pappe, Alan Braxe og Fred Falke) og nye dansevennlige versjoner av for eksempel Phoenix, The Rapture og Röyksopp. 

Man skal være uhyre forsiktig med å lefle med tekstene til Smiths og Elvis, men Øye utviser gudskjelov stor respekt i sine beskjedne versjoner. 
Nå er ikke Øye noen stor vokalist (ei heller spesielt stiv i engelsk uttale), men den nøkterne stilen hans står utvilsomt godt til låtene. 
Mer behagelig enn interessant, men like fullt gode bidrag for aspirerende booty-shakere. 
