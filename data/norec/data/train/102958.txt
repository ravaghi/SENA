Dum Dum Girls:«Only In Dreams» 

Dummere, deiligere 

Anført av Kirstin «Dee Dee» Gundred gjorde Dum Dum Girls seg berettiget bemerket med debutplaten «I Will Be» i fjor vinter. 
Inntrykket bleknet imidlertid kort tid etterpå fordi Best Coast gjorde formelen - sursøt sekstitallsjentepop med lurvete lyd og larmende gitarer - enda bedre. 

Trivelig da, at «Only In Dreams» svarer med heving av eget nivå. 
Låtene virker mer gjennomtenkte, lyden mer gjennomarbeidet. 
Farlig nært pastisjen innimellom, men Gundred synes å ha fått injisert noen dråper Chrissie Hynde-blod i årene, og de smarteste artistene runder selvfølgelig av platen sin med de diggeste sangene. 
Den aller beste stjeler endog introen fra Cheap Tricks «Surrender». 
Og da må man jo gi seg over. 

BESTE LÅT: 
«Teardrops 
On My Pillow» 
