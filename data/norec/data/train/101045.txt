Låtanmeldelse:Ingvar Olsen – «Sarah Moore» 

Gammelpopens venn imponerer en smule. 

Ingvar har vært en dyktig eksponent for nostalgisk pop med croonerhatt på snei i «Idol». 
Et særpreg som videreføres i singelen han skal prøve å vinne finalen med i kveld. 

Han stiller utvilsomt med den sterkeste kandidaten. 
«Sarah Moore» har en snerten, håndklippende swing som triller uanstrengt av gårde. 

Den er småbyromantisk på femtitallsvis, som om fargefjernsyn aldri ble oppfunnet. 
Og den synges akkurat så elegant som Ingvar har for vane i TV-sendingene; sentimentalt uten å bli klissete. 

Tør vi tippe at manager David Eriksen, som får «Idol»-vinneren i fanget, også holder en knapp på denne? 
I alle fall er det hans lillebror Thomas som har skrevet og produsert – og han er fra før etablert som en kløpper i popfaget, om enn langt mer elektronisk orientert til daglig enn her. 

Han kan imidlertid de smarte små triksene uansett landskap, og tilsetter skamløst orgelbrus og vinylknitring, til ypperlig effekt. 

«Sarah Moore» er ikke bare bra til å være en «Idol»-låt – den er bra, punktum. 
