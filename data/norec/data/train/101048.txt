Best i test:Samsung Gear S 

Ingen av smartklokkene i denne testen får toppkarakter, men med Gear S viser Samsung at de begynner å nærme seg konsepter som virkelig fungerer. 
Den nye Gear S-modellen kjører samme operativsystem (Tizen) som Gear 2 – men den store forskjellen er at Gear S ikke bare er et tilbehør til mobilen. 
Klokken er også en fullverdig mobiltelefon, med mulighet for eget SIM-kort. 
Likevel er det nok først og fremst som mobiltilbehør at Gear S er mest nyttig – og du er fortsatt avhengig av mobiltelefonen din for å for eksempel kunne installere apper på klokken. 
I likhet med Gear 2 fungerer denne klokken kun med Samsung-mobiler. 

Gear 2 har raske og intuitive menyer som er enkle å bruke, og klokken har en god skjerm som tenner automatisk når du løfter opp armen eller vrir håndleddet. 
Via klokkeskjermen får du informasjon fra mobiltelefonen, og du kan blant annet lese e-post. 
Den utmerkede kart- og navigasjonsappen Nokia Here er også installert på klokken, noe som er veldig praktisk. 

Samsungs S Health-app ligger forhåndsinstallert på klokken, i tillegg til en treningsapp fra Nike. 
Dermed kan du bruke klokken som treningsklokke, og en innebygget pulsmåler og bevegelsessensor lar deg måle både puls, antall skritt og kalorier. 
Klokken har også innebygget GPS som lar deg spore treningsøkten på et kart, og hvis du har koblet til en mobiltelefon brukes GPS-en i mobilen i stedet for å spare batteri. 

Batteriet varer i et sted mellom to og fire dager ved fornuftig bruk, noe som er bra for denne typen enhet. 
Men da snakker vi om forsiktig bruk, og ikke at du bruker klokken som mobiltelefon. 
