Elvis Presley:«Christmas Wishes» 

(RCA/SonyBMG) 

Saksøk plateselskapet om du får denne til jul. 

Elvis' juleinnspillinger har, som alt annet Hans Majestet foretok seg, blitt gitt ut på en haug forskjellige samleplater. 
Dette er så vidt jeg kan skjønne en av de elendigste - og estetisk sett styggeste - til nå. 

For det første består rundt halvparten ikke av julesanger i det hele tatt, men religiøse hymner. 
For det andre er CD-en forbrytersk kortspilt - bare 36 minutter lang. 
Og for det tredje: 
Det definitive Elvis-julealbumet er for lengst utgitt. 
Det heter «If Every Day Was Like Christmas» og kom i 1994. 
En ordentlig julesangsamling, konsekvent i tematikken og med over én time musikk. 
Om du vil feire jul med Kongen - og det vil du selvsagt, om ikke annet så på grunn av den rå julebluesen «Santa Claus Is Back In Town» og de absurde fraseringene i «White Christmas» - er det den du skal ha. 
«Christmas Wishes» er en bedervet medisterpølse av en samling; en majestetsfornærmelse og et slag under Nissens beltested på én og samme tid. 

MORTEN STÅLE NILSEN 
