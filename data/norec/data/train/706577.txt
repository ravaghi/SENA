Herlige kvinnfolk
«Kvinnfolk» er en nydelig hyllest til en rekke sterke kvinner og maten deres, både den hverdagslige og den spektakulære. 

Kvinnfolk 

Marianne Pfeffer Gjengedal og Klaudia Iga Pérès 

309 sider 

Gyldendal 

Jeg innrømmer glatt at det oppsto en viss skepsis da jeg leste at det var en matstylist og en matfotograf som sto bak denne boka. 
Fordommene ble heldigvis fort gjort til skamme. 
Marianne Pfeffer Gjengedal og Klaudia Iga Pérès har laget en vakker og lesverdig bok om en rekke kjente kvinner, og om hva de (kanskje) spiste. 
I stedet for å basere seg på arkivbilder eller engasjere modeller til å posere som Frida Kahlo, Marilyn Monroe, Sigrid Undset og alle de andre denne boka handler om, har forfatterne arrangert en heidundrande utkledningsfest for og med seg selv, og det er tydelig at de har hatt det gøy mens de har holdt på. 

I denne boka kommer kvinnene og fortellingene om dem, deres liv og deres samtid i første rekke, maten i andre. 
Det gjør ingenting. 
Dette er den typen bok du blar i for å bli underholdt og inspirert, ikke et oppslagsverk for deg som lurer på hvordan du steker en kylling eller lager bechamelsaus. 
Forfatterne har gjort god research, og behandler sine objekter med respekt og beundring. 
Bildene, av både folk og mat, er vidunderlige, og man får virkelig lyst til å gi seg i kast med Coco Chanels sofistikerte sjokoladetrøfler, de spektakulære kakene som ble spist ved Marie Antoinettes hoff og de jordnære, varmende rettene fra Astrid Lindgrens verden. 

Det eneste jeg har å sette fingeren her er en del skjemmende skrivefeil og en kalvestek som står i ovnen til den når 70 grader. 
Ellers er dette en på alle måter nydelig bok, med mange fine historier og oppskrifter til å få vann i munnen av. 
