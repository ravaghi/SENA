Deilig løssluppent comeback fra Det Pene Bæn
Med røtter i 1979 er de et av distriktets mer seiglivede band. 

Det Pene Bæn!: 
"Hilsen fra Brusand" 

Det Pene Bæn hadde riktignok en pause mellom 1983 og 1988, og de la opp i 1995. 
Men du kan ikke holde gode menn nede, og i fjor vendte de tilbake med samlealbum og løfte om mer. 
Det innfrir de med en spenst som om gjengen aldri skulle ha forlatt rampelyset. 

De åpner sprekt med "Fotomodell", mens teksten i gyngende "Vann" høres ut som et Newton-program. 
Singlen "Kjærlighedssang te to damer på en gang" er en søt vise, og tittelkuttet "Hilsen fra Brusand" legger inn en søknad om medlemskap på Aftenbladets liste over klassiske sommerlåter. 

Gitarist og låtskriver Jarle Valle har gjort håbu av seg, derav tittelen. 
Han lager tekster som kan nærme seg det parodiske, men gjengen har nok anarkistisk rockesjarm til å redde seg inn. 

Vokalist Øyvind Dørum er det fødte midtpunkt, og Steinar Oldereide er tredje originalmedlem. 
Torstein Kyllevik og Thomas Ognedal Matre tar seg av kompet. 
Ikke stopp nå, gutter. 

Beste spor: 
"I den tørre årstidå", "Kjærlighedssang te to damer på ein gang", "Hilsen fra Brusand", "Aleina på nudiststrand". 
