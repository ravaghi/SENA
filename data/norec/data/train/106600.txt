Redelig og ujålete
REGI: 
Øyvind Sandberg 

STJERNER: 
Kåre Morten Watne, Per Erling Grindstein, Maybritt Stusdal Matre 

HANDLING: 
Vennene Kåre Morten, Per Erling og Maybritt. 
Sistnevnte liker det dårlig da Kåre Morten en dag glemmer å ta på seg forlovelsesringen de to har utvekslet. 

DOM: Kort, ikke-problematiserende og intimt møte med tre bergensere med Downs syndrom; deres arbeid (postutsendelse av reflekser), interesser (fotball - og laget er Laksevåg, subsidiært Brann), vennskap og lidenskap. 

Redelig, helt ujålete dokumentar som møter hovedpersonene hjemme: 
Scener fra utflukter til Bømlo og middagsselskaper med ostemodifisert Grandiosa sier noe fint om menneskelig kontakt og tilhørighet. 

Og da Kåre Morten innrømmer at han er redd for å gå over broer på grunn av høydeskrekk, men at «når Maybritt holder meg i hånden, klarer jeg det», vil selv den hardeste harding kunne få «noe i øyet». 
Flott liten kjærlighetshistorie. 
Sjelfulle folk. 

MORTEN STÅLE NILSEN 
