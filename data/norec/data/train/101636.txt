Reddet Portugals VM-håp fire minutter på overtid
(USA-Portugal 2-2) 
Portugal så ut til å være på vei ut av VM i Brasil. 
Men i overtidens femte og siste minutt dukket innbytter Varela opp. 

Dermed har Portugal fortsatt et ørlite - men syltynt - håp om avansement fra VMs gruppe G. 
For det er USA og Tyskland som er i føresetet, og dersom de spiller uavgjort i gruppespillets siste kamp, er de videre på bekostning av Portugal og Ghana. 

Portugal har dessuten, etter braktapet mot Tyskland, desidert dårligst målforskjell i gruppen, og er derfor avhengig av å vinne stort mot Ghana førstkommende torsdag. 

- Burde unngått 

USAs første målscorer er imidlertid klar på at de burde ha sikret amerikansk avansement i natt. 

- Klart dette er frustrerende. 
Det gjensto et snaut minutt, og vi hadde ballen. 
Dette burde vi unngått, sier Jermaine Jones. 

Han dunket inn utligningen fra drøye 20 meter i det 64. minutt etter at Nani hadde sendt Portugal i føringen 59 spilleminutter tidligere. 

Og da Clint Dempsey brukte magen på å score 2-1, var snuoperasjonen komplett. 

- Vi spilte bra, og jeg synes vi var bedre enn i vår første kamp. 
Vi hadde uflaks som ikke fikk tre poeng, men vi fikk i hvert fall ett. 
Det ser fortsatt bra ut for oss i gruppen, sier han etter kampen. 

- Mesterskapets beste redning 

I mellomtiden hadde Tim Howard gjort det strålende i USA-buret, og vartet blant annet opp med en praktredning rett før pause. 

- Kanskje mesterskapets beste redning, konstaterte VGTVs studio etter å ha sett den. 

USA var med andre ord på god vei mot avansement, mens portugisernes stjerne, Cristiano Ronaldo, stadig ble mer og mer frustrert på banen. 
Han fikk ikke til mye, men på overtid var det han som la innlegget som med en perfekt bue fant pannebrasken til Varela. 

Gruppe G avgjøres torsdag 

2-2 var et faktum, og det som så ut til å bli en amerikansk festaften, var plutselig ikke det lenger. 
Portugal hadde utlignet, og nå klamrer de seg fast til et ørlite håp om VM-avansement. 

Torsdag 26. juni står Ghana på motsatt banehalvdel samtidig som USA møter Tyskland. 
Da avgjøres det hvem som går videre fra gruppe G. 

Christiano Ronaldo hadde ingen god kamp mot USA. 
VGTVs studiogjester mener han viste mye dårlig kroppsspåk, og at han virket sur og grinete gjennom store deler av oppgjøret. 

Tim Howards redning i kampen mot Portugal i VMs gruppe G synes VGTVs studio er VMs hittill beste foran Ochoas og Romeos redning. 
Hva synes du? 
