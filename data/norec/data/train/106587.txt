«URO»
Manus: Harald Rosenløw Eeg, Stefan Faldbakken. 
Regi: Stefan Faldbakken. 
Norsk. 
Drama/action - 15 år, egnet voksne. 

MED: Nicolai Cleve Broch, Ane Dahl Torp, Ahmed Zeyan, Bjørn Floberg, Ingar Helge Gimle, Eivind Sander, Kim Sørensen, Anne Krigsvoll, Thorstein Flinck. 
HANDLER OM: 
«HP» er nyutdannet fra Politihøyskolen i Bodø. 
Hans oppvekstbakgrunn er Oslo-gatene. 
Han synes ideell til å jobbe i Uro-patruljen, den røffe «undercover»-gjengen som arbeider i hovedstadens tøffeste miljøer. 
«HP» sliter med seg selv, en alkoholisert mor og tomrommet etter en fraværende far. 
Hissig og oppfarende, ambisiøs og selvhevdende går han langt over streken i jobben. 
Når han treffer ungdomsvennen Mette, og hun - uvitende om hans politiidentitet - åpner dører til de aller hardeste kriminelle kretser, griper han muligheten begjærlig. 
Men han setter både seg selv og dem han bryr seg om, i livsfarlig skvis med sitt dobbeltspill. 

DOM: 
VG anmeldte filmen første gang fra Cannes, der den var med i det offisielle programmet. 
Jeg ga terningkast 3, og var særlig misfornøyd med omfattende uklarhet i oppbyggingen av et i utgangspunktet knivskarpt balanserende drama. 

Tre måneder er gått siden Cannes, «Uro» er ikke klippet om. 
Men lyden og billedkvaliteten er radikalt forbedret. 
Og det har gjort filmen nesten bemerkelsesverdig mye bedre; man hører hva som blir sagt og ser hva som skjer. 
En klar fordel! 

Fremfor alt forstår man nå mye mer av det kompliserte og mangesidige dramaet - både privat og i jobben - i og rundt hovedpersonen «HP». 
Dermed kommer selvfølgelig både selve historien og de hardt arbeidende skuespillerne mer til sin rett. 

Stadig er dramaet i overkant komplisert. 
Stadig finnes tendenser til elendige og ødeleggende replikklisjeer. 
Og detalj-slumset finnes; hvordan kan, f.eks., undercover-purk være så uforsiktige med sin «hemmelige» identitet?! 

Men hovedsaken nå er at «Uro» fremstår som en energisk, hardtslående genrefilm, som klart beviser langfilmdebutant Stefan Faldbakkens uomtvistelige talent. 
