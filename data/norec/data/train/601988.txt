Forbruksvare
A little romantic. 
(Universal) 

Det hadde vært kult om et norsk band klarte å skape noe bra i sporene etter band som Green Day, My Chemical Romance og Blink 182. 
De unge guttene i Use me fra Tønsberg og Moss prøver så godt de kan i løpet av elleve låter på til sammen 35 minutter. 

De stilte med den fengende låten «Daisy» i Melodi Grand Prix, uten å komme seg videre. 
Det gjør ingenting at de ikke klarte det, men deltakelse i denne konkurransen viser likevel at lysten på å nå fram og ut til folket er stor. 

Låtene til Use me er gjennomgående energisk og fengende. 
Sanger og sangskriver Jim André Bergsted er likevel foreløpig en bedre vokalist enn han er låtsnekker. 
Entusiasmen og den smittende energien til han og bandet er påfallende, men når du spiller «A little romantic» noen ganger, fremstår låtene som ganske tynne og mer som en forbruksvare enn noe som er minneverdig. 
