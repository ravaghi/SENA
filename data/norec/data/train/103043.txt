Kjærstads katalog
«Normans område» er en umiskjennelig Jan Kjærstad-roman. 
Det er både et kvalitetsstempel og et problem. 

Roman 375 sider. 
Kr. 399. 
Aschehoug 

Ingen Kjærstad-elsker vil være skuffet etter å ha lest denne romanen. 
Men av og til er det også nødvendig å kunne overraske sine elskere. 
Det tror jeg ikke forfatteren helt har tatt inn over seg. 

Historien om den berømte forlagsredaktøren John Richard Norman, som etter sin 50-årsdag oppdager at han ikke lenger kan lese uten å bli kvalm, er som en katalog over velkjente og velprøvde litterære virkemidler og temaer fra forfatterens lange karriere. 

Vi møter både det geniale, overskridende unntaksmennesket - altså Norman selv - dragende og mystiske kvinner, og eksistensielle problemstillinger. 
I tillegg handler det om kresen matlaging, om whisky, billedkunst, arkitektur og om en Oslo-oppvekst på 1960- og 70-tallet. 
For ikke å nevne hjerneforskning (derav bokens tittel) og virtuell virkelighet. 
Først og sist er likevel «Normans område» en bok om bøker, om lesing. 
Et nøkkelsitat er dette, lagt i pennen til Norman selv, som også er bokens jeg-forteller: 
«Å lese er ikke en flukt inn i noe som ikke finnes, men en vandring inn i noe som ikke fantes, men som etterpå finnes.» 

I Normans tilfelle blir lesingen et så altoverskyggende prosjekt, at det til syvende og sist kommer foran alt annet, også i perioden etter kvalmen. 

Det er flere tidssprang i boken. 
Historien blir fortalt i retrospektiv anno 2016, mens den sentrale handlingen finner sted i 2008 og 2009. 
Det er altså den allvitende forteller vi her møter, ingen tilfeldighet når det gjelder nettopp Jan Kjærstad. 

Men jeg savner altså den grunnleggende overraskelsen i «Normans område», på samme måte som jeg savner at Kjærstad tar seg tid til å utvikle flere originale skikkelser enn bare hovedpersonen selv. 
Flere av de andre fremstår som noe nær parodier, uten at jeg tror det nødvendigvis er tilsiktet. 
