Casio QV-700
Casio QV-700 er et enkelt kamera som kun er i stand til å tilfredsstille de enkleste behovene for digital fotografering. 
Kameraet har 640x480 punkters oppløsning, og har under middels bildekvalitet. 

LES OGSÅ: 

Fargestikk 

Casio QV-700 gir forskjellige fargestikk hvis bildene tas inne. 
Kameraet har riktignok flere innstillinger for hvitbalanse, men disse hjelper dessverre ikke. 
Vi hadde også problemer med å eksponere vårt testmotiv riktig. 
Uten blitz ble bildene gjerne undereksponert, med blitz ble de for lyse. 
Vi prøvde også å justere eksponeringen manuelt, men heller ikke dette øket kvaliteten. 
Denne typen problemer kan bare delvis korrigeres i et bildeprogram, så vi gir vesentlig trekk i karakteren på grunn av dette. 

Gjengivelsen av kompliserte detaljer som strengene på gitaren og dukkens hår er gjengitt under gjennomsnittet for kameraer med denne oppløsningen. 
Bildene har en tendens til å bli for kornete. 
Dette skyldes at kameraet har dårlig evne til å lage naturlige overgangsfarger mellom de forskjellige delene av motivet. 
Dette er svakheter som er umulig å rette med et bildeprogram. 

Lynraskt minne 

Casio QV-700 er enkelt å bruke, og lagrer bildene svært raskt. 
Kameraet er klart til å ta et nytt bilde på under ett sekund, og det er langt bedre enn gjennomsnittet. 
Bildene lagres på et utskiftbart 2 MB Compactflash-kort. 
Lagringskapasiteten er fra 14 til 47 bilder, avhengig av kvalitetskrav. 

Kameraet bruker LCD-skjermen som søker, og denne er over gjennomsnittet i størrelse (6,4 cm). 
Du kan justere lysstyrken på skjermen, og det gjør den brukbar også i sollys. 
Objektivet har en brennvidde på 3,9 mm (tilsvarer 38 mm på 35mm-kamera) og kan dreies rundt en akse. 
Pluss i karakteren for at kameraet har mulighet for manuell innstilling av blenderåpning og eksponering. 

Panorama på kjøpet 

Casio QV-700 leveres med et program for kamerakontroll og programmet SpinPanorama. 
Kameraprogrammet har ingen redigeringsmuligheter, og det er noe vi savner (på grunn av fargeproblemene). 
SpinPanorama er et program for å knytte sammen en serie bilder til et komplett 360 graders panoramabilde. 
Her hadde vi foretrukket at Casio heller la med et program for bildebehandling. 
