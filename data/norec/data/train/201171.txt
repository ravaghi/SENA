Prøvekjørt:Nye Kia Sorento 

Har man 720.000 kroner å bruke på en stor SUV - finnes det grunner til å velge Kia? 
Vårt svar er ja. 

Kia Sorento er den store koreanske SUV-en som ble født i 2002 og som ga kred til koreanerne med et hint av premium i design som kunne bringe tankene hen til Mercedes ML og Lexus RS. 
Bilen vi har kjørt nå er tredje generasjon, og den kommer på markedet bare fem år etter at nåværende modell så dagens lys. 

Mye penger - men mye bil 

Når prisen blir nevnt, er første reaksjon bakoversveis. 
Over 700.000 kroner for en Kia??? 

Men som vi skal se: 
Dette er mye bil. 
Mye plass, godt med krefter og svært mye utstyr. 

Den norske importøren har nemlig valgt kun å ta inn bilen i det høyeste utstyrsnivået - Exclusive - med syv seter, den kraftfulle 2,2-liters dieselmotoren og automatgir. 

Kia har selvsagt en adskillig rimeligere løsning, som vil passe for langt flere, i sin utmerkede folkesuv Sportage. 

Relativt elegang 

Når det gjelder den ytre design ble vi litt skuffet da vi fikk se bildene - førsteinntrykket var at den er mindre vellykket enn forgjengeren - mer konservativ, litt som det som skjedde med Mitsubishi Outlander da dagens generasjon erstattet den foregående. 

Men etter å ha betraktet bilen i virkeligheten, fra forskjellige vinkler, bedret inntrykket seg og vi finner linjeføringen både harmonisk og relativt elegant. 

Sorento er en stor bil - den deler nå plattform med den relativt nye Hyundai Grand Santa 
Fe og har vokst en del i lengden siden sist - den er nå 478 centimeter lang og dermed såvidt oppe i det store SUV-segmentet der man finner premium-SUV-er som Volvo XC90, BMW X5 og VW Touareg. 

Om Sorento kommer som varebil vil avhenge av om preparatørene klarer å lage plass til den berømmelige «statskassen», noe som utredes i skrivende stund. 
Men Hyundai har jo klart å få det til med sin Grand Santa 
Fe, så det er lov å håpe. 

Sømmer og skinn 

Interiøret opplevde vi som høyverdig, med god kvalitetsfølelse uten at man når opp til premium-nivå. 

Likevel: 
Sømmer på dashbord og dørpolstring samt polstret, myk plast med skinn-look gjør seg bra og det virker ikke billig. 

Sammenføyninger er presise og det er tydelig at man har gjort et nøyaktig arbeide med både førermiljøet og interiøret generelt. 

Ergonomien er det ikke noe å si på og det man forventer er på plass. 
Vi satt godt i setene, som har gode innstillingsmuligheter. 
Skinnvaliteten i setene var uvanlig ruglete - nærmest litt sandpapiraktig. 

Et hav av plass 

På annen seterad er det et hav av plass - ihvertfall hvis man skyver den i bakre posisjon. 

Baksetene kan nemlig flyttes langt i lengderetningen - faktisk så å si inntil forsetene. 
Dette er blant annet for å lette adgangen til tredje seterad. 

Og de to bakerste plassene er faktisk ganske brukbare selv for voksne på over 180 centimeter, noe man ikke kan si om dem man finner i de litt mindre folkesuvene Mitsubishi Outlander og nye Nissan X-Trail. 

Mengder av utstyr 

Som allerede nevnt er utstyrsnivået rett og slett imponerende (se egen faktaboks). 
Det er dette som gjør Sorento til et såpass attraktivt kjøp som den faktisk er - hvis man ser bort fra status-faktoren. 

Dessverre for Kia er nok nettopp status et viktig valgkriterie for kunder med innkjøpsbudsjett i denne størrelsesorden. 

Vi snakker jo som nevnt om 720.000 kroner - hadde den hatt en mindre tørst motor og veid en del mindre, ville den kanskje ha greid å komme under 700.000, men likevel ... 

Er det familiebil man hovedsaklig er ute etter, og firehjulsdrift ikke er et pre, vil Kia Carens være et bedre - og billigere - valg for de fleste. 

Kraft... nok 

Dieselmotoren, en 2,2-liters CRDI på 200 hestekrefter, er en kjent sak. 
Riktignok noe oppgradert for å klare kravene i EU6-reglementet som tro i kraft i fjor. 
Disse gjelder lokale utslipp og partikler. 
CO2-utslippene derimot, omfattes ikke og de er i høyeste laget. 

Dette henger delvis sammen med automatkassen, som er standard og medfører at det normerte forbruket kommer opp i 0,67 liter per mil ved blandet kjøring, hvorav CO2-utslipp på 177 gram per kilometer. 

Dette utløser naturligvis en del ekstra avgiftskroner som øker prisen. 

Trekkraften er bra, men det trenger også den tunge SUV-en. 
441 newtonmeter fra 1.750 til 2.750 omdreininger skyver bra - men heller ikke mer. 
Bilen oppleves ikke som spesielt sprek, og automatkassen er nok ikke den mest effektive i klassen. 

Den er imidlertid også «helt grei» og sjalter relativt raskt. 
0-100 kilometer i timen på 9,6 sekunder er godkjent. 

Det har imidlertid ikke noen hensikt å ha for tung gassfot - da blir det litt masete og støyende uten at man henter ut så mye mer fartressurser. 

Dette blir noe bedre hvis man velger innstillingen Sport på kjøremodus-velgeren, som har innstillingene Eco, Normal og altså Sport. 
Programmene gir ikke veldig forskjellige kjøreopplevelse, men innvirker noe på girutveksling og styring - derimot ikke på gassrespons. 

Vi merket noe vibrasjoner gjennom ratt og pedal og dette, sammen med et noe ukultivert støybilde, vitner om at motoren ikke lenger er av de mest aktuelle. 
Støydempingen er heldigvis ganske god generelt. 

Røff fjæring 

SUV-en er relativt tung. 
Med to voksne ombord bikker den to tonn, men Kia har fulgt med i timen og understellet takler utfordringer på variert vei temmelig bra. 

En stor og tung SUV med relativt lang fjæringsvei krenger nødvendigvis noe, men det er veldig godt kontrollert i nye Sorento. 

Derimot fant vi fjæringskomforten litt i røffeste laget på ujevn vei. 

Det skyldes nok til dels at hjulene er satt opp på 19-tommers felger - som for øvrig er standard i Norge. 

Bra på veien 

Førsteinntrykket vårt av kjøreegenskapene er slett ikke verst. 
Bilen har en klart understyrt karakter og det merkes at bilen er tung hvis man presser den litt på svingete vei. 
Den krenger altså likevel ikke spesielt mye. 

Styringen er mer direkte enn tidligere og gir til og med en viss grad av tilbakemelding fra veibanen - slett ikke verst! 

Når det er sagt, man kan ikke snakke om kjøredynamikk som de tyske premium-produsentene, og da særlig BMW, kan varte opp med. 

Forutsigbare og «godmodige» er karakteristikken vi endte opp med for å beskrive veiegenskapene til Sorento. 
Ikke underholdende eller inspirerende. 

Klassisk 4x4 

Firehjulsdriften, som er standard, er av klassisk type som er forhjulsdrevet i utgangspunktet og sender moment bakover ved behov. 

Senterdifferensialen kan dessuten låses om man trenger drift på alle fire under vanskelige forhold. 

Det var begrenset hvor mye vi fikk kjenne på systemet, men det fungerte i det minste bra i svingene på regnvåte, spanske landeveier. 

Mye SUV - for mye penger 

For å konkludere: 
Nye Kia Sorento er et trivelig bekjentskap og markerer seg med attraktiv design og et nivå på standardutstyret som ingen matcher i dagens marked. 

Som alle modeller fra Kia kommer den selvsagt med syv års garanti (men husk: 
Du FÅR ikke garanti...) 

På den annen side: 
Til premium-pris forventer nok de fleste et premium-merke. 
Vi vil dessuten håpe at det etterhvert kommer en oppdatert drivlinje, selv om det kan drøye i og med at dagens motor nå tilfredsstiller kravene til det nyeste forurensnings-regelverket i Europa. 

Totalt sett et utvilsomt løft fra forgjengeren og fireren på terningen er solid. 

Reiseomkostningene til denne reportasjen er dekket av importøren. 
Les mer her 
