Stive hofter, harde knyttnever
"Escape Plan" funker stort sett som den skal. 
Den byr på nervepirrende spenning, flere slåsscener, tvister og vendinger i plottet, og hardbarka stjerner i hovedrollene. 
Og selv om de begynner å bli litt stive i hoftene, slår de fremdeles godt fra seg. 

Ray Breslin (Sylvester Stallone) livnærer seg av å sikre de verste fengslene i USA. 
Det gjør han ved å late som om han er en vanlig innsatt, for så å bryte seg ut av fengselet og avsløre svakheter i sikkerheten. 
Når han takker ja til å bryte seg ut av et CIA superhemmelig fengsel, er det jo ganske åpenlyst at det ikke er verdens beste idé, men spennende likevel. 

I fengselet møter han Emil Rottmayer (Arnold Schwarzenegger) og sammen legger de en dristig plan. 
Det er underholdende å se dem sammen, og filmen holder ikke igjen på noe. 
Det er rått, kynisk, kaldt og grusomt. 
Så ødelegges filmen dessverre litt med noen klisjeer og floskler som fungerer bra i filmer som "The Expendables", men som krasjer med denne type thriller/actionfilm. 

Jim Caviezel("The Passion of the Christ") er strålende i rollen som den psykopatiske fengselsdirektøren Hobbes, og redder mye av det som er mindre bra i filmen. 
Summa summarum, er filmen absolutt severdig for actionfans. 
