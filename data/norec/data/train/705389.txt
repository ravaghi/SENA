The Secret Sisters:Kjærlighetssorg kan være vakker 

Det holdt på å stoppe opp for søstrene Rogers, men nå er tredje plate her. 

The Secret Sisters: 
"You don't own me anymore" (New West/Border) 

Søstrene Laura og Lydia Rogers er fra Muscle Shoals i Alabama, en by med stolte musikktradisjoner. 
De lærte seg å synge harmonier i den lokale kirken og endte med å danne en duo i 2009. 

Søstrene rakk to album før de ble droppet av plateselskapet, men Brandi Carlile steppet inn og lovte å produsere en plate. 
Dermed var det nytt håp, og resultatet er 12 sanger i tradisjonell folk-stil. 
Det hadde vært synd om disse ikke hadde sett dagens lys, med harmoniene som prikken over i-en. 
Ikke så rart at søstrene blir sammenlignet med brødrene Everly. 

Secret Sisters har hatt gylne øyeblikk som gjester hos folk som Willie Nelson, M Ward og Dubliners, men de klarer seg utmerket alene. 
Her er sanger til jenter som sviktes, til kjærestene som forlater dem og til dager da du ønsker at du var liten igjen. 
Sjelden har lidelse blitt framført så vakkert som dette. 

Beste spor: 
"Kathy's song", "He's fine", "Little again", "'Til it's over". 
