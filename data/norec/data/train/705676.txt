Shed Seven:Omtrent som før 

Alt vender tilbake. 
Britpopen også. 

Shed Seven: 
"Instant pleasure" (Infectious/Border) 

Det er gått 16 år siden forrige album fra Shed Seven, og da hadde britpopen for lengst mistet grepet. 

York-bandet befant seg aldri i samme divisjon som Oasis og Blur, men var inne på topp ti i England. 
I 1996 hadde de til og med fem singler inne på topp 40, med "Going for gold" i spissen. 
Shed Seven la opp i 2003, men solokarrieren til Rick Witter tok aldri av og fire år senere var de tilbake. 

Comebackalbumet har tatt sin tid, og gamle fans har varmet opp stadionrockeren "Room in my house". 
Nå kan de i tillegg synge med på Kinks-aktige "Victoria" (nei, ikke den samme) og svulstige "Invincible". 
Eller tenne et lys til kraftballaden "It's not easy" og følelsesladde "Better days". 

Shed Seven misbruker sjansen til en ny start, men kommer med en tidlig julegave til dem som har ventet på det samme, gamle. 

Beste spor: 
"Victoria". 
