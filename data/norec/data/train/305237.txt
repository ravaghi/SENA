Ned med flagget hevet
«Michael Jackson's This is It» viser at konsertene hadde vært verdt pengene 

||| 
«Livet er hardt. 
Jeg har lett etter en mening. 
Dette er hva jeg har lett etter». 
Ordene tilhører en av danserne som er blitt plukket ut til å være med på Michael Jacksons «This is It»-turne. 
Det er med andre ord alvor dette her. 
Michael Jackson er større enn Gud. 
Og filmen tar oss med inn i Jacksons kirke. 
Har du tenkt til å banne, kan jeg trygt anbefale deg å bli hjemme. 

Hanskekledd jernhånd Filmen er satt sammen av bilder fra Jacksons forberedelser til «This is It»-konsertene i London, og består hovedsakelig av klipp fra lyd- og danse-prøver, men også korte intervjuer med sentrale aktører. 
Jackson selv blir aldri intervjuet. 
I stedet beveger han seg i kulissene, samtidig som han alltid er i sentrum. 
Det er imponerende å se at han fremdeles har dansetrinnene inne, at han kjenner hver låt ned til notene, og at han styrer sine musikere, dansere og scenedesignere med hanskekledd jernhånd. 
Slik sett går Jackson ned med flagget hevet. 
Han viser at han fremdeles har det i seg — pillecocktail eller ikke. 

Kvitrer for kongen «Jeg elsker dere» og «Gud velsigne dere» er ytringer som faller i hytt og vær og like ofte som penisgrepet. 
Med kjærlighet på pinne i munnen dirigerer Jackson med bablende ordre. 
Og folket han har hyrt inn kvitrer for ham, og gjør som kongen befaler. 
For en som står utenfor kirken er det merkelig, og det får meg til å tenke på «Sunset Boulevard», filmnoirklassikeren fra 1950, om den fallerte stumfilmstjernen Norma Desmond. 
Jackson og Desmond har noe av den samme, i mangel av noe bedre, galskapen i framferden. 

Kinobilletten verdig 
Men uansett framferd er det umulig å komme bort ifra at Michael Jackson lagde noen av de fineste, mest inspirerende, mest toneangivende poplåtene verden noen gang har hørt. 
Poplåter som preger filmen, og, til tross for at man har hørt dem så mye bedre framført mange ganger før, gjør «Michael Jackson's This is It» til en kinobillett verdig. 

Filmen starter med beskjeden: 
«Dette er for fansen». 
En beskjed det er vanskelig å komme unna. 
Den voksne mannen ved siden av meg i kinosalen, som uavbrutt gjorde rytmiske bevegelser med både armer og bein, vitner om det. 
Som et substitutt for konsertopplevelsen, en konsertopplevelse Michael Jackson i filmen overbeviser om at kom til å bli en stor opplevelse, vil «Michael Jackson's This is It» med andre ord fungere godt. 

Krever forberedelser 
Men det krever at man fyrer seg opp på forhånd, at man møter gode venner, drikker to øl, moonwalker til kinosalen og synger med på hitparaden. 
Gjør man det vil filmen være minneverdig. 
Gjør man ikke det, men i stedet venter på å en interessant kinoopplevelse utenom det vanlige, vil dokumentaren utarte seg som en kjedsommelig affære. 
