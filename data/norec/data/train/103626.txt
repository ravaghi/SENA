Auf Der Maur:«Auf Der Maur» 

(Capitol) 

Melissa, eller Auf Der Maur, som hun velger å kalle seg, vet utvilsomt hva hun driver med. 
Dette er nemlig modne saker fra en kvinnelig artist som sannsynligvis var overmoden for et solofremstøt. 

Om noen lurer på hvordan det låter, er det vel bare å fastslå at Auf Der Maur sysler med amerikansk rock av det lett gotiske, skarpskodde og kyniske slaget, som alle fans av Soundgarden, Smashing Pumpkins og Queens Of The Stone Age vil elske. 

Auf Der Maur er ingen dårlig vokalist. 
Hun synger som et klassisk utyske med vibrerende og autoritær stemme. 
Vi snakker rett og slett om et rockalbum av det harde slaget med en sjelden feminin snert, hvor du dessuten finner tungvektere blant bidragsyterne som Josh Homme, James Iha, Twiggy Ramirez, Mark Lanegan, Chris Goss, Brandt Bjork og John Stanier. 
Er du fortsatt i tvil, hør på «Lightning Is My Girl», «Followed The Waves» og «I Need I Want I Will» og bli overbevist. 

ESPEN A. HANSEN 
