Big Hero 6
Et inspirerende blikk mot fremtidens teknologi. 

Fantastisk animasjon er ikke alltid nok til å heve en film opp til toppnivå. 
Big Hero 6 er nydelig laget, med fine figurer og fargerik action mot flotte bakgrunner. 

På historiefronten kan Big Hero 6 av og til virke som en resirkulering av andre filmer. 
Og skurkefiguren er for svak til å vekke det helt store engasjementet. 

Men Big Hero 6 vil garantert gjøre nytten for alle barn som søker enkel, fartsfylt underholdning. 

Ny oppfinnelse blir stjålet 

Historien foregår i San Fransokyo, en interessant blanding av to ulike verdensbyer. 

Hiro er en teknisk begavet gutt som mister sin nye oppfinnelse, miniboter, under dramatiske omstendigheter. 
Ved hjelp av helseroboten Beymax, oppfunnet av broren Tadashi, oppdager Hiro at noen har stjålet minibotene hans. 

Han får hjelp av Beymax og fire skolevenner til å finne ut hvem og hvorfor. 

Det jeg liker best innledningsvis, er filmens entusiastiske forhold til ny teknologi. 
Ingenting er umulig, alt kan skapes og fremtiden er lys. 

Men historien viser også på en effektiv måte at ny teknologi kan være farlig om noen velger å bruke den med mørke motiver. 

Den moderne teknologien står også i kontrast med bymiljøet i San Fransokyo, der alt det nye forsøker å bryte ut av alt det gamle. 

Gutten og roboten er best 

Hiro er en fin hovedperson, med mot og handlekraft, men som også møter et moralsk dilemma som han kanskje er for ung til å forstå. 
Baymax er en myk og omsorgsfull robot, stikk motsatt av slik vi kjenner de fleste roboter. 
Interaksjonen mellom dem er filmens beste kort. 

Resten av persongalleriet virker en smule kalkulert, forutsigbart og, streng tatt, unødvendig. 
Historiens skurkegalleri er skuffende vagt og identitetsløst. 

Situasjonen som utløser ondskapen er også en smule lite gjennomtenkt, uten at jeg ønsker å gå nærmere inn på det her. 

Noen innvendinger til tross, er Big Hero 6 en godkjent spenningsfilm, som i tillegg til godt uttenkte actionscener, også har et inspirerende blikk mot fremtidens teknologi, og hva den kan bringe oss, på godt og vondt. 

Og tenk, den hvite, myke, luftputeroboten som nesten ikke har kroppsspråk, er filmens aller beste figur! 

Big Hero 6 når kanskje ikke toppen blant digitalanimerte filmer, men et stort publikum vil sannsynligvis nøye seg med at den er helt ok 
