Kvinner og barn sist
Sjanger: 
Drama/Komedie 

Land: 
Sverige 2014 

Regi og manus: 
Ruben Östlund 

Skuespillere: 
Johannes Bah Kuhnke, Lisa Loven Kongsli, Kristofer Hivju 

Aldersgrense: 
11 år 

Egnethet: 
Voksen 

Den sentrale scenen i «Turist» utspiller seg som følger. 
En svensk-norsk familie sitter på en uterestaurant i alpene. 
Der blir de vitner til et kontrollert snøskred. 
Når skredet plutselig ikke virker så kontrollert allikevel, bryter det ut panikk. 
Mamma Ebba (norske Lisa Loven Kongsli) kaster seg instinktivt over barna, pappa Tomas (svenske Johannes Bah Kuhnke) griper iPhonen sin og løper alt han kan. 

Etterpå sitter den lille familien trygg, men rystet tilbake. 
Pappa, han som skulle være deres beskytter, har avslørt seg selv som en stor kujon. 

Ruben Östlund er en nådeløs filmskaper. 
Som i sine to foregående, «De ufrivillige» (2008) og «Play» (2011), dumper han oss her ned i de mest ukomfortable situasjoner tenkelig. 
De lange, stillestående tagningene hans gjør det umulig for oss å se bort når Ebba konfronterer Tomas med sviket han har begått. 
Ubehaget dempes litt — men bare litt - av komikken som oppstår hver gang en norsk hobbypsykolog (Kristofer Hivju) prøver å sette ting i perspektiv. 

«Turist» stiller noen virkelig kjipe spørsmål om oss moderne skandinaviske menn - hvem vil vi vise oss å være når den beskyttede tilværelsen vår først slår sprekker? - men såpass får vi jaggu tåle. 
