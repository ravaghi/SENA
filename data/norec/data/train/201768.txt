Asus VG236H
120 
Hz skjerm fra Asus - skreddersydd for gaming! 

Hva som er viktigst når man skal kjøpe seg ny PC-skjerm er helt avhengig av bruksområdet og budsjettet. 
Tidligere har det vært størrelse og paneltype, pluss tilkoblings- og justeringsmuligheter som har vært avgjørende. 

Men nå har det dukket opp en parameter til, som er svært viktig for én type brukere, og det er oppfriskningshastigheten. 

Hvorfor er dette viktig, og hvorfor har løsningen først dukket opp nå nylig? 
Og hvem er brukerne? 

Svaret er enkelt: 
Gamere. 

Egenskaper 

Skjermen er på 23 tommer, har HD-oppløsning 1920 x 1080, er utstyrt med et TN-panel og har blank overflate. 
Dette har sine styrker og svakheter, avhengig av omstendighetene. 
Det innebærer at responstiden er nede på 2 ms og at du får en opplevd kontrast som er større enn spesifikasjonene ellers skulle gi. 
Men forutsetningene er at du ser rett på skjermen og at du ikke har belysning bak deg eller på sidene som reflekteres i skjermen. 

I motsetning til andre moderne skjermer er denne ganske tykk, siden det brukes tradisjonell bakgrunnsbelysning og en del mer elektronikk enn i ordinære skjermer. 

Lysstyrken er 400 cd/㎡. 

De fysiske justeringsmulighetene er gode, med både høydejustering og dreing rundt foten. 

Tilkoblingene er med HDMI, DualLink DVI og analog RGB. 
For å få 120 
Hz må du ha et skjermkort som støtter dette og en Dual Link DVI-kabel. 

120 
Hz støttes ikke over HDMI, du kan derfor ikke koble til en Blu-ray spiller og se vanlig 3D-film på denne skjermen. 

Betjeningen var vi ikke spesielt begeistret over. 
Merkingen over knappene er bare synlige i spesielt godt lys, og det er heller ingen hjelp å få fra skjermbildet, slik som andre produsenter har gjort ved å plassere menyen rett over knappene og vise funksjonene. 

Skjermen har 5 hurtigvalg, kalt Theater, Gaming, Scenery, Night View og Standard. 
Disse innstillingene velges med en egen knapp utenom menyene. 
Standardinnstillingen kan settes til sRGB, de andre innstillingene flesker til med forskjellige grader av overdrivelse for å passe til forskjellige bruksområder. 
De virker, men hvor bra er en smaksak. 

Gaming og 3D 

De som har glede av høyere oppfriskningshastighet er gamere, og da snakker vi ikke om Minesweeper. 
Vi snakker om krevende brukere som er ute etter den raskeste responsen, de jevneste bevegelsene og det høyeste detaljnivået. 

Når man bruker like mye penger på grafikkortet som andre bruker på hele PC-en, da må man ha en skjerm som henger med. 
Det gjør ikke lenger de vanlige LCD-skjermene, selv ikke de mest avanserte. 

Med et kraftig skjermkort får du en oppdatering av skjermbildet som kan ligge langt over de 60 Hz som en vanlig skjerm håndterer. 
Dermed blir kraften til grafikkprosessoren bortkastet. 

Med en skjerm som klarer 120 
Hz er denne begrensningen borte, og du kan glede deg over en spillopplevelse som er jevnere enn du hadde trodd var mulig. 

En annen mulighet med 120 Hz er å spille i 3D. 
En god del spill støtter dette, med denne skjermen følger det aktive 3D-briller og sender fra NVIDIA. 
For å bruke dette må du ha et skjermkort fra NVIDIA, jo kraftigere jo bedre. 
Vi testet med et Asus ENGTX590 som er et av de kraftigste skjermkortene som finnes. 

Vår erfaring er at man blir fortere sliten av 3D i spill enn i film. 
Dette skyldes at man fokuserer i langt større grad i spill, pluss at man hele tiden endrer fokus. 
I tillegg var ikke løsningen helt stabil. 

Annen bruk 

Til vanlig PC-bruk oppfører skjermen seg som en kurant TN-skjerm. 
De sterkeste sidene er opplevelse av film og bilder, til tall og tekstbasert bruk er den ordinær. 

I sRGB modus er den også kurant til redigering av video og bilder. 

Konklusjon 

Asus VG236H er en spesiell skjerm, med tydelig fokus på gaming. 
Sammen med et potent skjermkort gir dette en overlegen opplevelse av flyt i FPS og andre actionpregede spill. 

Til annen bruk faller den i kategorien kurante TN-skjermer. 

Er den verdt de ekstra kronene? 
Har du først brukt penger på et heftig skjermkort til spill får du ikke utnyttet det uten å kjøpe en skjerm som henger med... 

Asus VG236H 
