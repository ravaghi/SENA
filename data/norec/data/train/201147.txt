SqueezeboxRadio: 
Fordi den virker 

En nettradio med Facebook-funksjon? 
Ja, det er faktisk mulig. 

Squeezebox 
Radio er rett og slett en nettradio, som i tillegg lar deg bruke nettbaserte musikktjenester og lar deg spille av musikk du har lagret på PC-en eller nettverket ditt. 

Det som virkelig imponerer oss er imidlertid hvor enkel den er i bruk. 

Fra bra til bedre 

For etter å ha testet både Squeezebox, Squeezebox 
Duet og ikke minst high-end produktet Transporter begynner vi nå å få god kjennskap til Squeezebox-universet. 

Vi føler derfor vi har belegg for våre ord når vi konstaterer at brukeropplevelsen har blitt mye bedre, ja Squeezebox 
Radio oppleves faktisk som så enkel i bruk at selv husets femåring fint klarer å bruke den. 

Men vi får starte fra begynnelsen. 

Lekker liten sak 

Squeezebox 
Radio glinser innbydende mot deg når du pakker den opp, og jada; vi synes dette ser riktig så bra ut. 
Pianolakken har imidlertid sine ulemper, og skal du bevare det flotte utseendet bør ikke pussekluten være for langt unna. 

På høyre side får du også opp en liten (2,4 tommer) fargeskjerm av LCD-typen, som via tekst og bilder gjør det svært enkelt både å stille den inn, og ikke minst: 
Å ha full kontroll over hva du hører på, eller hvor du befinner deg når du blar deg gjennom ditt eget musikkbibliotek. 

Radioen kan kobles til nettet via kabel, men den har også en innebygget trådløs enhet som gjør den svært plasseringsvennlig. 
Til vår glede oppdaget vi også at den trådløse mottageren er langt kraftigere enn på vår Squeezebox 
Duet, for der den siste markerer to i signalstyrke viser nemlig Radioen full pott – selv når de står side om side. 

Selve tilkoplingen til det trådløse nettet er nå tilnærmet idiotsikker, ettersom du manøverer via den ene styrespaken, samtidig som du ser statusen i displayet på høyre side. 
I praksis tok det oss under to minutter å få den på nett og klar til bruk. 

Facebook på radioen? 

Squeezebox 
Radio har også en Facebook-funksjon, som kort og godt oppdaterer profilen din med hva du hører på. 
Det kan være morsomt en eller to ganger, men i praksis er dette en litt unødvendig gimmick. 

Vi synes heller ikke skjermen på 2,4 tommer er stor nok til at vi gidder å bruke tid på å lese gjennom nyhetsoppdateringene på fjesboken, men bevares: 
Her har du altså muligheten. 

Squeezebox server 

For fullt utbytte av Squeezebox 
Radio bør du imidlertid også ha musikksamlingen din tilgjengelig på nettverket, og dette setter du raskt opp via den siste versjonen av Squeezebox server – et program som installeres på Mac-en, PC-en eller på NAS-disken din. 

Selv har vi rippet alle våre CD-plater i beste kvalitet (WMA lossless, Flac og Apple Lossless), og den lille radiotassen fant all musikken plassert på vår mediedisk uten problemer. 
Også dette gikk kjapt, og ja; det er unektelig ganske behagelig å sitte på kjøkkenbenken og ha hele musikksamlingen tilgjengelig via noen få knappetrykk. 

Har du tagget låtene dine riktig når du rippet CD-ene dine (eller har kjøpt låter via iTunes), får du for øvrig opp all den informasjonen som er lagret. 
F.eks vises navn på artist/album, låtskriver, hvilken radiokanal osv. osv. 
Vi liker for øvrig at ikoner, både fra nettradiostasjonene og platecover fra dine album vises i displayet. 
Dette øker rett og slett brukervennligheten. 

Gullkorn 

Vi har allerede nevnt at den nye programvaren er langt bedre enn tidligere, og det fine med Squeezeboxene er at de selv sier i fra når ny programvare er tilgjengelig, slik at du alltid er oppdatert. 

Navigeringen er som sagt enkel. 
Du blar gjennom menyene med den store skruknappen og trykker på den for å aktivere valget ditt – en prosess som hele tiden vises i skjermen på høyre hånd. 

Alle norske kanaler er forøvrig skilt ut i en egen liste, og totalt har du 89 store og små norske kanaler å velge blant. 
Alle NRK-kanalene har forøvrig sin egen mapppe i tillegg, så her vil selv bestemor klare å aktivere P2. 

Utenlandske kanaler er også bare få trykk unna, og er organisert etter sjanger (sport, musikk, prat, osv osv), land eller tema, og søkefunksjonen fungerer også godt. 

Dessverre følger det ikke med fjernkontroll i pakken, men er du fra før av eier av en Squeezebox Duet, eller har en iPhone? 
Ja, da bør du følge nøye med: 

Du kan nemlig fjernstyre styre Squeezebox 
Radio med Duetens fjernkontroll eller en av Squeeze-appene på iPhonen din (selv brukte vi Squeemote på iPhonen). 

I tillegg til at dette gir deg fjernkontrollmuligheten kan du også synkronisere de ulike Squeezebox-komponentene dine, slik at den samme musikken spilles av fra begge enhetene om du ønsker det. 
Også dette fungerte bra under vår testperiode. 

Hva mangler? 

Fjernkontroll er dessverre ekstrautstyr (med mindre du altså har en Duet eller bruker iPhonen), men det største minuset er at Squeezebox 
Radio mangler digitale lydutganger, slik at den ikke kan kobles til stereoanlegget ditt. 
Vi skulle også ønske at det hadde vært støtte for Spotify. 

Men hva med lyden? 

Lydkvaliteten avhenger definitivt av hva du hører på: 
Låter i dårlig kvalitet blir ikke mye å skryte av, men har du rippet musikken din i lossless-kvalitet er det faktisk ikke så verst. 

Personlig skulle vi imidlertid ønsket oss en kraftigere bassgjengivelse, men dette er altså en liten kjøkkenradio – så alt i alt gir vi godkjent også her. 

Konklusjon 

Er du på jakt etter en nettradio som ikke bare gir deg utallige radiostasjoner, men også er enkel i bruk? 
Ja, da kommer du nesten ikke utenom Squeezebox Radio, den er nemlig en fryd både å sette opp og i den daglige betjeningen. 

Vi har nå brukt den daglig i over 10 dager, og den har faktisk bare mistet kontakten med nettverket en eneste gang. 
Dette er langt bedre enn mange av de andre nettradioene vi har prøvd, og på Squeezeboxen slipper du også unna med færre tastetrykk og kjappere tilkopling. 
Kort sagt: 
Den virker slik den skal. 

Har du i tillegg en Squeezebox 
Duet fra før av? 
Ja da blir det enda mer spennende, ettersom du da også kan bruke fjernkontrollen den har – i tillegg til å synke musikken i flere rom. 
Veiledende pris er cirka 1700 kroner, men vi har sett den i flere nettbutikker til rundt 1500 kroner. 

Konkurrenter: 
Sjekk også ut Pinell Supersound om du vil ha DAB og FM-funksjon i tillegg. 

Mer info får du på Logitechs norske nettsider. 
