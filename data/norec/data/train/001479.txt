Kongen av Kontraskjæret
Bun B sendte Oslo Live 2010 høytsvevende, kvalitetsstemplet og med et visst forventningspress inn i historibøkene. 

I det øyeblikket Bun B blir introdusert med den rettmessige tittelen "kongen av dirty south hiphop", skjer det noe. 
Folk strømmer til den i utgangspunktet relativt beskjedent befolkede spoten foran Oslo Lives hovedscene, som straks forvandles til en sydende gryte av drømmer, kjærlighet, nostalgi, entusiasme og beundring. 

Man skal riktignok ikke gå mange meter bakover før det blir tynt i rekkene; Bun B er ikke veldig kjent her til lands. 
Men for menigheten som har samlet seg på Kontraskjæret under festivalens hiphopdag er det irrelevant. 
De får det de har kommet for; nemlig en velfungerende miks av gammelt og nytt fra mannen som en gang utgjorde halvparten av legendariske Underground Kingz. 

At Bun B har vært i gamet i over tjue år, er det liksom aldri noen tvil om. 
Han er i sitt ess på scenen, på hugget og keen på å levere, men allikevel komfortabel - og hele veien harmløs. 
Det godslige ansiktet og den bamsete fremtoningen gjør genseren med "original gangster" påskrevet til å se nærmest parodisk ut. 
Og han legger heller aldri skjul på at han koser seg; skryter av de som har stått på samme scene tidligere samme kveld, knipser bilder og er særdeles jovial gjennom hele konserten. 
Store deler av tiden er det rett og slett lett å få følelsen av å være på en improvisert hjemmefest fremfor festival. 

På samme måte som under Kents konsert fredag, kan det høres ut som lydmannen har et ønsket om å drukne Bun B, crewet hans, publikum og hele Kontraskjæret i bass. 
Tidvis blir det så plagsomt at det er vanskelig å konsentrere seg om stort annet, men kombinasjonen av gamle klassikere, nyere solomateriale, karisma og enorme kvaliteter både når det kommer til selve rappingen og scenetekke, gjør at Bun B redder showet. 

Penger, drikke, damer og weed - det har aldri vært mer komplisert enn som så, og det trengs heller ikke mer for å bli overbevist av Bun Bs liveevner, eller for å tilfredsstille det entusiastiske publikummet denne lørdagen. 
En enslig lighter flekkes opp når låta "One Day" dedikeres til Pimp C, Bun Bs avdøde kumpan fra UGK, og hovedpersonen selv river mer enn gjerne i med et par ekstranummer når publikum roper han tilbake. 
Det ligger en gjensidig kjærlighet i lufta, og det er dét folk tar med seg når de forlater Oslo Live for i år. 

Bun B slipper sitt tredje soloalbum, Trill O.G, om en knapp måned. 
