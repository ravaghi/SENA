Statham på veien med sur russerdame
Denne Luc Besson-serien nekter bestemt å holde et faglig akseptabelt nivå. 

Den starta så lovende for mange døde engrammer siden ved at Jason Statham frakta Qi Shu til alles tilfredshet rundt på Rivieraen. 
I toeren tok Frank Martin seg ned til kidnapping i Miami, og denne tredje filmen handler om at han kjører rundt mellom Ukraina og Budapest, som en desperat mann på jakt etter Grand Prix-stemmer. 

Denne gang spiller Natalya Rudakova den kidnappa dattera til en samvittighetsfullt tungsinna ukrainisk miljøvern-minister. 
Rudokova er fra St. Petersburg og jobbet som frisør i New York da produsent Luc Besson fikk se henne krysse gata. 
«Voulez-vous?» sa Luc og påtok seg privat-timer. 

Jason Statham er transportør som overtar den sure dama etter død kamerat, og påført dødelige armbånd kjører de to gjennom mange slitsomme forsøk på samtaler over generasjonskløfta. 

Slagsmålene mangler koreografisk sjarm og interesse, og bilkjøringa ville ikke vakt mye oppsikt på Midt-Jæren seint lørdag kveld. 
Men Statham er stadig en verdsatt granittprins. 
Vi liker ham. 

Filmen er laget av regissøren Olivier Megaton. 
Han er en tidligere graffiti-kunstner som het Fontana til etternavn helt til han oppdaget at han er født på Hiroshima-dagen 6. august. 
Det er ingen unnskyldning for å gå på en smell. 
