Nye Toyota Aygo prøvekjørt
Etter ni år kommer annen generasjon Toyota Aygo - innstegsmodell og trilling. 

ROTTERDAM: 
Toyotas nye Aygo følger i fotsporene på forgjengeren, som faktisk har vært på markedet i hele ni år allerede. 
Den er en utpreget bybil, altså liten og letthåndterlig, og med god plassutnyttelse. 

Typiske konkurrenter er Volkswagen up! og Skoda Citigo, Kia Picanto, Ford Ka og Fiat 500 - samt de kommende trillingene til Aygo "II" , Peugeot 108 "II" og Citroën C1 "II". 
Aygo er altså en typisk representant for "A-segmentet", de minste småbilene. 

Videreføring 

Det betyr ikke nødvendigvis at bilen oppleves overdrevent billig og simpel. 
Selvsagt er det viktig i denne kategorien å holde prisene nede og det merkes når det gjelder materialvalg, motorisering og tekniske løsninger. 
Nye Aygo er basert på samme plattform som forgjengeren og motoren er en videreutvikling av den som utstyrte Aygo generasjon 1. 

Likevel er forbedringer blitt gjort - bilindustrien har gjort en god del fremskritt siden forrige gang en ny Aygo ble lansert - og den nye bilen oppleves voksnere når det kommer til både teknologi, komfort og utseende. 
Vi likte for så vidt også forrige Aygos smidighet og relativt kvikke kjøreegenskaper og disse er bevart samtidig som bilen oppleves mer komfortabel, noe mer stillegående og overraskende stabil under motorveikjøring. 
Blir den presset, kvitterer den med betryggende understyring og er lett å kontrollere. 

Mye X 

For å ta det siste først: 
Toyota spiller tydelig på "kulhetsfaktoren" med den nye minibilen sin. 
Toyota insisterer på at de mener også kunder i a-segmentet vil ha biler de ikke trenger å skamme seg over å bli sett i. 
David Terai, som er produktansvarlig for den nye bilen, går så langt som til å si at hans hovedtanke var å skape en bil man kan forelske seg i. 
Inspirasjonen kommer fra japansk ungdomskultur og manga, og Terai hevder han bevisst har tatt sjansen på å utfordre smaken til enkelte. 

Designmessig er for øvrig gjennomgangstemaet bokstaven X, som er meget synlig når man observerer bilen forfra. 
De kryssende stripene som strekker seg fra speilhusene ned til de forreste hjørnene er i mer eller mindre tydelig kontrastfarge i forhold til bilens hovedfarge. 
X er også forbokstaven for alle utstyrsnivåene - x, x-play og x-wave, som er hoved-gradene, og spesialmodellene med bedre utstyrspakker, x-cite og x-clusive. 

Det er dessuten kontrast-deler (x-en i front, dekorelement i hekken samt felgdekor/hjulkapsler), som enkelt kan byttes ut hos forhandler, hvis man går lei av fargekombinasjonene man valgte da bilen var ny. 

Bilen er en anelse lengre enn forgjengeren - 345,5 centimeter, men den er noe lavere - 146 centimeter. 
Med en bredde på 161,5 centimeter er det ikke overraskende begrenset med albuerom, men plassen er godt utnyttet, så to godt voksne kan sitte på de to plassene foran uten at det er ubehagelig. 

OK interiør 

Interiøret opplever vi som pent designet og oversiktlig, men selvsagt bærer materialkvaliteten preg av at dette er billig. 
Plassen er bra i forhold til størrelsen - det er faktisk såvidt mulig for to menn på 190 centimeter å sitte bak hverandre, uten at vi skal påstå at baksetepassasjeren da har det spesielt behagelig. 
Men det går altså an, med et nødskrik. 

Setene er slett ikke verst - her er det gjort fremgang. 
Men sitteputen er selvsagt ganske kort. 
Det er ingen langtursbil vi har med å gjøre. 

Bagasjeplass er det lite av og i tillegg er lastekanten temmelig høy. 
To kabinkofferter pluss en beskjeden ryggsekk eller liten bag, alternativt en del handleposer eller et par mellomstore bager til weekend-tur er det man får plass til med baksetet i bruk. 
Men det er greit nok - i denne klassen forventer man heller ikke mer. 
Det kan derimot bli en utfordring med tunge kolli - lastekanten er nemlig svært høy, sannsynligvis for at stivheten i karosseristrukturen, og dermed kollisjonsbeskyttelsen, skal være tilstrekkelig. 

Enkelt utvalg 

Teknologisk har man selvsagt ikke funnet opp hjulet på nytt og bilen lanseres med én motor, mens valget ellers står mellom en femtrinns manuell girkasse og en semi-automat (girkasse med automatkløtsj) som kan gires automatisk eller manuelt. 
Sistnevnte kan for øvrig gjøres med hendler på rattet. 

Tilstrekkelig sprek 

Motoren er en videreutvikling av den 3-sylindrede bensinmotoren med 1,0 liter slagvolum, som yter 69 hestekrefter og har et dreiemoment på 95 newtonmeter. 
Det er selvsagt ikke allverden, men under testkjøringen opplevde vi det som tilstrekkelig. 
Ja, under bykjøring, der bilen er i sitt rette element, er den relativt kvikk - det hjelper selvsagt at den er ganske lett og letthåndterlig med sin begrensede størrelse. 

0-100 kilometer i timen skal bilen greie på 14,2 sekunder og toppfarten er 160 kilometer i timen. 
Det er nok i en slik bil. 
Det mener i hvert fall Toyota, som ikke tilbyr noen annen motor, mens Peugeot og Citroën vil tilby også en kraftigere 1,2-litersmotor i sine versjoner av bilen - Peugeot 108 og Citroën C1 av andre generasjon. 

Manuell eller x-shift 

I tillegg til en 5-trinns manuell girkasse, som er standard, kan Aygo leveres, som tidligere, med en halvautomatisk løsning - altså med såkalt robotisert kløtsj, som kan gires automatisk eller med hendler på rattet. 
Det er en mindre komfortabel løsning enn en tradisjonell automat, og den sinker bilen en del - hele 15,5 sekunder bruker bilen med denne girkassen. 
Vi prøvde begge deler, og bille for vår del nøyd oss med manuell kasse heller enn å betale 13.000 kroner ekstra for x-shift.. 

Ganske økonomisk 

Bensinforbruket er oppgitt til 0,42 liter per mil - det er nok under ideelle forhold. 
Men det gjør det mulig å kunne oppgi 95 gram CO2-utslipp per kilometer - som synker til 88 gram på økonomimodellen. 

Kan leveres godt utstyrt 

Utstyrsmessig kommer Aygo i nivåene x, fra 139.500 kroner, x-play, fra 149.200 og x-wave, fra 175.400 kroner. 
Da har den 15-toms alufelger, tåkelys og X-Touch, utstyrt med en 7-toms skjerm, som viser alt fra navigasjon til multimediasystemet, der DAB+ blant annet er standard. 

Fra skjermen kan du også styre mobiltelefonen, som pares gjennom Bluetooth, og bilen har også fått multifunksjonsratt, og herfra kan man styre det meste. 
Det tilbys også to spesialmodeller som koster omtrent 164.000 kroner hver: x-cite og x-clusive. 
Begge tar utgangspunkt i x-play og legger til automatisk klimaanlegg, skumringssensor og autolys, spesialfelger og spesifikk dekor samt nøkkelfri start og adgang. 

Ikke billig nok? 

Hvor mange eksemplarer av Aygo regner så Toyota med å selge i Norge? 
Vel, ambisjonsnivået er begrenset - 500 biler satser importøren på å få avsetning for i løpet av neste år, ifølge informasjonssjef i Toyota Norge, Espen Olsen. 
Og det er sant at minibilsegmentet aldri har tatt av i Norge. 

Prisforskjellen relativt til de noe større bilene i "B-segmentet" (VW Polo, Toyota Yaris), eller for den saks skyld nyere brukte biler i større klasser, er antakelig ikke stor nok og mens Aygo her til lands starter på cirka 140.000 kroner, koster den under 100.000 i Danmark, der denne bilklassen har fått en fabelaktig suksess. 
At segmentet så langt i år ligger langt høyere her til lands enn tidligere, kan hovedsaklig tilskrives elbil-rushet med en viss suksess for Volkswagens e-up!. 

Konklusjon 

Nye Aygo er et velkomment nytt tilskudd til innstegssegmentet i bilmarkedet, og kommer til å markere seg takket være sin sporty design. 
Den kan altså dessuten utstyres riktig bra - dessverre med unntak av det nyeste sikkerhetsutstyret som vinglevarsling, blindsonevarsling, kollisjonsvarsling eller autobrems. 
Toyota følger med sin tid, men er ikke i forkant. 
Men bilen er både et trivelig bekjentskap og en riktig brukbar allrounder i klassen, og fortjener derfor et respektabelt terningkast fire. 
