Siemens SXG75
Dette er den første 3G-mobilen fra selskapet som er tilgjengelig her til lands, med både GPS og to megapikselkamera. 
Høres lovende ut. 

Som de fleste nå bør ha fått med seg har Siemens Mobile i løpet av det siste året gått gjennom store forandringer. 
Selskapet har blitt solgt til asiatiske BenQ, noe som har ført til det nye merkenavnet Benq-Siemens og en rekke nye modeller. 
Men det er fremdeles noen mobiltelefoner fra Siemens-tiden som skal ut på markedet, og Siemens SXG75 er en av disse. 

Dette er en mobiltelefon vi har gledet oss til siden den ble annonsert på CeBIT for et snaut år siden. 
Mye på grunn av at det er en mobiltelefon i relativt normal størrelse, som kombinerer 3G-støtte, med to megapikselkamera, minnekort, FM-radio og ikke minst GPS. 

Navigasjon koster penger 

For det er GPS-biten som kunne gjort denne mobilen unik. 
3G-mobiler med MP3-spiller og to megapikselkamera begynner jo etter hvert å bli gammelt nytt i denne heseblesende bransjen. 
Derfor er det synd at Siemens ikke kommer helt i mål med GPS-løsningen sin. 

Første gang vi startet opp GPS-programmet var nemlig lokaliseringen helt på jordet, men det er vi vant til, siden det tar litt tid å kalibrere systemet. 
Problemet ligger i at lokaliseringen aldri så ut til å bli 100 prosent riktig. 
Helt hvorfor kan vi ikke forklare, men løsningen ligger enten i selve GPS-modulen eller i programvaren. 

Vi heller mot at problemet ligger i sistnevnte, for dette er vel et av de svakeste navigasjonsprogrammene vi har vært borti. 
Tungvint i bruk og langt fra så lettforståelig som mange av konkurrentene. 

Ikke kan vi si at vi liker abonnementsløsningen heller, men flere av navigasjonsløsningene til mobil krever penger for bruk. 
Prisen ligger på 100 euro for et helårsabonnement. 
Da kan man bruke programmet hvor ofte man vil i hele Europa. 
Ikke noen kjempesum, men vi mener allikevel at Siemens burde levert med en løsning som gjør at man faktisk kan bruke GPS-biten mer enn de få dagene prøveversjonen er aktiv. 

Problematiske snarveier 

Selv om vi har nevnt at Siemens SXG75 er en mobiltelefon med relativt normal størrelse må det nevnes at den ikke er blant de minste på markedet, med sine 134 gram og dimensjoner på 112 x 53 x 20 mm. 
Heldigvis ligger den godt i hånda og er utstyrt med gode taster. 

Vi har imidlertid en høne å plukke med snarveistastene. 
De som ligger på siden av telefonen, som snarvei til kamera og MP3-spiller, har ikke noen tidssperre. 
Det gjør at man må holde tasten inne for å starte applikasjonene. 
Det betyr at man titt og ofte kan komme til å starte disse og man kan fylle minnet med bilder, mens mobilen ligger i lomma. 

Vi må også si at slettetasten kun ser ut til å kunne brukes i meldinger, slik at man ikke kan bruke den til å enkelt slette meldinger eller andre oppføringer i lister på mobilen. 
Unødvendig tungvint. 

Bedre menyer 

De siste to årene har vi hatt veldig lite positivt å si om menyene til Siemens. 
Det har virket som om UI-designerne ikke helt har vært på bølgelengde med brukeren. 
Nå ser det ut til at Siemens har tatt grep for å oppgradere menyene, for i Siemens SXG75 ser menyene langt bedre ut enn det vi er vant til. 

Vi synes fremdeles ikke det er den samme kvaliteten på menyene som i mobiler fra Sony Ericsson og Nokia, men Siemens har tatt et langt steg videre. 
Sniktitter på de kommende mobilene fra BenQ-Siemens tyder imidlertid på at menysystemet får nok en oppgradering, som vil gjøre resultatet veldig bra. 

Skuffende kamera 

Kameraet i denne mobilen skuffet oss også. 
Kvaliteten på bildene er ikke av samme kaliber som det vi har blitt vant til i både Sony Ericssons og Nokias to megapikselmobiler. 
Bildene ser ut til å bli mer kornete og har langt fra like bra fargegjengivelse som rivalene. 

Samtidig er responstiden altfor dårlig. 
Fra man trykker på knappen til bildet er tatt har vi opplevd at det har tatt opp til tre sekunder, og med mindre man er veldig stø på hånden gjør det også sitt til at bildekvaliteten forverres. 

Ekstra snacks 

Siemens har alltid vært det selskapet som har klart å legge ved mest ekstra snacks i form av applikasjoner og spill. 
Så også denne gangen. 
Flere av spillene holder høy klasse, ikke minst Super Bomberman, som de litt eldre gamerne kjenner godt til og GPS Space Shooter, som også tar i bruk GPS-modulen i telefonen. 

Man får også med dokumentlesere til Office og PDF, samt en nyttig liten reiseoversetter. 
Telefonen har 128 megabyte internminne, men bare rundt halvparten er tilgjengelig for brukeren. 
Den har imidlertid støtte for minnekort (RS-MMC). 

Konklusjon 

Vi liker Siemens SXG75, men svakheter med GPS-biten og kameraet trekker ned. 
Prisen trekker imidlertid litt opp igjen. 
3 500 kroner for en mobil med såpass mange funksjoner er en bra pris. 
Bare ikke bruk den til å navigere gjennom ukjente farvann. 
