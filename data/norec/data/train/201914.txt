WD Black² SSD og harddisk i ett
Kanskje den mest effektive løsningen for å oppgradere en bærbar. 

Dette er ikke en hybriddisk, som vi har testet tidligere ved flere anledninger. 
Dette er en 120 GB SSD og en 1000 GB harddisk som er pakket i samme enhet, men fungerer som to helt selvstendige enheter. 
Dette gir helt andre muligheter. 

WD Black² kommer som en pakkeløsning, og inneholder i tillegg til selve lagringsenheten et par ting som er helt nødvendige for å oppgradere en bærbar eller annen kompakt PC. 

Det første du støter på i pakken er en USB-stikk med nøkkel til programvare for kloning av den eksisterende systemdisken og lenke til driver for å åpne for tilgang til harddisk-delen. 
For å koble til en ekstern disk finner du en USB 3.0-til-SATA kabel som tar seg av dette. 

Selve enheten har en stilig utførelse og kombinerer altså både 120 GB SSD og 1 TB harddisk i samme fysiske enhet. 
Perfekt for å oppgradere bærbare PC-er. 

Oppdatert: 
Tykkelsen er 9,5 mm og den passer derfor ikke i de aller slankeste Ultrabooks. 

To forskjellige installasjoner 

Pakken inneholder instruksjoner og støtte for to typer oppgradering. 
Den ene er ny installasjon av operativsystem på SSD-delen og manuell kopiering av data. 

Den andre er kloning av den eksisterende harddisken ved hjelp av programmet Acronis True Image. 
Dette må lastes ned, installasjonsnøkkel ligger på USB-stikken som følger med i pakken, som faktisk er formet som en nøkkel. 

Siden vi ikke hadde noen oppgraderingsklar maskin for hånden installerte vi WD Black² på vår ordinære test-PC for å kjøre ytelsestestene og sammenligne med andre disker og SSD-enheter vi har testet de senere årene. 

SDD først 

Når man kobler til enheten til en av SATA-portene i PC-en og starter opp, blir bare SSD-delen registrert av maskinen. 
Dette gjør det enkelt og idiotsikkert å oppgradere en bærbar, siden det er bare denne som er synlig som mål for nyinstallasjon eller kloning. 

Først når den oppgraderte maskinen har fått operativsystemet installert er du klar for neste trinn, som er å hente fram harddiskdelen i WD Black². 

Dette gjøres ved å laste ned og installere partisjonsprogramvaren fra menyen hos WD. 

Dit kommer du automatisk når du setter inn USB-nøkkelen, og det tar bare noen få strakser, så er også harddisk-delen på 1 terabyte tilgjengelig. 

Sjekker du under diskbehandling ser du at WD Black² opptrer som én fysisk disk med to partisjoner. 
Disse er da henholdsvis SSD og HDD. 

Ytelse og pris/alternativer 

Vi kjørte våre standard ytelsestester og fikk disse resultatene: 

Målingene viser at SSD-delen har en ytelse som tilsvarer de rimelige SSD-enhetene i prisklassen under tusen kroner. 

Harddisken har en ytelse som ikke skiller seg vesentlig fra andre harddisker med samme kapasitet. 

Kombinasjonen WD Black² koster altså 2300 kroner, mens to separate enheter med tilsvarende kapasitet og ytelse koster 600 kroner mindre. 
Trekker vi fra et par hundre kroner for kabelen så er vi nede i en forskjell på rundt 400 kroner. 

Men sammenligningen sprekker, siden kombinasjonen er helt unik. 
Har du en bærbar med plass til bare én 2,5-tommers lagringsenhet har du ikke noe annet valg hvis du skal ha SSD for system og programmer og HDD til datalagring. 

I bærbare med utløsbart optisk drev kan man fjerne dette og sette inn et eget adapter til en harddisk i stedet. 
Men et slikt adapter koster også penger, ikke så langt unna prisforskjellen vi nevner over. 

Konklusjon 

I motsetning til hybrid-drev som har litt flashminne i tillegg til roterende harddisk, har WD Black² en fysisk kombinasjon av SSD og harddisk som opererer som to fullverdige enheter. 

Ytelsen er tilfredsstillende for SSD-delen og utmerket for harddisk-delen. 

Pakken er både stilig og pedagogisk lagt opp, og tilbyr kurante alternative løsninger for oppgradering. 

DinSides ferske SSD-tester finner du her 

WD Black² WD1001X06XDTL 120GB+1TB 
