Kan få den verste festbrems til å ta piruett på stuegulvet
Men innholdsmessig begynner Gogol Bordello å gå på tomgang. 

ALBUM: 
Det er liten tvil om at Ukraina/New York-fenomenet Gogol Bordello er et fyrverkeri live. 
Deres patenterte sigøynerpunk har gitt dem en omfangsrik tilhengerskare verden over. 
Ikke veldig underlig all den tid deres humørfylte og livsbejaende låter kan få selv den verste festbremsen til å ta piruett på stuegulvet. 

Det handler fortsatt om halsbrekkende instrumentering, øst-europeiske rytmer og rappkjeftede fraseringer. 
Vi har kommet til plate nummer seks i katalogen og resepten er etter hvert temmelig velprøvd. 
Det meste av materialet tjener sitt formål, å skape heidundranes feststemning, men låtene kjennes verken spesielt nytenkende eller musikalsk berikende. 

Det er veldig mye form her, men dessverre ikke så mye innhold. 
Låtene hamrer løs på sanseapparatet, men det er ikke mye som sitter igjen mellom den heseblesende åpningslåten «We Rise Again» og den avsluttende vuggevisen «We Shall Sail». 
