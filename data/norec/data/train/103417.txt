Herlig bisarr
Regi: 
Joel og Ethan Coen. 
Med: 
Tom Hanks, Irma P. Hall, Marlon Wayans, J.K. Simmons, Tzi Ma, Ryan Hurst. 
Am. komedie. 
11 år. 

Herlig bisarr film med umiskjennelig preg av filmbrødrene Joel & Ethan Coens skrudde humor. 

Det som blir feil i denne ellers vellykkede historien, er at Tom Hanks er så eksentrisk at det skurrer. 
Man sitter hele tiden og tenker på at han spiller en rolle. 
Litt mindre outrert, litt mindre påtatt - og vi hadde latt oss fullstendig forføre av den kjeltringaktige professor med litterære lidenskaper. 

Likevel er dette en Coen-film du kan glede deg over. 
Filmen er en remake av den britiske komedien «The Ladykillers» med legendariske Alec Guinness i hovedrollen. 

Coen-gutta har lagt handlingen til Mississippi. 
Fem høyst ulike og svært spesielle menn samles for å begå en forbrytelse. 
Gjennom bisarre løsninger går det meste deres vei. 
Men de hadde ikke gjort regning med husvertinnen - store frodige, strengt religiøse Mrs. Munson, praktfullt spilt av Irma P. Hall. 

Grunnet hennes iherdige rettskaffenhet går alt aldeles på tverke. 
Og i disse beskrivelsene er det alle Coen-fans kan nyte sin sans for mørk humor og bisarre innfall, kombinert med et overdådig karikert persongalleri. 
