Jørgen Tjemsland:Kampen for tilværelsen 

Fra Astaire til Renberg, fra Galdhøpiggen til Bybrua. 

Jørgen Tjemsland: 
"Øyehulehånd" (Daog/Daniel Engen Productions) 

Noen vil forbinde Jørgen Tjemsland med Skamteateret, der han herjet rundt i kompaniskap med Vegard Hoel. 

Han har også fartstid fra Sild, Krokodill & The Saltpastill, forløperen til Di Herlige Hetero som på sin side blir beskrevet som en musikalsk barnehage på høyt nivå. 
Og i Van Daog spilte han dysfunksjonell country. 

For fire år siden ga han en singel under eget navn, så det er for så vidt ingen overraskelse at han nå omsider kommer med et soloalbum. 

Produsent er Bjørge Fjordheim, med assistanse fra Morten Abel. 
Begge spiller på platen, og det samme gjør Arthur Berning og Oliver Hohlbrugger. 
Mikset og mastret av Jørgen Træen. 
I det medfølgende presseskrivet heter det: 
– Det å bli såkalt «seriøs» soloartist tok meg lang tid, for jeg er tross alt litt beskjeden på det her. 

At han setter "seriøs" i anførselstegn, er et ankepunkt. 
Tjemsland er glad i ord. 
Han lesser på med dem, og han bruker dem til å male originale bilder. 
Vel og bra, men av og til lurer jeg på om han tar det helt alvorlig. 
Helt "seriøst". 

Men kanskje likevel. 
Eg e ein maned, svømme rondt uden vett, høres ut som en naiv barnesang. 
Så legger han mer mening i det: 
Min kropp e gele og ka ska man si, når det einaste man kan e å svi. 

Sangen handler altså om noe mer. 
Som å skade andre uten å kunne forhindre det. 

I "Haugen og hålet" får vi en tekst som enten er dyp tenking eller en lek med ord. 
Jeg klarer ikke å bestemme meg: 

Denne haugen e hålet sin verste venn 

Haug kan fylla hål igjen 

Denne elvå trenge så sårt si bru 

For at ingen skal snu å gå hjem 

Det som uansett funker, er når han legger inn et ekstra gir a la svenskerockere som Lundell og Winnerbäck. 
Hør "Fred Astaire" og "Evolusjonen" der han tar sats og stiger til værs mot slutten. 
Sistnevnte har også en av albumets bedre tekster, der Tjemsland tar oss gjennom menneskehetens historie. 

Me fant opp steinane, 

me konne hiva de i håvene på de folkå der 

hvis de sko komma ner 

og varma seg med bålet her 

Men alt blei liga kaldt for det om 

Slik går det slag i slag gjennom sju velskrevne vers, før han i det åttende finner en ved bålet som tar ham inn til seg. 
En flott sang på alle måter. 

"Evolusjonen" er det siste kuttet. 
Temamessig minner det åpningen, der han i "Globetrotter" forteller om alt han gjort og sett, men at han har aldri aldri aldri sett disse auene før. 

Tjemsland er ellers en oppfinnsom rimsmed. 
I slutten av "Globetrotter" heter det: 

Tog farvel på bybruå i et vakkert stub, 

rømde fra nybrurå og la det ud på Youtube. 

Han klarer også å fange oss inn med noen kjappe linjer, som i åpningen av "Fugletemmer": 

Fekk hagla te komfen 

den gang far min va min venn. 

Manndommen komme med kruttrøygen 

Det er selvsagt morsomt når han i "Hold rondt meg" nesten-rimer Arild Østin med sildestim og ønsker at han selv var like glad som Tore Renberg og di e. 

I likhet med Renberg lar han av og til ordene komme i veien for musikken. 
Det er mye som skal fortelles og beskrives, og ordene kan tynge. 
Det hjelper når han senker tempoet, som på nevnte "Fred Astaire". 
Teksten er lang, men han spanderer heldigvis fem minutter på pianoballaden. 
I tillegg er melodien fin. 

Det ligger en spire til noe veldig bra i disse sangene, og enkelte av dem folder seg fint ut. 
Ikke vær redd for å være seriøs uten anførselstegn, Jørgen. 

Beste spor: 
"Globetrotter", "Evolusjonen". 
