Boogie Nights
Paul Thomas Andersons film om jakten på perfekt porno! 

Folka i Boogie Nights har navn som Kurt Longjohn, Amber Waves, Becky Barnett og Rollergirl. 

Men det teitete artistnavnet har hovedpersonen, Dirk Diggler. 
Filmen følger hans inntreden i pornobransjen på slutten av 70-tallet, og hvordan en lysende karriere ender opp i en smørje av dop og vold. 

Samtidig er Boogie Nights faktisk en ganske morsom film! 

Dagligdags med sex 

Den gir et godt innblikk i den delen av Hollywood som sjelden blir opplyst av spotlights, og som sjelden havner på forsida i sladderpressa. 

Her får vi se hvordan pornoaktørene er som en slags stor familie, der det å ha sex med hverandre er like dagligdags som å drikke kaffe er for andre. 

Boogie Nights skildrer også en epoke i pornobransjen der filmene ble laget på film og ikke på video. 

Burt Reynolds sin figur, Jack Horner, er en regissør som streber etter den perfekte pornofilmen, en som får publikum til å bli sittende i kinosetet, også etter at de har fått de de kom for (du fikk med deg den?). 

Wahlberg er stor i rollen 

Burt Reynolds har fått en Oscar-nominasjon for sin birolle, men om navn skal trekkes frem, må Mark Wahlberg nevnes. 

At han kan spille, skjønte jeg da jeg så ham mot DiCaprio i Netter i New York, og jeg synes han er - bokstavelig talt - stor i rollen som Dirk Diggler. 
Hvem hadde trodd at lettvekterartisten Marky Mark skulle få en slik karriere? 

Regissør Paul Thomas Anderson har gjenskapt en perfekt 70-talls-setting, der både musikk, hår, klær, møbler og biler ser ut til å stemme. 

Og alt dette gjør Boogie Nights til en høyst severdig og underholdende film, som kanskje er noe av det mer bisarre jeg har sett på kino i det siste. 
