I skyggen av Gran Turismo
Har Xbox endelig fått sin «Gran Turismo» med «Forza Motorsport»? 
Svaret er tja. 

Når PS2- og Xbox-fanatikere krangler om hvilken konsoll som er best, legges ofte diskusjonen død når noen trekker frem PS2-giganten «Gran Turismo». 
Vi er glade i bilspill her i Norge, og «Gran Turismo»-serien har siden starten på PlayStation ruvet som den beste bilsimulatoren til konsoller. 

Fra nå av kan diskusjonen ende opp med å fortsette uti de små nattetimer. 

Nå er det umulig å kåre noen udiskutabel vinner i kampen mellom «Forza Motorsport» og «Gran Turismo 4». 
Men i kvalitet ligger de to såpass nærme hverandre at det uansett blir snakk om preferanser og nyanser. 
Og det er en større prestasjon enn man i utgangspunktet skulle tro. 

Presentasjonsmessig ligger «Forza Motorsport» ganske tett opptil «Gran Turismo 3». 
Du starter i en nybegynnerliga, og jobber deg gradvis gjennom stadig flere løp i stadig mer vanskelige ligaer etter hvert som du får flere og bedre biler. 

Bil- og veifølelsen forsøker å simulere virkeligheten, noe «Forza Motorsport» gjør en svært god jobb med. 

Du får også utallige muligheter til å mekke på bilene dine for å tyne mest mulig ut av dem, fra å kjøpe inn nye deler til å gjøre justeringer som passer bedre til din egen kjørestil. 

Men individualisten i deg må ikke legge hendene i fanget her, som i «Gran Turismo»-spillene. 
Microsoft har nemlig hentet inspirasjon fra «Need For Speed Underground» og gir deg mulighet til å «hore opp» bilene etter eget ønske. 

Du kan legge på egendesignede illustrasjoner, kjøpe inn alt fra spoilere til baklys og male bilen i alle regnbuens farger. 

«Gran Turismo»-spillene klarer på mesterlig og uslåelig vis å fange «sjelen» til alle bilene spillet har med, noe «Forza Motorsport» i all rettferdighetens navn ikke er i nærheten av. 
Men man får i steden et nært og personlig forhold til bilene man designer, noe som mange vil oppfatte som en bedre og mer engasjerende tilnærming. 

Ikke minst fordi «Forza Motorsport» har onlinestøtten «Gran Turismo 4»-fansen skrek etter. 
Alle løp er koblet opp mot rangeringslister på Xbox Live, du kan kjøre mot Gud og hvermann når du vil og du kan kjøpe og selge biler. 

Jeg kan i alle fall ikke forestille meg noen bedre måte å rope ut sin egen identitet på enn å stille opp med egen doning etter timer med mekking og finpussing. 

Og der har du essensen i de uunngåelige diskusjonene om hvilket spill som er best - «Gran Turismo 4» eller «Forza Motorsport»: 

«Gran Turismo 4» har flere biler, flere baner og er mer tilpasset de som har et lidenskapelig forhold til biler i virkeligheten. 
«Forza Motorsport» gir individualisten i deg mulighet til å blomstre samtidig som det har en glimrende Xbox Live-støtte og mer troverdig kunstig intelligens hos de datastyrte motstanderne. 

Begge er derimot glimrende. 
Så egentlig kan dere bare holde kjeft. 
