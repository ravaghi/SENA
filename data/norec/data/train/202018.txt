Nokia 9500
Den nye Communicator er nå i butikkene, og den har ikke akkurat blitt slankere med tiden. 
Er dette den ultimate proffmobilen? 
Vi har testet supertelefonen. 

Communicator-telefonene fra Nokia har alltid vært store og tunge, men samtidig ofte forut sin tid. 
Det var tross alt snakk om de første skikkelig proffe mobilene som i tillegg hadde fullt QWERTY-tastatur. 
Men det er nå en del år siden forrige Communicator-modell, og i mellomtiden har de fleste mobilselskapene lansert mindre og mer håndterlige proffmobiler, gjerne også med tastatur. 
Har den ferske 9500 fremdeles noe å stille opp med? 

Som de tidligere modellene, har 9500 to måter å brukes på  i lukket tilstand ligner den en vanlig mobil (bare mye større) med standard mobiltastatur og en liten fargeskjerm som viser vanlige Nokia-menyer. 
For å få fullt nytte av mobilen må du åpne den, og da får du opp et stort og behagelig QWERTY-tastatur og en flott skjerm med oppløsning på hele 640x200 piksler og 65.000 farger. 

Kraftig maskin 

9500 er fullstappet av teknologi, og en klar forbedring fra den forrige Communicator-modellen, 9210. 
Først og fremst støtter telefonen WLAN, i tillegg til EDGE og GPRS. 
Det er med andre ord gode muligheter for dataoverføring (Bluetooth støttes også for enkel tilkobling til andre enheter). 
Telefonen har nå også fått et VGA-kamera innebygd, minnestørrelsen er økt til 80 MB (det er også plass til minnekort), det er gode muligheter for multimedieavspilling og massevis av kontorapplikasjoner for tekstebehandling og presentasjoner. 
Dette er først og fremst et mobilt kontor for brukere som trenger et behagelig tastatur for mye tekstredigering, e-post og andre forretningsrelaterte funksjoner. 

La oss se på hvordan 9500 fungerer i praksis. 
Først er vi nysgjerrige på telefondelen og de utvendige tastene. 
Nokia har plassert en 128x128 skjerm på utsiden av telefonen, og den er helt lik de skjermene selskapet bruker på de aller fleste av sine mindre telefoner. 
Det er relativt begrenset hva du kan gjøre fra utsiden av 9500  du kan ringe, sende tekstmeldinger, redigere noen innstillinger, bytte profiler og bruke kameraet. 
Vi legger merke til at det ikke er mulig å bruke T9-ordbok når du taster meldinger på utsiden, noe vi finner ganske merkelig. 
Tastaturet er heller ikke verdens beste, spesielt er navigeringstasten ganske ubehagelig og har dårlig respons. 

Enkel i bruk 

Det er selvsagt først når vi åpner telefonen at dennes fulle muligheter åpenbarer seg. 
Og førsteinntrykket er uten tvil positivt. 
9500 i åpen tilstand ser ut som en fullblods minidatamaskin, skjermen lyser behagelig mot oss med store ikoner og klare farger og tastaturet ber om å bli trykket på. 

Den første skjermen du får se når du åpner mobilen er en skrivebordsskjerm, som består av en rekke ikoner. 
Det er fire mapper tilgjengelig: 
Personlig (inneholder telefon- og meldingsfunksjoner, kontakter og kalender), Kontor (der jobber du med dokumenter, filer, regneark og presentasjoner), Media (med snarveier til internett, bilder, musikkavspilling og taleopptak) samt Verktøy (der redigerer du innstillinger, synkroniserer, og jobber med dataoverføring og tilkoblinger). 
Du beveger deg gjennom menysystemet via en navigeringstast, og langs høyre side av skjermen er det plassert fire funksjonstaster som gir deg ekstra valgmuligheter som er tilpasset det du jobber med for øyeblikket. 
I tillegg er det en rekke snarveistaster ovenfor tastaturet som tar deg til meldinger, nettleseren, kontakter, dokumenter og lignende. 
En av disse snarveistastene kan du definere selv. 
En egen menyknapp nederst til høyre åpner i tillegg ekstramenyer som gir deg enda flere funksjoner. 

Det er temmelig enkelt å navigere seg gjennom systemet og finne frem til funksjoner. 
Det er ikke stort å utsette på det logiske oppsettet til telefonen, vi lærte oss å bruke den på få minutter. 

Tastaturet er deilig å bruke, vi har faktisk aldri prøvd et QWERTY-tastatur på en mobiltelefon som var like behagelig og responsivt. 
Og den største fordelen er kanskje at norske ekstrategn har fått egne taster, noe som er ganske uvanlig. 

9500 er ment til å være et verktøy for å jobbe med e-post, tekstbehandling og dokumenter. 
Og den gjør jobben sin godt, takket være den nydelige skjermen og det store tastaturet. 
Du får faktisk gjort mye fornuftig jobb på denne mobilen, og sånn sett er den vellykket. 
I tillegg får du gode muligheter for musikk- og videoavspilling (MP3, AAC, WAV, MIDI, MPEG-4, 3GPP og Real Video støttes), og et helt standard VGA-kamera som fungerer akkurat som forventet. 

Symbian-operativsystemet åpner også for godt utvalg av nye programmer og applikasjoner som utvider telefonens funksjonalitet. 

Sirup 

Men  9500 har en del store problemer. 
Først og fremst er WLAN-funksjonaliteten nærmest ubrukelig. 
Trådløst nettverk er telefonens store fordel på papiret, og du skal kunne surfe på nettet med bredbåndshastigheter. 
Det er dessverre absolutt ikke tilfellet, det tar gjerne evigheter å laste inn nettsider. 
På vårt stabile og velfungerende hjemmenettverk, som fungerer glimrende med andre trådløse enheter, brukte 9500 ufattelig lang tid. 
Vi hadde en WLAN-utstyrt PDA ved siden av, og rakk å klikke oss gjennom og lese flere av DinSides artikler, mens 9500 fremdeles jobbet med å laste ned hovedforsiden. 
Det er for dårlig. 
Det går faktisk ofte raskere å gå på nettet med GPRS eller EDGE enn med WLAN på denne telefonen. 

Dessuten er menyene og grensesnittet til telefonen vanvittig trege. 
Både når du blar deg gjennom de utvendige telefonfunksjonene, og bruker full funksjonalitet på innsiden, må du ofte vente flere sekunder på respons. 
Selv trivielle ting som å bla gjennom telefonboken eller åpne meldinger tar tid, programmer avslutter tregt og i det hele tatt er bruken av 9500 ofte en prøvelse for tålmodigheten. 

Til tross for at 9500 har masse flotte funksjoner, et behagelig grensesnitt og god kapasitet, er den så treg at det ødelegger totalinntrykket fullstendig. 

Noe for deg? 

Forutsatt at du ikke har tenkt å benytte deg av WLAN-basert surfing for mye, og generelt er utstyrt med en god porsjon tålmodighet, kan 9500 være løsningen for deg. 
Det er tross alt ingen andre på markedet som er like godt egnet til tekstinnmating og behandling av dokumenter 
 det er den største styrken til 9500. 
Hvis du er mye på farten og vil redigere, notere eller skrive e-poster mens du er på flyplassen, i møte eller i andre forretningssammenhenger, gjør den jobben sin. 
Men hvis du trenger en profftelefon som ikke fokuserer så mye på skriving, men heller på generell businessfunksjonalitet, gå heller for en P910, for eksempel. 

Husk at det også finnes en rimeligere utgave av denne mobilen, som heter 9300. 
Den har lik funksjonalitet, men mangler WLAN og kamera. 
Og når WLAN uansett ikke fungerer spesielt bra her, kan det være like greit å spare noen kroner og gå for 9300. 
