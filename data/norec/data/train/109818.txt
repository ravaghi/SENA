CD-anmeldelse:Karpe Diem 

Direkte hetsing har så og si helt veket for tildels sterke personlige refleksjoner på Karpe Diems nye plate. 

CD: HIPHOP Karpe Diem «Kors på halsen, ti kniver i hjertet, mor og far i døden» (Petroleum Records/Sony Music) 

Akkurat derfor håper jeg landets politisk interesserte høyreside setter seg ned med tekstheftet i hånden og ser hvordan man faktisk kan uttrykke både sinne og skuffelse på en konstruktiv «livet må gå videre»-måte. 

Og hvor vanskelig det kan være for vestkantsvartinger å bli husholdsnavn i hele Norge. 

Den eneste direkte hetsen på denne platen er den fra før omtalte oralsex-oppfordringen til FrPs Mette Hanekamhaug i «Toyota'n til Magdi», men den vendingen har Hanekamhaug både storsinnet og riktig for lengst sagt at hun ikke tar seg nær av. 

Ferdig med det. 

Karpe Diems nye skiller seg klart ut fra øvrige norske hiphop-utgivelser ved å være så personlig på så mange ulike områder. 
Historiene tilhører voksne rappere rundt tredve, ikke festglade hiphop-tøffinger i en pubertet de sliter med å komme ut av. 
Akkurat der blir teksten til «Støv» - samarbeidet med Kråkesølv - en personlig favoritt. 
Der maner Karpe Diem frem ubehagelige bilder som du ser nådeløst klart for deg. 

Dessuten har både Magdi og Chirag en herlig direkte og leken tilnærming til ordene - de ruller som søte Nonstop i munnhulen til gutta, men kan også ha den litt bitre og langvarige ettersmaken som i «Påfugl» (en klassiker, basta!). 

Musikalsk spiller de også opp bredere enn noensinne. 
De glemmer aldri hvor de kommer fra, og rapperne Chirag og Magdi får selvfølgelig stor plass. 
Men samtidig har de aldri vært nærmere mainstream-pop. 
Refrengene er klebende, arrangementene inviterende og stort sett myke. 
Helheten trues aldri av alle de tematiske sprangene i uttrykk. 

«Kors på halsen, ti kniver i hjertet, mor og far i døden» er et utmerket og viktig sosialt statement. 
Iallfall er den så langt unna et partipolitisk program som det er mulig å komme. 
Hvorfor? 
Fordi det berører. 

BESTE LÅT: 
«Påfugl» 
