Årets minst interessante film
Det er ikke så ofte jeg triller eneren på terningen, men «Juleblod» er årets minst interessante film. 

Juleblod 

Norge 2017 

Grøsser/komedie/skrekkfilm/thriller 

Regi: 
Reinert Kiil 

Manus: 
Reinert Kiil 

Skuespillere: 
Stig Henrik Hoff, Sondre Krogtoft Larsen, Truls Svendsen, Marte Sæteren, Jørgen Langhelle, Julia Schacht, Frank Kjosås 

Aldersgrense: 
15 år 

Reinert Kiil («Huset», «Hora») har både skrevet, regissert og produsert filmen som handler om en seriemorder som kler seg ut som nissen og dreper folk. 
Jeg forstår hva filmskaperen prøver på, jeg har sett en rekke filmer i denne sjangeren, men det er ikke bare en skikkelig skivebom – det er en total sjangerbom. 

Den er for alvorlig til å være komedie, og for latterlig til å tas seriøst. 
Og Kiils pubertale humor er ikke bare usmakelig, men direkte kvinnefiendtlig. 
Manuset er ubeskrivelig dårlig. 
Pakket full av stereotypiske og endimensjonale karakterer som gjør at det fremstår som en ufrivillig parodi. 
Og var det meningen at det skulle være en parodi mangler det som sagt en viktig hovedingrediens – humor. 

Seriemorderen må besitte noen slags magiske evner for å kunne dukke opp overalt, og forflytte seg med superfart fra et sted til et annet. 
Og bortsett fra en lege som mener morderen er ren ondskap, presenteres det ingen interessant bakhistorie for seriemorderen. 

Kiil klarer heller ikke å skape en karakter vi kan heie på, noe som er nødvendig for å orke å se hele blodbadet til siste slutt. 
For hvis en ikke bryr seg om hvem som blir drept, hva er da poenget? 
