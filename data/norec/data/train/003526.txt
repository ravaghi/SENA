State of Play
En godt fortalt film! 

Jevnt over en ganske spennende og underholdende film, selv om jeg vet hvordan det slutter. 

”State of Play” er basert på en britisk tv-serie, men handlingen er nå effektivt flyttet fra London til Washington med Russell Crowe som stjernereporter. 
Det er jevnt over en ganske spennende og underholdende film, selv om jeg så serien og vet hvordan det slutter. 

Avdekker farlige forbindelser 

Kongressmann Stephen Collins (Ben Affleck) kommer i ei klemme når hans elskerinne dør, tilsynelatende et selvmord. 
Hans gamle skolekamerat Cal McAffrey (Russell Crowe) er journalisten som dekker et mord, og snubler over opplysninger som tyder på at sakene har en sammenheng. 

Etterforskningen avdekker farlige forbindelser, men hvor skal McAffrey plassere sin lojalitet, hos avisen eller sin gamle kompis? 

Godt fortalt film 

Filmens historie spinner et nett som er like fantastisk som det er skremmende troverdig. 
Det handler om mektige økonomiske krefter med nære forbindelser til toppene i politikken. 
Tenk Blackwater eller Halliburton. 

Regissør Kevin MacDonald og manusforfatterne hans greier å fortelle en kompleks historie med mange tråder på et overraskende lettfattelig vis. 
Det er rett og slett en godt fortalt film! 

Uanstrengt Crowe, glatt Affleck 

Russell Crowe ser ut til å cruise gjennom filmen uten større anstrengelser, og jeg skulle kanskje ønsket litt mer intensitet i skuespillet hans i enkelte scener. 
Men samtidig er det noe behagelig over en filmhelt som ikke hyler og skriker for å gjøre seg bemerket. 
Vi skjønner at Crowe mener alvor når han mener alvor. 

Jeg liker også samspillet mellom ham og Rachel McAdams, som spiller journalistkollega Della Frye. 
Ben Affleck er glatt nok som kongressmann, mens Helen Mirren er i overkant hardbarket som hensynsløs redaktør. 

Solid om samrøret 

”State of Play” er en solid film om samrøret mellom journalister og politikere, og mellom politikere og profittjagende selskaper. 
Det kan skje mye i disse krysningene som ikke tåler dagens lys, og det vet denne filmen å utnytte. 

Se den gjerne, for den er god, men få også med deg den originale BBC-serien. 
Den er ikke nødvendigvis bedre, men har en enda større historie å fortelle. 
