Jonas virker utømmelig
Han trenger seg ikke på. 
Men om du lytter godt, og litt lenge, så faller brikkene på plass nok en gang. 

Dette er Jonas Alaska sitt fjerde album på seks år. 
Han er som skapt for dette. 
Talentet hans er udiskutabelt. 
Det har det antagelig vært siden tidenes morgen. 
Akkurat som før hviler det et skjær av Bob Dylan og Paul McCartney her. 
Tenk for en miks det er. 

Men han gjør det til sitt eget. 
Han etterligner ikke noen, han er bare seg selv med sine inspirasjonskilder luskende bak. 
Det han gjør er tidløst, men har likevel røttene med seg. 
Denne gangen handler det mye om frykt og demoner som lurer i bakhodet, akkurat som tittelen "Fear Is a Demon" tilsier. 
Det er litt nifst å bli veldig forelsket, for tenk om man mister den man er så veldig glad i. 
Det ligger også litt frykt i det at mange av de store artistene blir gamle og dør. 
Slik sett er hyllesten til David Bowie et nøkkelspor her, kalt "Diamond In The Shadow". 

Jonas Alaska skriver engelske tekster så lekende lett med et så fargerikt språk at dersom melodiene ikke helt er på høyden, så låter det bra for det. 
Et par av låtene handler om oppveksten på Åmli, både om gylne øyeblikk og om fryktsomme opplevelser. 
Variasjonen i uttrykket gjør at dette albumet aldri blir kjedelig. 
Her er rolige og fine kjærlighetsviser som "Love You Right" og "Never Knew I Was in Trouble" og spretne låter som "Back To School". 

Det er nervepirrende og sjelfullt. 
Det er vakkert og det er trist. 
Jonas Alaska virker utømmelig som en av våre flotteste sangere og sangskrivere. 
