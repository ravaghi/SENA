Snikende dinosaur-action
«Turok» utfordrer på ingen måte skytespilltronen. 
Men det har også sine spennende sider. 

Nintendo 64- og PC-spillet «Turok: 
Dinosaur Hunter» var faktisk det aller første spillet jeg anmeldte for VG i 1997. 
Dersom jeg lukker øynene og tenker tilbake, kan jeg fremdeles høre indianertrommene kalle på meg. 

Nå lydsetter trommene et comeback for indianerkrigeren Turok på PC, PS3 og Xbox 360. 
De mystiske indianerovertonene er erstattet med macho sci-fi-action, og for å ta de dårlige nyhetene først: 
Dette er definitivt ikke blant de beste skytespillene på markedet. 

Både historien som fortelles, rollefigurene du møter, oppdragene du skal løse, tonen i spillet og den generelle macho-spillbarheten drypper av tamme, velbrukte klisjéer. 

«Turok» er dessuten alt for hardbarket for sitt eget beste. 
Det er et til tider svært vanskelig spill, og da hjelper det ikke akkurat at det er milevis mellom lagringspunktene. 

Men alt dette er det faktisk mulig å legge til side. 
Når du kryper gjennom jungelen med kniv og pil-og-bue og kjemper mot både menneskelige fiender og blodtørste dinosaurer, skapes en herlig intens stemning og et høyt spenningsnivå. 

Det er nemlig slik «Turok» bør spilles - som et snikespill. 
Du klarer ikke å unngå heseblesende actionsekvenser, men det er i det seige og langsomme du for alvor føler det som om du er på toppen av matkjeden i dette sci-fi-universet. 
Et rovdyr med indianerblod. 

Geriljakrigføring på en planet hvor dinosaurer regjerer, må også sies å være en tålelig vellykket setting. 
Du kan til og med bruke dinosaurene taktisk ved å lure dem bort til fiender, noe som igjen støtter opp under fokuset på snikestrategi. 

Jo lengre ut i spillet man kommer, jo bedre liker man det. 
Og når man legger til bra co-op- og multiplayerstøtte, havner «Turok» på godkjent. 

PS: 
I salg fra fredag 8. februar på Xbox 360, PS3 og PC. 
Det er kun 360-versjonen som er testet. 

Se videoanmeldelse av Xbox 360-, PS3- og PC-spillet Turok. 
