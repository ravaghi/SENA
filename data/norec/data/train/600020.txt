Et spill mellom fire
Drama 

Norge/USA 2013 

Regi: 
Mona Fastvold 

Skuespillere: 
Gitte Witt, Brady Corbet, Christopher Abbott, Stephanie Ellis 

Manus: Brady Corbet, Mona Fastvold 

Musikk: 
Kato Ådland, Sondre Lerche 

Aldersgrense: 
15 år 

Egnethet: 
Ungdom/Voksen 

I forhåndsomtalen har norske medier, forståelig nok, fokusert på at regissør Mona Fastvold og hovedrolleinnehaver Gitte Witt er norske. 
Men "Søvngjengeren" føles ikke som noen norsk film. 
Den er laget i USA og alle snakker engelsk. 
Handlingen kunne dessuten utspilt seg hvor som helst. 

Det unge paret Kaia (Witt) og Andrew får uventet besøk av hennes søster Christine og forloveden Ira. 
Stemningen blir stadig mer anspent etter hvert som hemmeligheter fra søstrenes fortid blir virvlet opp. 

En god stund er det vanskelig å skjønne hvor filmen vil. 
Det ligger noe foruroligende, skrekkfilmaktig over både lyd og bilder, Sondre Lerche og Kato Ådlands musikk gjør David Lynch-assosiasjonene uunngåelige. 
Men vi vet ikke hva vi har å engste oss for. 

Først når den psykisk ustabile Christine plutselig forsvinner, går filmens form og innhold opp i en høyere enhet. 
Da griper til gjengjeld uhyggen hardt. 
Da rakner ikke bare relasjonene mellom de tre gjenværende, men også grensene mellom fantasi og virkelighet. 
Lik en søvngjenger må seeren selv famle seg frem til svar på hva som egentlig foregår. 

Denne uvanlig selvsikre og stilsikre debutfilmen skaper en uro man ikke uten videre klarer å riste av seg. 
