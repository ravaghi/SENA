Jakten på en egen stemme
"1 2 3 4 Radio Star" er på mange måter et imponerende debutalbum. 
Unge Billie Van fremstår selvsikker og kul, full av spilleglede og formidlingslyst. 
Den musikkhistoriske bagasjen er det heller ikke noe å si på. 
Men akkurat hva hun brenner sånn etter å formidle, er det vanskelig å sette fingeren på. 
Hun har to typer låter: 
Den oppjagede rockabilly-aktige og den dempede country-inspirerte. 
Jack White og Jenny Lewis er helt sikkert blant inspirasjonskildene. 
Likevel er det mest fristende å sammenligne henne med Mikhael Paskalev og Jonas Alaska. 
Det var som medlem av deres band Billie Van først gjorde seg bemerket, og de tre drar tydelige musikalske veksler på hverandre. 
De mest energiske låtene her kunne glidd rett inn på Paskalevs album, de mer ettertenksomme på Alaskas. 

Spørsmålet er hvor det blir av Billie Vans egen stemme. 
Hun mangler en tydelig signatur og finner liksom aldri det naturlige krysningspunktet mellom de to låtene sine. 
Nærmest kommer hun på den humørfylte radiohiten "How Can It Be So Hard" og yndige "Here We Are Again". 

16. november spiller Billie Van på Haandverkeren i Kristiansand. 
Kanskje kommer de låtene som virker litt pregløse på plate til sin rett på scenen. 
