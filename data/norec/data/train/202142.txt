Test:Bosch PCM 7s 

Ny kapp- og gjæringssag fra Bosch. 

Hvis du skal kjøpe en elektrisk sag er det kapp- og gjæringssag som bør være førstevalget. 
Det er den sagtypen de aller fleste vil ha mest glede og nytte av. 
Grunnen til det er at alt treverk som skal settes sammen må være kappet rett, uansett vinkel. 
Ellers passer det rett og slett ikke sammen og konstruksjonen blir både skjev og svak. 

Boech har hatt flere kapp- og gjæringssager i sitt utvalg, det nyeste tilskuddet er PCM 7S som vi har testet. 

PCM 7 - kompakt og lett 

En kapp- og gjæringssag er i de aller fleste tilfeller ikke en stasjonær sag. 
De færreste har en egen plass til saga, og man flytter gjerne verktøyet dit man holder på. 
Da er det viktig at saga er rimelig lett og håndterbar, men samtidig må den være stødig og stabil nok til å fungere. 

Hva annet kreves av en moderne kapp- og gjæringssag? 
Den bør ha sleide og uttrekk slik at man kan sage brede materialer, som parkett og laminat. 
Den bør også ha laser så man unngår å måtte streke over og sette bladet ned på materialene før man kapper. 

I tillegg trenger man støtte for lengre materialer slik at disse holder seg i plan med saga. 

Tidligere modeller fra Bosch har ikke dekket alle disse egenskapene i ett og samme produkt. 
De lette har kommet til kort på grunn av mangler, mens de avanserte modellene har vært ganske tunge og uhåndterlige. 

PCM 7S kombinerer alle egenskapene vi har nevn over. 
Hvordan fungerte den i praksis? 

Transportvennlig 

Saga har to håndtak, det ene er det du betjener saga med, det andre sitter på baksiden, midt på der hvor du også justerer sagvinkelen med en hendel. 

Du kan bære saga med én hånd ved å bruke håndtaket på baksiden, balansepunktet er tilpasset slik at saga ikke slår inn mot beina når du går. 
Når du skal sette den på arbeidsbordet tar du tak i betjeningshåndtaket på motoren og har dermed et godt og kontrollert grep om saga. 

Dette likte vi! 
Vekten er også relativt beskjedne 11,8 kilo, noe som er passe tungt til at saga er bærbar selv over noe lengre avstander. 
Den står dessuten stødig under bruk, uten å måtte festes på noen måte. 
Det finnes i tillegg fire store hull for festebolter hvis du skal ha saga stående på fast plass. 

Det eneste ankepunktet er at spaken for låsing av skråskjæring er litt i veien for det bakre bærehåndtaket. 
Løsner du spaken får du bedre plass til hånden, men da er også låsemekanismen åpen. 

I bruk 

Det liggende betjeningshåndtaket gir saga god ergonomi. 
Sikkerhetshendelen er godt plassert og kan ikke åpnes uten at du tar tydelig grep med tommelen. 

Hjulet på beskyttelseskappen rundt sagbladet triller fint, du slipper å trikse med venstre hånd selv ved både brede og tykke materialer. 

Sleiden med doble stenger er solid og føringen glir lett og presist over hele arbeidsområdet. 
Du kan kappe materialer som er opptil 22 cm brede. 
Kapphøyden er oppgitt til 40 mm, men det stemmer ikke. 
Vi har kappet 48 x 98 uten problemer, og enda er det god plass inn til bladfestet. 
Høyden fra anleggsflaten opp til tennene på bladet er 145 mm, men diameteren på bladet er bare 190 mm. 

Sagbladet er ganske fintannet, og gir et pent snitt, også egnet til gjæring av fint listverk. 

Motoren er på 1200 watt og roterer med 4800 omdreininger. 
Vi hadde ingen problemer med gran og furu selv i de groveste dimensjoner saga håndterer. 

Laseren er også et godt hjelpemiddel. 
Mål og sett et lite strekmerke, laseren ordner resten når du skal plassere materialet. 
I sollys er den riktignok ikke lett å se, men skygger du med hånden går det greit. 
I kraftig innendørs arbeidslys er den uansett godt synlig. 

Justering av gjæringsvinkel er presis og god, håndtaket er solid og gir godt grep. 
Det er faste trinn i 15/22,5/30 og 45 grader i begge retninger, men du kan også stille gjæringsvinkelen fritt utenom de faste trinnene. 

For skråskjæring er det ingen faste trinn, og du kan legge saga ned til 45 grader mot venstre. 
Låsingen med spaken i bakkant er god. 

For å utvide støtteflaten følger det med to plastklosser som kan tres i forskjellige spor i saga og i hverandre. 
De kan også ligge løst. 

En festeklemme følger også med. 

Støvpose følger med, og åpningen passer også til de fleste støvsugerslanger. 

Konklusjon 

Vi brukte saga til reisverk og panel pluss andre detaljer med brede og tykke materialer. 
Saga var behagelig i bruk, hadde et akseptabelt støynivå og var helt presis både ved kapp og gjæring. 

Vekten og transportvennligheten var også en behagelig erfaring. 

De to løse plastklossene var en mye smartere løsning enn de vanlige uttrekkene man finner på de fleste andre sager av denne typen. 
Du kan få en bredere støtteflate ved å feste begge klossene på siden. 
Hvis du har saga stående på gulvet kan du legge klossene hvor du vil for å støtte opp materialene ved kapping. 

Saga starter også ganske mykt og er snill mot automatsikringer. 
Andre og billigere sager vi har brukt har mer brutal oppstart og løser alt for ofte ut automatsikringene på eldre 10A kurser. 
Det opplevde vi aldri med PCM 7S. 

Bosch PCM 7 S 
