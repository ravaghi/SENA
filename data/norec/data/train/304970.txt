Morten Abel synger på norsk
Første smakebit fra Odd Nordstoga-samarbeidet slippes i dag. 

LÅT: 
Morten Abel har hatt vekslende hell med solokarrieren sin siden den kommersielle formtoppen rundt årtusenskiftet. 
Det begynner også å nærme seg ti år siden han slapp foreløpig siste album med nytt materiale, «Some of Us Will Make It» fra 2006. 

Det er riktig nok ikke så lenge siden han ga livstegn fra seg. 
I 2013, i forbindelse med hans deltakelse i «Hver gang vi møtes», slapp han singelen «Lost», en passe dunkel synth-dreven sak, et godt stykke unna den rappkjeftede og funky Morten Abel som regjerte pop-Norge for knappe 20 år siden. 

Låten var fin, den - men dens innadvente natur var kanskje ikke en farbar vei for å sette Abel tilbake på pop-kartet. 

Kanskje Abel har tenkt det samme, det er i alle fall en ganske annen utgave av siddisen som står bak «Annabelle», første smakebit fra det kommende Odd Nordstoga-produserte albumet «I fullt alvor». 

Som platetittelen indikerer er det tilbake til røttene og Abel på norsk igjen. 
Noe som selvsagt er kjent terreng for den tidligere Mods-vokalisten. 
Like fullt er det en ny og litt ubestemmelig følelse å høre Abel ralle på dialekt om sine eskapader med den etter sigende ferme kioskdamen, Annabelle. 

Det er humørfyllt, temposterkt og passe funky, om enn en litt gammelmodig måte. 
Refrenget har en fin oppdrift, men det er ikke helt lett å bli venn med de litt sjøsyke versene. 
Det er også vanskelig å se helt hvor Abel skal sette nedslaget her. 
I sum fremstår låten mer som en kuriositet enn et larmende startskudd på et nytt karrierekapittel. 
Der Abel tidligere har vært uredd og på kant, fremstår han her litt stivbeint og bakoverskuende. 

Det kan jo tenkes at Abel har et sterkt behov for å riste av seg noen inngrodde oppfatninger av han som artist, om det er et vellykket grep, vil nok albumet gi svar på om et par måneders tid. 
