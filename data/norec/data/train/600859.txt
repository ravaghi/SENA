Dystopisk bomskudd
Action/drama/thriller 

USA 2014 

Regi: 
Neil Burger 

Manus: 
Evan Daugherty, basert på Veronica Roths bok 

Skuespillere: 
Theo James, Shailene Woodley, Kate Winslet, Ashley Judd, Maggie Q, Zoë Kravitz, Jai Courtney, Ansel Elgort, Miles Teller, Ray Stevenson 

Aldersgrense: 
11 år 

Egnethet: 
Ungdom/voksen 

Nok en film basert på dystopiske ungdomsromaner er på markedet. 
Denne gangen er det den første boken i Veronica Roths serie om 16-åringen Beatrice Prior som står for tur. 

«Divergent» handler om et samfunn som, etter en voldsom krig for 100 år siden, har lukket seg inne bak en stor mur og delt menneskene inn i fem kategorier etter personlighet. 
Hvilken gruppe du skal tilhøre for resten av livet, velger du når du fyller 16 år. 

Historien har likhetstrekk med flere ungdomshistorier, men en kan ikke unngå å sammenlikne den med «The Hunger Games», og dessverre faller den igjennom. 
Det er deler som absolutt er underholdende og til tider spennende, men den klarer ikke å engasjere på samme måte som «The Hunger Games» gjør. 
De skyter ofte, og hardt, men treffer dessverre ikke blinken. 

Hovedrolleinnehaver, Shailene Woodley, er heller ingen Jennifer Lawrence selv om hun prøver så godt hun kan. 
Hennes mannlige motpart er imidlertid perfekt for rollen, bortsett fra at han virker som han er tre ganger så gammel som henne, og deres kjærlighet og lidenskap blir derfor mer ubekvem å bevitne enn romantisk. 
For det unge publikummet som elsker sjangeren, vil den nok likevel falle i smak. 
