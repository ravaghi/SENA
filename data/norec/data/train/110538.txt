Lego-spill med dybde
«Lego Batman» er langt fra så barnslig som det høres ut som. 
Spillet er utfordrende for både store og små, og innbyr til morsomt samarbeid. 

Stadig flere eventyrlige univers blir «legofisert». 
Først var det «Star Wars», deretter var det «Indiana Jones» og nå står «Batman» for tur. 

For det er vel ingen grunn til å stoppe, når spillene har blitt en kjempesuksess? 
Men dette er heldigvis ikke et lettvint spill som er basert på den siste «Batman»-filmen. 
Tvert i mot - det er et selvstendig spill med forbausende dybde og originale tvister. 

Dette er scenarioet: 
En rekke skurker har sluppet ut av det beryktede Arkham-asylet, og det er Batman og Robin sin oppgave å bekjempe dem. 
En etter en skal de tas - Catwoman, Joker og alle de andre kjente skurkene i Gotham City. 

Man spiller vekselvis som Batman og Robin. 
Etter hvert får man også tilgang til «bonushelten» Nightwing. 
Det må nevnes at skurkene ikke er fullt så skumle i legoversjon. 
Det er for eksempel umulig å ikke knise litt av Jokeren som legofigur. 
Fordelen med dette er at det gjør spillet familievennlig. 
Når vi spiller, er vi også mer interesserte i å løse oppgaver enn å bli skremt. 

Spillet har som nevnt noen originale tvister. 
En av dem er at halvveis i spillet kan du bytte rolle, og spille skurkene i stedet. 
Det gir deg definitivt en forfriskende vekker, når du har spilt Batman og Robin en stund! 

Spillet er også svært interaktivt. 
Hva du finner av gjenstander underveis i spillet, avhenger av hvilken figur du er. 
Du kan også iføre deg såkalte spesialdrakter, som for eksempel gjør at du tåler ekstrem varme. 

Dette gir deg fordeler som får spillet til å se litt annerledes ut, enn hvis du ikke hadde hatt drakten. 
Spillet blir mer levende, og får en lenger levetid enn de fleste andre barnespill. 

En annen «familiær» fordel er at man hele tiden kan samarbeide om oppgaver. 
Man bygger opp gjenstander, løser små og store hjernenøtter og hjelper hverandre underveis. 

Aberet er at det til tider kan være vanskelig å orientere seg og forstå eksakt hva man skal gjøre. 
Dette kan føre til at særlig barna blir utålmodige og går lei. 
Men ellers er dette absolutt et spill å anbefale, spesielt for spilleglade foreldre med litt eldre barn. 

Trailer til spillet Lego Batman. 
