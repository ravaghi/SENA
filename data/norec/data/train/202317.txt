Creative ZiiSound trådløse høyttalere
Ikke helt uten ledninger, strøm må de ha. 

Helt trådløse høyttalere hadde vært fint, men siden det ikke finnes så små atomkraftverk eller andre nesten evigvarende tilstrekkelig kraftige strømkilder finnes de ikke. 
Batteridrift eller solceller er heller ikke aktuelt, løsningene er rett og slett mer komplisert enn problemet. 

Men delvis trådløst kan ha noe for seg. 
Strømtilkobling er som regel ikke noe problem, siden stikkontakter som regel finnes tilgjengelig eller i nærheten av der hvor man vil plassere høyttalere. 

Så da er det signalkablene som står for hugg, og Creative har nå et system som bruker Bluetooth i stedet for signalkabler. 

Du kan også bruke en vanlig stereo kabel med minijack til å forsyne hovedhøyttaleren med signal. 

Vi har skrevet om systemet tidligere, nå har vi testet et system med 2 D5x høyttalere og en DSx sub. 
I tillegg har vi brukt senderen BT-D5 til iPhone. 

Oppsett 

Det smarte med systemet er at ett høyttalerkabinett både fungerer som selvstendig stereohøyttaler og som en kanal i et større system. 
Det er altså to forsterkere og dobbelt sett høyttalere i hvert kabinett. 

Sub'en er derimot mono, som alle sub-er, fordi lyden i dette frekvensområdet ikke kan retningsbestemmes av vår hørsel. 
Derfor kan man plassere subwooferen nesten hvor som helst hvor det er praktisk innredningsmessig. 

For å høre på én D5x høyttaler skrur du den bare på, og setter den lille Bluetooth- sendermodulen BT-D5 i iPhone. 
Etter noen sekunder har de funnet hverandre og du hører lyd. 
Enkelt og greit. 

Du kan selvfølgelig bruke alle andre lydkilder som sender lyd over Bluetooth, men da må du gi inn i Bluetooth-oppsettet på mobilen eller PC-en og etablerer kontakt med høyttalersettet på samme måte som du kobler til Bluetooth-hodetelefoner. 

For å utvide systemet kan du koble opp en D5x til, og eventuelt en sub for å dekke hele toneområdet. 
Da blir det straks litt mer plundrete. 

I prinsippet er det enkelt. 
Du velger en Dx5 som skal være høyre kanal og en slags "master" i systemet. 
Så holder du inne Link-knappen, som ikke er noen knapp, men et følsomt område der LINK-teksten står. 
Etter noen sekunder begynner det å blinke i 3 lysdioder, hvis du har truffet riktig og holdt der i riktig antall sekunder. 
Da behøver du ikke å trykke lenger. 

Så velger du neste D5x som skal være venstre kanal, og holder Link-knappen inne på samme måte, da begynner denne å blinke og du slipper knappen. 
Da vil den venstre av de tre lysdiodene lyse jevnt og høyttaleren har blitt tilordnet venstre lydkanal. 

Slik fortsetter du til du har satt opp hele systemet, inkludert sub'en som har en Link-knapp på baksiden. 

I praksis er det litt knotete fordi det ikke er så lett å treffe Link-knappen, og om endring i status endres er avhengig av om du har fingeren riktig plassert hele tiden. 
Det hadde vært enklere om du faktisk kjente at fingeren trykket ned en knapp. 

Etter en del plundring fikk vi satt opp systemet og kunne lytte til forskjellige typer musikk. 

Hvordan låter det? 

Førsteinntrykket da vi sjekket ut en enkelt høyttaler var positivt. 
Det er overraskende mye bassgjengivelse i det lille kabinettet og diskanten er svært krisp og klar, og låter uanstrengt ganske høyt opp i lydnivå. 
Men det første du mister ved for høyt påtrykk er klarheten og luftigheten i diskanten, da begynner den å bli hesere og mer anstrengt, rett og slett mer forvrengning. 

Med to D5x blir det både større bredde og dybde i lydbildet, naturlig nok, og nivåterskelen for sliten diskant løftes et par hakk. 

Med sub-en får du mer enn nok bass, i et 2.1-system som vi testet måtte vi skru volumkontrollen på kl 11 for å få et balansert lydbilde. 

Når det gjelder musikksjangere, så låter anlegget veldig bra på både lettere, mer gjenomsiktige lydbilder med akustiske instrumenter og stemmer. 
Også jazz, på gode trommeopptak med visper hører du sirkelbevegelsene og med stikker hører du tre-lyden når tuppene treffer ride-cymbalet. 

Også tyngre sjangere fungerer bra, i hvert fall opp til AC/DC, det er mye bånn og klarhet i toppen. 

Men til klassisk orkestermusikk, som symfonier og kammerorkester med tettere teksturer fungerer ikke anlegget godt. 
Lydbildet faller sammen i mellomtonen, det blir matt og grøtete mens bass og diskant lever sitt eget liv. 

Til TV-lyd fungerer anlegget utmerket og gir et solid løft for enhver flat-TV, særlig med sub. 
Men dette er begrenset til stereo, det er ingen dekoder for Dolby eller DTS som sender ut flerkanals lyd over Bluetooth. 

Konklusjon 

Anlegget ser stilig ut, gir god lyd for de fleste bruksområder og populære sjangere. 

Det er litt knotete å sette opp, først og fremst på grunn av mangel på fysiske knapper. 
Her har tydeligvis designavdelingen hatt overtaket. 
Vi hadde gjerne sett en grei velger på baksiden som man kunne stille inn for høyre, venstre, senter, stereo og så videre uten dikkedarer - like enkelt som å trykke på etasjeknappen i en heis. 

Pris og tilgjengelighet 

ZiiSound D5x er tilgjengelig nå, og ZiiSound DSx sub ser ut til å være litt forsinket. 
Den skulle etter planen vært tilgjengelig fra slutten av juni 2011 til en veiledende pris på kr. 1399,- 

Creative ZiiSound D5 
