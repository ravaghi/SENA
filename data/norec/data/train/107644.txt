Et døgns biltur mot døden
Regi: 
Simen Staho. 
Med: 
Mikael Persbrandt, Maria Bonnevie, Lena Endre, Pernilla August, Fares Fares, Tuva Novotny. 
Sv. drama. 
15 år. 

På biltur med Mikael Persbrandt på vei mot døden i en film som blottlegger mange menneskelige demoner. 

Det må være skjebnens ironi: 
En film med Persbrandt som alkoholisert, depressiv mann, kjørende i bil med Smirnoff'en på innerlomma - omtrent en måned etter at virkelighetens Persbrandt ble tatt for fyllekjøring. 

Filmen gjør det fra første stund klart at dette handler om en mann som skal skyte seg selv i siste akt. 
Vi følger hans siste dag, en reise gjennom et liv på desperat jakt etter kjærlighet; vonde oppgjør med en liten sønn, en forsmådd kone og en like forsmådd elskerinne - før filmen stikker dypere i materien. 

Og der befinner seg en lummer familiebakgrunn med sterke fortielser. 

Hele filmen foregår enten i bilen eller rett utenfor. 
Kameravinkelen følger Persbrandt, som er intenst tilstedeværende; en person som vekker avsky og medfølelse. 

Hva som er rolle og hva som er Persbrandt selv i denne figuren, kan man fascinert undre seg over. 

Uansett kan han skremme fanden på flatmark med sitt sårbare machouttrykk. 

Et kobbel av toppspillere skal matche ham, Lena Endre som eks-kona, Maria Bonnevie som elskerinnen, Pernilla August som søsteren og Tuva Novotny som hore, for å nevne noen. 

Og her er det filmen etter hvert står litt i stampe. 

Selv om manuset er godt, og skuespillerne dyktige, så blir bipersonene litt for perifere, og samtalene blir litt for ensartede. 

Alt er bare helvete. 

Men i det helvete gnistrer det av Persbrandt. 
