Lignende hodetelefoner har du neppe vært borti
HP 
Omen byr på en unik opplevelse. 

PC-spilling er i vinden som aldri før, og HP er blant dem som satser stort på dette markedet. 
Det med Omen-merkevaren som består av stasjonære og bærbare PC-er, samt tilbehør som dedikert spillmus og ikke minst, spillhodesett. 

Omen Mindframe ligger i den sistnevnte kategorien og skiller seg ut fra resten av markedet på ett område: 
Det har integrert kjøling. 
For er det noe som skjer når man sitter i timesvis og spiller med tette hodetelefoner, er at man blir svett på ørene. 
Det er nesten umulig å unngå. 
HPs tanke er å holde spillernes ører avkjølt når spillingen er på sitt mest intense. 

HP Omen Mindframe 

Før vi går inn på kjølingen, kan vi se litt på designet. 
Omen Mindframe er et typisk spillhodesett, det ser man med en gang. 
Det er i hovedsak utformet i svart plast og det er ingen diskré detaljer å spore. 
I bøylen går det en rød kabel som sender lyd fra den ene øreklokken til den andre og det er integrerte lys både på klokkene og tuppen av mikrofonen. 
Mye lys er stikkordet når det gjelder spillutstyr. 

Som nevnt har Omen Mindframe lys på klokkene. 
En kvadratisk lysstripe som omkranser Omen-logoen. 
Som standard lyser det rødt – Omen-fargen – men man kan justere det ytterligere i appen Omen Command Center. 
Dette programmet installeres automatisk når man kobler hodesettet til en PC med Windows 10. 
Man finner det også i Microsoft Store. 

Slik kan lyset justeres: 

Tilbake til designet. 
Som nevnt over, går det for det meste i plast, et punkt som gjør oss litt usikre på holdbarheten. 
Men her handler det mye om hvordan man behandler tingene. 
Hodebøylen består også av en fleksibel stoffdel som ligger forholdsvis komfortabelt mot hodebunnen. 
Putene er også i stoff og også her er komforten på topp. 
Selve hodesettet ligger tett mot hodet uten at det føles ubehagelig og vi gjennomførte lengre spilløkter uten at vi følte behovet for å ta dem av. 

På den venstre øreklokken sitter både mikrofonen og den to meter lange USB-kabelen man bruker for å koble hodesettet til PC-en. 
Mikrofonen kan kun flyttes opp og ned, som betyr at man kun kan bruke den på venstre side. 
Her handler det litt om smak og behag, og noen foretrekker å ha mikrofonen på den høyre. 
På motsatt øreklokke finner man et volumhjul som brukes til å justere lydstyrken. 

Lyden skuffer 

Omen-hodesettet har to høyttalerelementer på 40 millimeter som opererer i frekvensområdet 15–22 000 Hz. 
Lydkvaliteten er etter vår erfaring helt OK; og ikke det vi forventer av et hodesett i prisklassen 1500+ kroner. 
De spiller høyt, faktisk veldig høyt, men vi savner litt mer dybde og detalj i lydbildet. 
Og det er synd fordi spilling handler mye om lyd. 

Et godt eksempel på dette er spillserien «Battlefield». 
Utvikleren Dice er gjennom årene for å levere en visuelt fantastisk opplevelse, men også audiovisuell, men da er man også avhengig av en god lydkilde. 

Mikrofonen, med støykansellering, er derimot god og motparten vil høre deg klart og tydelig. 
Den er også effektiv med å luke ut det meste av bakgrunnsstøy. 
og vi liker godt at man kan dempe den ved å sveipe den 90 grader opp. 
Man varsles med et kort bip når mikrofonen dempes og når den er aktiv. 

Hvor er tilpasningsmulighetene? 

Som mange andre spillhodesett, har Omen Mindframe også støtte for flerkanals 7.1 surround. 
For å dra nytte av dette må man aktivere «Romlig lyd» under lydinnstillinger i Windows 10. 
Det gjør man på følgende måte: 

The Next Web har en svært nyttig artikkel hvis man vil lære mer om romlig lyd. 

Når det er aktivert, skal man altså kunne nyte surround på Omen Mindframe. 
En opplevelsen vi vil beskrive som så som så. 
Ettersom det er snakk om hodetelefoner som ligger tett på øret, er det vanskelig å få skikkelig surround, men det er jo derfor produsentene benytter ordet «virtuell». 

Ja, man kan høre om det skytes fra venstre eller høyre i «Fortnite», det kan man også med stereoklokker, men vi syns det er litt vanskelig å høre om fienden er bak oss – noe som tross alt er litt av hensikten med surround. 

En annen ting vi savner, og som sikkert mange spillere vil savne, er konfigurering av lyd og mikrofon, som dessverre ikke er mulig. 
I Command Center-applikasjonen kan man kun justere kjøling og lyseffekter. 
Man kan heller ikke justere forholdet mellom lyd fra personer med prater med og fra spillet. 
Disse tingene er noe HP er nødt til å få på plass så fort det lar seg gjøre og burde egentlig vært her nå. 

Avkjølende 

Så til den mest interessante egenskapen til HP Omen Mindframe, nemlig den integrerte kjøleløsningen. 
HP skriver at det sitter termoelektrisk kjøling på høyttalergrillen i aluminium. 
Disse trekker varme ut fra innsiden av kammeret og dytter luften ut. 

I Omen Command Center kan man faktisk justere intensiteten på kjølingen (høy, medium og lav), men også deaktivere den hvis man måtte ønske det. 

Det store spørsmålet er selvsagt om dette fungerer, og svaret er ja, det gjør det jammen meg. 
Høyttalergrillen blir overraskende kald og man merker en nedkjølende effekt. 
En noe uvant følelse, faktisk, ettersom vi har ikke vært borti noe liknende tidligere. 

Vi har nettopp lagt bak oss den varmeste sommeren på lang tid, og vi skulle gjerne sett at Mindframe ble lansert da og ikke nå når det nærmer seg vinter. 

Merk: 
Omen Command Center er ikke tilgjengelig til macOS, men vi kan bekrefte at kjølingen også fungerer på Mac. 
Ulempen er da at man ikke kan justere kjølingen. 

Klokkene blir for øvrig varme på utsiden når kjøleløsningen er aktivert, dette fordi varme trekkes ut. 
Vi har lest om flere som mener at øreklokkene blir ordentlig varme, men det er ikke vår erfaring. 

Konklusjon 

Det er ingen tvil om at HP har laget et unikt og ikke minst interessant spillhodesettpar, men det er også tydelig at de fortsatt er ferske i denne produktkategorien. 
For eksempel er mangel på konfigurering av Omen Mindframe, og da tenker vi på lyd og mikrofon, noe spillere vil irritere seg over. 

En annen ting er at lyden ikke er helt på det nivået vi forventer av et spillhodesett i den prisklassen. 
Når det er sagt, vil du høre vennene dine klart og tydelig for Mindframe takler vokal bra. 

Når det gjelder kjølingen, som er den tingen som skiller HPs hodesett fra andre, er det ingen tvil om at det fungerer. 
Samtidig er det kjekt at man kan justere intensiteten på kjølingen og slå den av, hvis man foretrekker det. 
Men kjølingen alene er ikke nok til at vi vil anbefale HP Omen Mindframe fremfor andre spillhodesett i denne prisklassen. 

Dinside kommer med en større test av spillhodesett i løpet av kort tid. 
