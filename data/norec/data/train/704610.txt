Tuller med det tåpelige og teite
Kjartan Salvesen viser seg som en stor humorist i komikerduoen Bye & Rønnings nye serie. 

At komikerduoen Anders Bye og Jon Niklas Rønning er mestere på treffsikre parodier der innhold teller mer enn form, det vet vi som har sett de tidligere tv-seriene de har hatt på NRK. 
Disse parhestene har en egen evne til å snuse fram svakhetene og det litt teite med folk og fenomener, og akkurat dette blir så blåst opp til gigantiske proporsjoner. 
Litegranne ondt, men fryktelig morsomt. 
Stort sett. 

Denne gangen har Bye & Rønning kuttet ut alt rammeverk: ingen talkshowsetting, ingen rød tråd. 
Bare rett på sketsjer, sanger og parodier av kjentfolk og fenomener. 
Det er helt ok: minst mulig snikksnakk, mest mulig moro. 

Reklame med snert 

Om det likevel skulle finnes en slags fellesnevner mellom de mange innslagene, så er det at mesteparten er hentet fra tv og kjente tv-programmer. 
Parodiene på reklamene for Kims og Grandiosa er både morsomme og snertne i budskapet. 

Ingrid Bjørnov har duoen parodiert før, denne gangen er det TV 2-programmet "Reisen til popstjernen" som får gjennomgå, med selveste (den ekte) Jan Eggum som objekt. 
Om verken stemme eller utseende likner nevneverdig på Bjørnov i Anders Byes parodi, så er til gjengjeld hennes stil og personlighet tatt skikkelig på kornet. 
Da forutsettes det også at seerne kjenner denne personligheten svært godt, hvis ikke blir Bjørnov-innslaget både for langt og poengløst. 
Det samme viser seg i Hans Olav Brenner-parodien, der han får stadig nye forfattere inn i garasjen sin. 

Suveren Kjartan 

Aller best er Bye & Rønning i første episode når de tar tak i fenomener og kobler musikken til. 
Som det ubetalelige innslaget om partysvenskene. 
Det varer og varer, men holder helt i mål fordi duoen holder seg stramt til det gjenkjennelige og teite. 
Her funker alt: tekst, kostyme, musikkvalg.Det samme gjør det i Lydverket-innslaget, der Kjartan Salvesen har spilt inn en musikkvideo. 
Her gjør tidligere Idol-vinner Kjartan Salvesen en helt formidabel, selvironisk innsats som den nå glemte Idol-stjernen som jobber på gatekjøkken og drømmer desperat om et comeback gjennom låten "Vær så snill, dette må bli en hit". 
Stå på, Kjartan! 
