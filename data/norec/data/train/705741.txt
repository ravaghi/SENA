BOK:Fin blanding av humor og alvor 

Reflektert og ettertenksomt om livstrette lektorer, varme sommerdager og dødsforberedelser. 

Gaute M. Sortland: 
Korte meisterverk. 
Kortprosa. 
127 sider. 
Samlaget. 

Med ”Korte meisterverk” er forfatter og musiker Gaute M. Sortland (f. 1980) ute med sin tredje kortprosasamling siden den løfterike romandebuten i 2009. 

De fleste tekstene ligger nok nærmere novellen, og enkelte er John Cooper Clarke-aktige dikt, men i hovedsak er dette stram og klassisk oppbygd kortprosa, gjerne med et overraskende sluttpoeng som snur opp ned på det hele. 

Anslaget i ”Det går over” kan være betegnende for stiltonen: 
”Eg mista barnetrua på ein fuktskadd hybel i Bergen i 2001 (...) 
Det skjedde utan dramatikk. 
Som når ein har spelt Tetris på nettet for lenge og til sist tenker at dette blir for dumt” (s. 11). 

Her er ellers tekster om bl.a. livstrette norsklektorer; om døden, om å tenke på døden, om å forberede seg på døden, og et minneord om Geir, som alle er glade for har vandret; om en mann som pusser opp huset på tredje året og en annen som har vært redd hele livet og gruet seg til å bli voksen; om en som drikker sakte og skriver fort, om varme sommerdager og brå erkjennelser: 
”Det vil komme ei tid der du har meir lyst på vatn enn på øl”; om å reise på kurs til Stavanger: 
”Ved sida av deg sit berre bitre kvinner med høge stemmer” (s. 58), om en mor som responderer bedre på andres lidelse enn på noen medisin, om et ektepar som i en travel hverdag med kjøring av unger hit og dit, opplever at det vokser fram en steinhaug mellom dem i ektesengen, som de må stige over for i det hele tatt å nå fram til hverandre; om avgrunnen mellom teori og praksis, snakk og handling; om savnet av Knut Borge, og om han som gjør seg til boktyv på grunn av en tittel. 
I sistnevnte gis også svaret på hva som skal legges i tittelen ”Korte meisterverk”, for øvrig en aldri så liten fortellerteknisk snedighet fra forfatterens hånd. 

I et enkelt, avdempet språk uten store fakter og med relativt lite dramatikk, skriver Sortland fram en fin blanding av det underfundige og trivielle, humor og alvor, liv og død, der særlig et knippe enkelttekster stikker seg ut og løfter samlingen. 
