Ulf Lundell:«Lazarus» 

(Rockhead/EMI) 

Trenger vi et dobbeltalbum fra Uffe nå - hans tredje CD på ett år? 

Tretti år etter debuten «Vargmåne» ferdigstiller Lundell nå sin trilogi som startet med «OK Baby OK» i fjor høst og fortsatte med «Högtryck» i mai. 
«Lazarus» er en raus og ujevn dose klassisk lundellsk rock 'n' roll - kjærlighetssulten, ensomhetssøkende, frihetslengtende og med modne tilbakeblikk på et levd liv. 
Det er dessverre langt mellom de helt magiske øyeblikkene, men i den monumentale, elleve minutter lange tittellåten kunne jeg nesten ha sverget på at det er Madrugadas Robert Burås som spiller gitar... 
Annen del av denne platen viser Lundell fra sin mest adrenalin-sparkende side, også tekstlig. 
Lundell-fans vil i det hele tatt neppe bli skuffet over «Lazarus», de fleste andre vil føle det siste året i Ulf Lundells karriere som en overdose. 
