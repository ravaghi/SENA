TV-premiere: DOMEDAG på bygda
Sval sommerspenning med mørke hemmeligheter. 

«Under the Dome» 
Amerikansk spenningsserie i 13 deler TV 2, tirsdager kl. 22.40 

Danske Niels Arden Oplev, som regisserte «Menn som hater kvinner», sløser ikke med tiden når han etablerer premissene for CBS' nye spenningsserie, «Under the Dome». 

I løpet av få minutter får vi med oss at vi er i en søvnig småby hvor store deler av brannmannskapene for øyeblikket er utenbys, noen mystiske biler har levert store mengder drivstoff der den siste tiden, og en mann utenbys fra begraver et lik der. 
Så faller en gigantisk, usynlig osteklokke over byen og forsegler den - med alle dens hemmeligheter. 
Ingen slipper ut, og ingen slipper inn. 

Foruten fiffige visuelle triks, som når en ku blir splittet i to, et fly eksploderer, og en trailer brettes som et trekkspill i møtet med den mystiske kuppelen, byr premieren også på en kokende kjele kjemiproblemer innbyggerne mellom. 

Vi har blant annet en stoisk sheriff med en trøblete pacemaker, en nysgjerrig avisredaktør med en ektemann på avveie og en bruktbilselgende politiker som klør etter mer makt. 

De, som seerne, lurer selvfølgelig på hva denne domen er, og hvem som har plassert den over Chester's Mill, og hvorfor. 
Det ligger ikke an til at vi får svar på det med det første (serien skal tross alt vare 13 episoder), men om en skal dømme etter premiereepisoden, er det nok av spenning å ta av - og føle på - mellom de uventede dom-kameratene. 

Blant kjente fjes har vi blant annet «Twilight»-vampyr Rachelle Lefevre som journalisten, «Cloverfield»-, «Pan Am»- og «Bates Motel»-kjekkas Mike Vogel som mulig drapsmann ved kallenavn «Barbie», og Aisha Hinds fra «Dollhouse» og «True Blood» som en forbipasserende advokat som blir fanget i byen. 

Den klaustrofobiske følelsen som må komme i konsepter der rollefigurene er isolert eller innesperret, sprer seg smygende og passe skremmende. 
For hva vil skje med mat, vann, elektrisitet og generell lov og orden om isolasjonen viser seg å være permanent? 

Så langt kommer vi ikke i premiereepisoden. 
Der nøyer vi oss med å hinte kraftig til hvordan tilsynelatende gode karakterer kan skjule en skikkelig «psycho», og hvordan det som ser ut som skurken kanskje ikke er så verst. 

TV-serien er basert på Stephen Kings roman ved samme navn, og King og Steven Spielberg er blant produsentene. 
Men foruten åpningssekvensen og de nevnte dødsfallene, er ikke «Under the Dome» så mørk som man kan forvente fra en King- serie. 
Vi ser heller ikke så mye til elementene sjangerbetegnelsene sci-fi og skrekk lover skal komme. 

Men fortsetter serien i samme stil er den verd å grøsse av i sommervarmen. 

Anmeldelsen er basert på den første episoden. 

INGVILL DYBFEST DAHL 
