Underlivvakten
Her er enda en dårlig film som dere absolutt vil se. 

Michael Douglas spiller seniormedarbeider i Secret Service, og han kan gå så ubesværet inn i Det hvite hus at deodoranten ikke blir varm en gang. 
Presidenten går i en vitsetegning-pysj som Leslie Nielsen ville ha kledd, og han er gift med Kim Basinger med kodenavnet Cincinnati. 
Vi bruker kodenavn videre. 
Cincinnati ser ut som en kontinuerlig fornærma hustru som har sett Oprah og misliker ektemannen for at han ble noe så harry som president i stedet for å spille hovedrollen i «Mission:Impossible». 

På kontoret jobber også Kiefer Sutherland, som er blitt en slags nasjonalørn for de som vil bombe Hillary Clinton uten FN-godkjennelse. 
Han blir kollega med Helen Keller-imitasjonen Eva Longoria, ei dame som kan snakke uten at man egentlig merker det. 

Cincinnati vil ut i strandhuset. 
Det kribler i bikinilinja. 
Det viser seg at det er en underlivvakten Douglas som klør der det kribler. 

Først blir han som ville snakke, skutt. 
Jeg liker det i filmer. 
Mannen som visste for mye, skal alltid dø for at handlingen skal komme i gang. 
Kiefer og Gamle Dugelige er dessuten uvenner fordi Sutherland tror at kollegaen også lå med hans kone. 
Derfor tror han at Michael D. er muldvarpen. 
Muldvarper pleier å ha undergrunn-sex. 

Mesteparten av filmen er en småsprek thriller der hovedpersonen må flykte fra alle det går an å flykte fra, bortsett fra Cincinnati, som likner et overmedisinert nervevrak og burde fått kjæresten sin i slutten. 
