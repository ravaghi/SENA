Jay-Z: «The Black Album»
(Universal) 

Sterk avskjed fra superstjernen Jay-Z. 

Shawn Carter, bedre kjent som rapperen Jay-Z, er bare 32 år gammel, mett og tilfreds, men oppsatt på å trekke seg tilbake med æren intakt mens han er på topp med «The Black Album». 

Som rapper stiller Jay-Z i en klasse for seg selv, med en stemme, flyt, presisjon og selvtillit som muligens bare Nas kan matche i sine aller mest inspirerte øyeblikk. 

«The Black Album» inneholder en imponerende samling låter hvor Jay-Z fortsatt virker velopplagt og sulten, den massive suksessen til tross. 

«The Black Album» er Brooklyn-rapperens niende studioalbum siden 1996 og den klassiske debuten «Reasonable Doubt», som etablerte Jay-Z som en gatesmart rapper av sjeldent kaliber med tekster langt over gjennomsnittet. 

«The Black Album» er ikke et perfekt, men det er jaggu ikke langt om å gjøre. 
Albumet er variert, og med unntak av The Neptunes, som har bidratt på to låter, hvorav den geniale og ultrafengende «Change Clothes», er hvert eneste spor skrudd sammen av ulike produsenter. 

Timbaland har ansvaret for hektiske og hypnotisk enkle «Dirt Off Your Shirt», som nok er albumets beste låt sammen med Rick Rubins (Beastie Boys, Red Hot Chili Peppers og Johnny Cash) bombastisk rocka «99 Problems». 

På «Moment Of Clarity» har Jay-Z fått hjelp av Eminem som har lånt bort sitt patenterte sound og beats, mens elegante «Threat» er signert nykommeren 9th Wonder fra Virginia-bandet Little Wonder. 

Alle disse låtene kommer faktisk som perler på en snor og utgjør en av de sterkeste sekvensene jeg har hørt på et album, uansett genre, på lang, lang tid. 

På «December 4th» (mannens fødselsdag) drar Jay-Z en ordrik og imponerende verbal-rytmisk krønike om sin oppvekst i beryktede Marcy Projects: 
«I pray I'm forgiven, for every bad decision I've made, every sister I've played, cos I'm still paranoid to this day, and it's nobody's fault,» rapper Jay-Z med uvanlig selvinnsikt - på et avskjedsalbum du ikke bør overse. 

ESPEN A. HANSEN 
