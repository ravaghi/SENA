Lukas Kasha - «Revelations»
(Division / Musikkoperatørene) 

Hva er det med dette åttitallet? 

Utskjelt og forsøkt glemt en gang, men nå synes alle å gripe fatt i dette tiåret igjen - inkludert Lukas Kasha. 
Som gjør det på en aldeles strålende måte, med en idèrikdom og en intrikat lekenhet på grensen til det overmodige. 
Hissige synth-angrep kobles med høystemt new romantic-vokal og stakkato new wave-rytmer i låter som gledelig nok tar nye veier hele tiden, samtidig som de slenger ut ankeret i nåtiden med Primal Scream'ske klubb-dragere som «Feel It». 

Hadde verden vært rettferdig - men det er den jo ikke - så var det denne type innovative låter som fikk lov til å være med å kjempe om tittelen Årets Låt. 
Lukas Kasha har lagd en plate som nesten får meg til å blåse støvet av gjemte og glemte åttitallshelter. 
Kanskje Human League, men iallfall New Order... 

ANBEFALTE KJØP: 
«These Dark Clouds», «Feel It», «Revelations», «Vampire Love» og «Ghostlove». 
