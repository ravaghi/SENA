Depeche Mode:Sint, smekker stadionsynth 

Deres mest tidsriktige og relevante album på over ti år. 

Depeche Mode: 
"Spirit" (Columbia/Sony) 

I en særs monoman periode som varte i et par år, var Depeche Mode gjenstand for store deler av oppmerksomheten min. 
Jeg kjøpte alle albumene, slukte biografier, analyserte musikkvideoer, dro på konserter og befant meg på et tidspunkt på en Depeche Mode-temakveld på en lurvete nattklubb i utkanten av Berlin, sammen med en gjeng skinnkledde tyske gothere. 

Den perioden gikk over. 
Selv om jeg ikke har latt meg imponere nevneverdig av bandets produksjon de siste ti årene, mener jeg fremdeles at de er et av verdens mest fascinerende band, frontet av en av pophistoriens ypperste vokalister i Dave Gahan. 
Låtskriver Martin Gore har utforsket, vridd og vrengt det menneskelige sjelebildet i flere tiår, og Gahan sunget om sex, angst og samvittighetens kvaler. 

Baryton-vokalen hans messer nå fram et mer utadvendt og eksplisitt samfunnskritisk budskap, om autoritær maktmisbruk og menneskelig motstand. 
Et ulmende sinne pakket inn i smekker synthrock av stadionformat. 
Hør bare på snerrende «Scum», som sammen med «Where's the revolution» holder en harmdirrende finger på den politiske pulsen anno 2017. 

Bandet har fått en ny giv med produsent James Ford fra elektroduoen Simian Mobile Disco. 
Han hinter til bandets egen historie samtidig som tilfører en renere, mer moderne nerve og hint av drivende teknorytmer, noe som var sårt tiltrengt etter den noe sidrumpa forgjengeren «Delta machine». 

Atmosfæriske «Cover me» står fram som et lys i mørket, og den hastende «So much love» er en av deres beste poplåter på lenge. 
«You move» er farlig suggererende og viser Depeche Mode fra sin mest sexy side. 

Her er likevel litt daukjøtt på vekta. 
Bandet trives litt for godt med å lage seige ballader og snubler i småflaue rim. 

Er det i motbakke det går oppover? 
Den politiske uroen i verden ser i alle fall ut til å ha gitt gamle helter et nødvendig spark bak. 

Beste spor: 
«Scum», «Cover me», «Going backwards». 
