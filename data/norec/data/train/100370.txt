Les Savy Fav «Let's Stay Friends»
INDIEROCK. 
(Wichita/Bonnier Amigo) 

Mens de store navnene til Hovefestivalen foreløpig lar vente på seg, kan vi jo titte litt nærmere på et av de mindre. 
Også fordi de store navnene på platefronten lar vente på seg, og denne perlen ble ganske grundig forbigått i Norge da den kom ut på tampen av fjoråret. 

Ett er sikkert: 
Hvis dette New York-bandet leverer like bra fra scenen som de gjør på plate, er de nærmest i seg selv verdt turen til Tromøya. 
For dette er indierock av absolutt ypperste klasse; søt som sukker og tøff som juling. 
Intet nybrottsarbeid, men en suveren omgang med smart lyrikk og hjertesmeltende melodier. 

Tyve år etter at Pixies forandret rocken med «Surfer Rosa» er det godt å høre at arven etter den lever i beste tvekjønnede, surfinspirerte velgående. 
«Let's Stay Friends» er en av tidenes beste fakkelbærere i så måte. 

ANBEFALTE KJØP: 
«Post & Pans», «What Would Wolves Do?», «Brace Yourself», «Comes & Goes», «The Lowest Bitter» THOMAS TALSETH 
