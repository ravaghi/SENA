Liten jente, stor hest
Her er en varm, koselig film med de klassiske ingrediensene dyr og barn. 
Lite ytre spenning gjør at filmen passer best for de aller minste. 

Den nye vrien er at hovedpersonen, 6 år gamle Winky Wong, kommer fra Kina sammen med moren sin for å slå seg ned hos faren i Nederland. 
Drømmen om å få egen hest oppstår fordi jenta strever med å finne seg til rette i en ny, ukjent kultur. 
Dyr mobber ikke, de er varme og kjærlige – uten å bry seg med hudfarge og bakgrunn. 

Når filmen fungerer bra, skyldes det nydelig spill fra Ebbie Tam, både i møte med ponnien hun finner, barna på skolen og Sinterklaas, den nederlandske julenissen. 
Regissør Mischa Kamp skaper også gode miljøskildringer fra Winkys hjem der faren driver kinesisk restaurant. 

Etter hvert får man et artig innblikk i hollandske julenissetradisjoner, idet Winky blir overbevist om at Sinterklaas skal gi henne hesten hun drømmer om. 

Som voksen seer kan man ønske seg både større spenning og mer nærkontakt med hester. 
Men kanskje det holder i massevis for de søte små. 
