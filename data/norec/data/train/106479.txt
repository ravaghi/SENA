Rockettothesky «To Sing Your Apple Trees»
(Trust Me Records) 

Sært og særs fengende. 

Jenny Hval fra Tvedestrand med artistnavnet Rockettothesky er det man kan kalle en sjelden blomst i den norske popfloraen. 
Med debutplaten «To Sing Your Apple Trees» har 26-åringen klart kunststykket å lage noe utenom det vanlige uten å la det gå på bekostning av poptilgjengeligheten. 
Det låter annerledes og sært, men heldigvis uten at særheten virker pretensiøs eller påtatt. 
Stemmen fungerer som hovedinstrument. 
Den veksler elegant mellom engel og heks, og både tekstmessig og melodisk blander hun det stygge og det vakre og det provokativt kvalmende og det søte til en helhet som overrasker, vekker interesse og ikke minst fenger. 
På «Barrie For Billy MacKenzie», en hyllest til den avdøde The Associates-frontfiguren og låten deres «Party Fears Two», fremstår Jenny som den gale søsteren til Marit Larsen. 
Ellers er nok en sammenligning med Björk og Kate Bush mer nærliggende. 
Storartet er det i hvert fall! 

Anbefalte kjøp: 
«Barrie For Billy MacKenzie», «Cigars» og «On Cherry Tree Song». 
