Uferdig og halvhjertet
«NiGHTS: 
Journey of Dreams» er et fullstendig uinspirert forsøk på å modernisere en ti år gammel kultklassiker. 

Det ti år gamle Sega Saturn-spillet «NiGHTS into Dreams» fikk åpenbart en stor nok fanskare til at Sega nå har valgt å innfri ønsket om en oppfølger. 
Jeg kan ikke fatte hvorfor de gidder, for dette er usedvanlig halvhjertede saker. 

Konseptet i seg selv er det ikke noe galt med. 
Du følger to barn inn i drømmenes verden, hvor de kan smelte sammen med den flyvende figuren NiGHTS og utforske fantasirike miljøer. 

«NiGHTS: 
Journey of Dreams» har en viss psykedelisk sjarm, og dersom du er av den tålmodige sorten vil du også kunne hente en dæsj med engasjerende spillbarhet ut av dette etter å ha investert noen timer av ditt liv. 

Men måten historien fortelles på, kameraføringen, styringen av figurene og innpakningen er såpass klønete og uferdig at spillet føles som et brutalt tilbakesteg. 

Jeg synes også det er uforståelig at den beste måten å styre spillet på er å bruke Gamecube- eller classic-kontrolleren. 
Ja, det er mulig å bruke bevegelsessensorene i Wii-kontrolleren også, men det er så mislykket at det nesten gjør spillet helt uspillbart. 

For ti år siden ville «NiGHTS: 
Journey of Dreams» muligens ha hevet noen øyebryn. 
I dag er det en rødmende og ubetydelig bagatell vi fint kunne vært foruten. 

PS: 
I salg fra 25. januar. 
