TEST:Billig firehjulstrekker 

Suzuki Swift er kommet i ny utgave og er blant de billigste firehjulstrekkerne du kan kjøpe. 

Småbiler med firehjulsdrift er ikke alt for vanlig og Suzuki Swift har lenge kunnet profittere på å være blant de få. 
For ikke alt for lenge siden kom den i ny utgave, og selv om den på utsiden ikke ser alt for annerledes ut i forhold til forgjengeren, er det absolutt verdt å ta en nærmere titt om du er ute etter en billig firehjulstrekker. 
220.000 kroner koster den, og har da i tillegg bra med utstyr. 

De små designmessige endringene er nok til at Swift fremstår merkbart mer moderne enn forgjengeren. 
Swift er forholdsvis liten og måler 385 centimeter i lengden. 
Mange småbiler har passert 4-metersgrensen, og det gir seg utslag i at Swift ikke er blant de romsligste i klassen. 

Beskjeden bagasjeplass 

Foran sitter man bra, men baksetet er ikke mer enn middels for småbilklassen. 
De over 180 centimeter får fort problemer med takhøyden, og beinplassen blir beskjeden om personen foran ikke gir litt plass. 
Bagasjeplassen er imidlertid en større svakhet, men det er også ganske naturlig med tanke på at Swift har firehjulsdrift. 
Det stjeler ofte litt plass, og bagasjeromsgulvet blir ganske høyt. 
211 liter (VDA) er relativt snaut. 

Ingen storlaster 

Med fire voksne av normal størrelse i bilen følte vi imidlertid ikke noe særlig behov for å laste opp mer. 
For på humpete vårveier måtte vi ta det rolig for at fjæringen ikke skulle ”slå gjennom”. 
Med bare en eller to personer i bilen var det ikke noe problem, og det tyder på at fjæringsoppsettet kanskje kunne vært litt stivere for å takle last bedre. 

Føles kvikk 

Men med lite last i bilen er fjæringskomforten helt grei, men man finner biler i småbilklassen med mer storbilfølelse, ikke så rart med tanke på at Swift ikke er blant de største heller. 
På den positive siden føles kjøreegenskapene ganske kvikke under normal kjøring. 
Å kalle den sportslig ville vært å overdrive, men bilen reagerer villig på rattsignaler og holder linjen greit gjennom svingen. 
Styringen er presis nok, men har ikke mer enn middels med følelse. 

Det skal imidlertid nevnes at piggfrie vinterdekk i 15 varmegrader, som det stort sett var i testperioden, ikke er det beste grunnlaget å bedømme en bils kjøreegenskaper på. 
Ei heller hva gjelder firehjulsdriften som man ikke legger så mye merke til på bare veier. 

Høyt turtall 

Førermiljøet er en positiv opplevelse. 
Selv om ikke materialkvaliteten er i luksusklassen, er designen ryddig og pen. 
Det bør ikke være noe problem å finne en god sittestilling og girspaken er lett å betjene. 
Fem gir er fortsatt vanlig i denne klassen, og ulempen med det er at man får ganske høyt turtall på motorveien. 
I Swift ligger man tett opptil 3.000 omdreininger med 100 kilometer i timen på nåla. 

Litt spe motor 

Nye Swift har en 1,2-liters bensinmotor på 94 hestekrefter og 118 newtonmeter som eneste valg. 
Effekten er ganske frisk i forhold til det beskjedne motorvolumet, men maksimalt dreiemoment er ikke veldig høyt. 
Dessuten ligger momenttoppen helt oppe ved 4.800 omdreininger. 
I praksis fungerer motoren greit i lavere hastigheter og under småkjøring. 
I litt høyere hastigheter oppleves den litt tynn, spesielt på normale turtall og med litt last. 
Men man kommer seg greit frem og for de som ikke kjører mye på motorvei eller med mye last, fungerer dette brukbart. 

0-100 kilometer i timen går på 13,4 sekunder. 
Forbruket ligger på 0,55 liter per mil, med et CO2-utslipp på 128 gram. 
Det er ganske bra for en firehjulstrekker. 

Konkurrenter 

Swift har ganske få firehjulsdrevne konkurrenter. 
I praksis dreier det seg om Fiat Panda og til en viss grad Toyota Urban Cruiser. 
Men sistnevnte er både betydelig dyrere og større. 
Fiat Panda er enda billigere enn Swift, men her fremstår likevel Swift som en klart bedre bil og et bedre valg. 

Behov for firehjulsdrift avgjør 

Om ikke firehjulsdrift betyr noe særlig, anbefaler vi heller å se på biler som Volkswagen Polo, Skoda Fabia og Citroën C3. 
Men for deg som vil ha firehjulsdrift til en rimelig penge og som driver mest med småkjøring, er dette et greit alternativ. 
På dårlige brøytede småveier er den for eksempel helt sikkert en vinner. 
