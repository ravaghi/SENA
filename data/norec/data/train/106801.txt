Spank Rock «YoYoYoYoYo»
(Big Dada/VME) 

Hip hop på bærtur, med god fangst. 

Britiske rappere er ofte herlig kreative, uten å få det til helt kommersielt. 
Amerikanske rappere får det ofte til kommersielt, uten å være herlig kreative. 
Og slik sett passer det godt at den særdeles kreative amerikanske hiphop-duoen Spank Rock gir ut debutplaten sin på et britisk selskap, for de vil antagelig nyte mest suksess i Europa. 

Spank Rock lager hip hop for klubbfolket og for dem som synes mainstream-rappen har blitt for kjedelig. 
De kjører på med boom-bass, kubjeller, fresende synth og et generelt frodig lydbilde som ikke er ukjent for fans av M.I.A. og Basement Jaxx. 
De sparer ikke på grisepratet heller, men det er mer humoristisk enn testosteron-brautende. 
Rapper Naeem Juwan er dessuten like behagelig laidback som Q-Tip fra A Tribe Called Quest. 

Det er et herlig kaos, dette. 
Spank Rock er kanskje dømt til å forbli et undergrunnsfenomen, men de kan bli et stort sådan. 
De er genuint melodiøse, genuint sexy, genuint morsomme - på kanten til det genuint genuine. 
