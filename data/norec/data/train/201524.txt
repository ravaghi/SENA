HTC One X+ (vs. One X)
For 1.500 kroner ekstra kan du legge til et "+" bak HTC One X. 
Men er plusset stort nok? 

Da vi testet HTC One X i april kåret vi den til en av markedets aller beste telefoner. 
Den var rask og pen, men slet dessverre med batteriet. 

Nå har HTC gitt ut oppfølgeren: 
HTC One X+. 
Likningen 1X+ skal ifølge HTC gi løsningen "mer hastighet, mer lagring og mer batteritid". 

Men One X+ kommer også med noen nye minus. 

Aller først vil vi anbefale deg å se videoen øverst i saken. 
Der setter vi One X+ opp mot One X, for å se hva, om noe, som er nytt! 

HTC One X+ vs. One X 

Spesifikasjonsmessig er One X+ hakket kvassere enn One X. 
Du får 64 GB minne i stedet for 32 GB, batteriet er på 2.100 mAh i stedet for 1.800 mAh og selv om prosessoren er lik, er den klokket opp fra 1,5 GHz til 1,7 GHz. 
I tillegg kjører One X+ Android 4.1, mens vår One X etter siste oppdatering fortsatt kjører 4.0. 

Og med bedre spesifikasjoner og nyere utgivelsesdato kommer også en høyere pris. 
One X kan du nå få så billig som 3.500 kroner, mens One X+ begynner på 5.000 kroner. 
Det kan altså ligge så mye som 1.500 kroner mellom One X og One X+, og i så måte har den nye pluss-modellen også et nytt minus. 

Hvorvidt plussen er verdt det nye minuset skal vi nå finne ut av. 
Det første hintet får du i videoen øverst i saken. 

Pen og ren 

Utseendemessig er One X+ nærmest identisk med One X. 
Den sorte utgaven vi har testet er sortere enn forgjengeren, og har også fått flere røde detaljer. 
Blant annet er Android-knappene nederst nå blitt røde. 
Noen i redaksjonen rynker litt på nesen, mens andre synes det ser tøft ut. 

Kort fortalt er One X+ en pen og stilren mobil. 
Den er rund i kantene, silkeglatt på fremsiden og ru på baksiden. 
Skjermen bues ned på sidene, som gjør at fingrene dine vil stortrives, og telefonen ligger den godt i hånden tross størrelsen. 
For One X+ er en romslig mobil, med sin 4,7 tommer store skjerm. 

Skjermen er også lik som forgjengeren sin, noe som betyr et klart og fint vindu inn mot Android-systemet, som får 1280 ganger 720 piksler å boltre seg på. 
720p-skjermer som dette begynner å bli standard på toppmodeller i disse dager, men selv ser vi ikke noe særlig behov for enda flere bildepunkter. 
Du ser dem ikke uansett. 

Mobilen preges ellers av sparsomme funksjoner, på godt og vondt. 
Du har en USB-inngang, en låseknapp og en volumkontroll, i tillegg til de tre Android-knappene nederst. 
Og alt fungerer og plasseres akkurat som det skal. 
Men telefonen har et unibody-skall, så man slipper ikke inn til batteriet, og man får ikke satt inn minnekort. 
Men telefonen har hele 64 GB minne, og vi har til gode å bytte batterier på moderne mobiler, så personlig savner vi ikke et løst bakdeksel. 
Utformingen gir dessuten telefonen et mer robust preg. 

Under ser du hvordan HTC One X+ ser ut, og hvordan den sammenlikner seg med HTC One X: 

Android + Sense = Sant 

HTC One X+ kjører den aller siste Android-versjonen; 4.1 "Jelly Bean". 
I praksis betyr ikke det så mye mer enn at man får den nye tjenesten Google Nå, som vi ærlig talt ikke helt har forstått oss på riktig ennå. 
Ting skal dessuten gli glattere, noe vi kommer tilbake til. 

Også Sense har blitt oppgradert, fra Sense 4.0 på One X til 4+ på One X+. 
Men igjen: 
I praksis er operativsystemet på de to ganske så like. 
Ikke at det er oss i mot. 
Det betyr pene løsningen for standardfunksjoner som telefoni, SMS og klokker, informasjon fra Facebook i kontaktene dine samt smarte løsninger for å blant annet se Dropbox-bildene dine i galleriappen. 
Sistnevnte har fått en ny boost i Sense 4+. 
Blant andre smarte nyheter finner vi muligheten til å sette opp telefonen via nettet, på HTCSense.com. 

På noen områder virker One X+ sin Android hakket kvassere enn på forgjengeren. 
Vi sliter ikke med de samme småfeilene vi opplevde under vår test av One X, som at moduler må lastes på nytt når vi går til hjemskjermen. 
Heller ikke små grafiske feil. 
Faktisk opplevde vi ingen feil i det hele tatt, selv om vi under brorparten av testen vår kjørte en versjon som ikke var 100 prosent ferdig. 
De har også fjernet den irriterende meny-knappen som dukket opp nederst i mange apper, vel og merke om du fikser en innstilling først. 
Men naturlig nok har de fleste av disse problemene blitt løst i ettertid på One X, gjennom oppdateringer. 

All skryt til tross: 
Det er fortsatt ting vi savner i Sense. 
Det virker som om HTC har slått seg til ro med det de har, uten å gå så mye videre. 
For eksempel: 
Kunne det ikke vært fint å få inn noen hurtiginnstillinger i varslingsmenyen? 
Kunne man ikke gjort det enda enklere å få på plass modulene? 
Hvorfor støtter ikke låseskjermen forhåndsvisning av Gmail? 
Og kan dere være så snille å kvitte dere med multitasking-løsningen deres? 
Den har vi aldri likt. 

Her ser du hvordan Sense 4+ og Android 4.1 ser ut på HTC One X+: 

Ytelse – litt bedre enn One X 

Lillebror One X taklet alt vi hev på han. 
Storebror One X+ takler også alt vi hiver på han. 

Om det er Android 4.1 eller de få megahertzene ekstra som gjør det vet vi ikke, men vi synes One X+ går et lite hakk glattere enn One X. 
Det betyr at du kan surfe store nettsider uten problemer, du kan spille hvilket som helst spill uten å måtte bekymre deg for om mobilen er sterk nok og du opplever liten til ingen hakking i apper og hjemskjermer. 

Men da må det nevnes at også One X har svært god ytelse, og forskjellen er absolutt ikke stor. 
I videoen øverst i denne saken kjører vi en rekke småtester for å se hvordan de to står opp mot hverandre i praksis. 
Småting som å laste ned en nettside og åpne en app går som oftest like raskt. 
Noen ganger er lillebror raskere, andre ganger er storebror raskere. 
Bare på større oppgaver som å la et spill generere en tilfeldig spillverden er One X+ merkbart raskere. 
Men igjen så snakker vi om maks et par sekunders forskjell. 
Med mindre du tilfeldigvis skulle sitte med begge to foran deg er ikke ytelsen i One X+ så mye bedre at det rettferdiggjør en såpass mye høyere prislapp. 

Batteri, lyd, lagring 

HTC hevder at One X+ har deres "hittil lengste batteritid". 
Det sier litt om hvor lite HTC har å være stolt over på batterifronten, for One X+ imponerer oss ikke. 
Joda, den har fått 300 mAh ekstra og nyere programvare, men også en prosessor som snurrer raskere og dermed krever enda mer. 

Når disse ordene skrives ligger testmodellen på pulten vår med 51 prosent batteri. 
Den var nyladet i dag tidlig, og vi har brukt den mye siden den gang, men klokken er bare 15.00. 
Samtidig hadde vi 48 prosent igjen da vi la oss i går, uten å ha brukt den noe særlig. 
Poenget er: 
Du kan ikke regne med å bruke den intensivt hele dagen. 
Batteriet vil ikke strekke til. 
Samtidig har vi ved normalt bruk mindre problemer med å komme gjennom dagen nå, enn vi hadde med One X. 
I tillegg har HTC lagt inn en egen funksjon for å spare batteri når det begynner å gå tomt, likt det vi finner hos Windows Phone. 
Så batteriet er bedre, men fortsatt ikke så godt som vi hadde håpet. 

Dekningen har vi ikke hatt problemer med. 
Heller ikke samtalekvaliteten. 

Lydkvaliteten er blant det beste vi noen sinne har hørt. 
One X+ har enda mer lyd enn forgjengeren, og et helt sinnssykt volum. 
Du kan slå av og på Beats-forbedringen via en snarvei i varslingsmenyen, noe som virker ganske gimmick-aktig. 
Men det er interessant å slå den av og på på One X+, for så å gjøre det samme på One X. 
Forskjellen er nemlig langt høyere (bokstavelig talt) på One X+. 

I tillegg får du hele 64 GB minne å lagre musikk på. 
Eller apper. 
Eller bilder. 
Eller filmer. 
Med såpass mye minne er det bare å pøse på med hva det skulle være. 
I disse dager, hvor det virker som en paradoksal trend å gi telefonene stadig mindre minne, er dette noe vi tar i mot med åpne armer og store glis. 

Et malende kamera 

HTC lover "et enda mer fantastisk kamera" med One X+. 
Men her kommer testens største skuffelse. 

Da vi testet One X var vi stort sett veldig fornøyd med bildene vi tok. 
Med One X+ har det vært mer gambling. 
Mange av resultatene virker som å ha vært gjennom et "oljemaleri"-filter. 
Det er tydelig at HTC One X+ er livredd for støy i bildene, og for å fjerne støyen velger telefonen å smøre alt utover. 
Støy blir fjernet, men det blir også alle detaljer. 
Dermed sitter man igjen med bilder som helt seriøst virker malt. 
Problemet er større jo dårligere lys det er, naturlig nok, og med tanke på årstiden vi er i er problemet i skrivende stund nokså stort. 
Malingseffekten viser seg dessuten både med og uten blits. 

Kameraet vil nemlig helst blitse opp mørke motiver, og klarer å tilpasse lysstyrken så ikke fjes blir blåst ut. 
Men dessverre er ikke lyset alltid sterkt nok til å gjøre bilder på for eksempel et utested klare nok. 
Og noen ganger er det motsatte problemet; at blitsen lyser opp det nærmeste, og stjeler all eksponering fra det som ligger lenger bort. 
For eksempel et problem om du skal ta bilde av noen som sitter og spiser på restaurant, hvor maten blir opplyst, mens matens spiser forsvinner i mørket. 

Under ser du et knippe bilder tatt med HTC One X+. 
For å se bilder i full oppløsning, trykker du her, her eller her. 

Når du først har godt lys, helst dagslys, kan resultatene bli riktig fine, med proff bokeh-effekt og det hele. 
For kameraet kan når det først vil. 
Og er du flink til å velge riktig fokuspunkt manuelt for riktig eksponering og fokus, kan du komponere riktig så fine bilder. 
Bare synd kameraet ikke produserer enda flere fine bilder. 

Alle effektene og funksjonene i selve kameraappen trekker også opp, som diverse filtre, serieopptak med 99 bilder i sekundet, filming i sakte film, HDR, ansiktsgjenkjenning og diverse andre underfundigheter. 

Full test av Nokia PureView 808 – verdens råeste kameramobil Test av kameraet på Nokia PureView 808 vs. HTC One X vs. Nokia Lumia 900 vs. Samsung Galaxy Beam 

Under ser du et eksempel på en video filmet med HTC One X+ i 1080p, nedskalert til 720p. 
For å se den i full oppløsning kan du klikke her. 

Oppsummert synes vi ikke kameraet til HTC One X+ er bedre enn hva One X hadde. 
Til tider synes vi faktisk det er verre. 

Nydelig mobil, men... 

HTC One X var en av de aller beste Android-mobilene da den kom. 
HTC One X+ er på mange områder enda bedre enn One X, og dermed en av de aller beste mobilene akkurat nå. 

Men, og her er det et stort men: 
Selv om HTC One X+ har litt større batteri, mer lagring og bedre lyd enn One X, synes vi One X+ har et dårligere kamera og en for høy pris. 
En pris som ikke rettferdiggjøres av de relativt små forskjellene mellom de to modellene. 

Derfor fremstår One X+ som et forsøk fra HTC til å blåse nytt liv i en modell som egentlig ikke trenger noe nytt liv i det hele tatt. 
One X lever nemlig i beste velgående, og er fortsatt en av de beste mobilene der ute. 
Hadde vi vært på utkikk etter ny telefon, uten ubegrenset økonomi, hadde vi derfor hoppet glatt over One X+ og heller kjøpt oss en One X. 
Du kan få den til kun 3.500 kroner om du er heldig, og Android 4.1 og Sense 4+ er allerede på vei. 
Dermed lar vi "Anbefalt produkt"-stempelet fortsatt stå klistret på One X, mens One X+ må nøye seg med skryt og et høyt terningkast. 

Det er nemlig ikke slik at One X er utdatert bare fordi HTC har gitt ut en oppfølger. 
Og som vi skrev i One X-testen, og nå har fått bekreftet: 
Den vil neppe bli det med det første, heller. 

HTC One X+ 64GB 
