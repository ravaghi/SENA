Shania Twains jubelkveld
Spektrum i kveld var det nærmeste Las Vegas Oslo har kommet. 

Over 20 år har gått siden låten «That Don't Impress Me Much» nærmest var umulig å ikke få med seg, og Shania Twain gjorde pop-country crossover til big business. 
Men hvor ble hun av etterpå? 

Hun har ikke vært helt borte fra musikken. 
Blant annet hadde verdens mestselgende kvinnelige countryartist en periode med eget show i Las Vegas. 
Personlig har hun visst hatt mye å slite med – stemmen sviktet henne, og hun ble utsatt for en utro ektemann og gjennomgikk en vanskelig skilsmisse. 
Slikt kan det bli banale tekstlinjer av. 

Nå er hun i 50-årene, og «Life’s About to Get Good» – ifølge en av låtene på comeback-albumet Now. 
Det blir åpningsnummeret i kveld: 
«You no longer love me and I sang like a sad bird, I couldn't move on and I think you were flattered». 

Superstjerne 

Det blir også en lang reise innom 90-tallet og den kanadiske countryglam-estetikken hun brakte inn i sjangeren. 
Hun minner oss om sin størrelsesorden i musikkverdenen fra første sekund – deretter hvert minutt gjennom drøye to timer. 

I lang sølvkjole med splitt omtrent opp til livet og cowboyhatt med paljetter, kommer hun skridende inn fra siden av tribunen. 
Flankert av fire sikkerhetsvakter, og selvsikkert smilende og vinkende i alle retninger, beveger Twain seg mot scenen som om hun er på vei for å gjenvinne superstjernetittelen. 

Las Vegas har såvisst kommet til Oslo spektrum. 
«Are you ready, Oslo!». 
De er klare. 
De står oppreist og hoier. 

Absurd gigantisk produksjon 

Et gjennomsiktig leopardforheng heises opp og åpenbarer skjermer med kitschy farger og ord som blinker mot oss – «love», «pain», «forgiveness» – ordene livet dreier seg om ifølge låten. 

Til låten «Up!» deler skjermene seg i fem store tredimensjonale klosser som blir forhøyede scener. 
Passende for låten kulminerer den med Twain stående på den midterste – som nesten stiger til taket. 

Det er en gjennomgående absurd gigantisk produksjon. 
Bredbente felespillere bytter plass fra scenekloss til scenekloss, en hologram-danser dukker opp bak leopardforhenget under låten «Poor me» og danser ut fortvilelsen i låten. 
Først er hun på størrelse med Twain, plutselig øker hun i størrelse til hun dekker den veldige scenen. 

Rørende høydepunkt 

Fra Twain får vi en liksom-personlig vennlighet, anekdoter fra livet hennes – som visstnok er en «rollercoaster». 
Det går opp og ned, men man må huske å ta tak i det positive, blir beskjeden som gjentas på forskjellige måter gjennom kvelden. 
Hun nevner utroskap, merkelig nok til jubelrop fra tribunen. 
Så en rå latter fra scenen. 
Det er bare én flere hendelser som gjør konserten noe surrealistisk. 

Når Twain, etter sitt kanskje fjerde kostymeskift, plutselig står på en scene et annet sted i salen, roper hun «Oslo, you’re still the one», før hun synger låten med nesten samme tittel. 
Da kommer vel hendelsen som ikke kunne vært mer perfekt om den var skrevet inn i showet. 
En gråtende fan får komme opp til henne, og formidler at «...if my life had been made into a movie, your music would be the soundtrack». 
Rørende. 

Den logiske distansen mellom kanadisk bestselgende superstjerne og et ganske vanlig norsk publikum består riktignok. 

«Don't Be Stupid (You Know I Love You)» blir en ren hoedown, men med dansere som gjør en form for riverdance på hver sin store kloss. 
Under «That Don’t Impress Me Much» blir Twains signatur-leopardkjole mer flagrende med vindmaskiner på enden av scenen, og når en tror produksjonen ikke kan bli mer maksimalistisk, så blir den det. 

Når det hele er ferdig etter «Man! 
I Feel Like a Woman!» går en nesten sjøsyk ut. 
Men Twain kan underholde, det er det liten tvil om. 
