Fra Lippo Lippi:«Songs» 

(Rune Grammofon/Grappa) 

Duoen som kunne blitt a-ha. 

Nesoddens Fra Lippo Lippi startet livet som et post-Joy Division «deppeband». 
I tråd med den britiske popmusikkens utvikling fra «postpunk» til den såkalte new romantics-popbølgen, fikk imidlertid også Fra Lippo Lippi lyst til å selge plater. 

Ikke slik å forstå at de ble Duran Duran (litt China Crisis, kanskje?), men på tredjealbumet «Songs» (1985) sto popteften i sentrum, formidlet via sanger som har en tyktflytende melankolsk, egentlig regelrett trist, åre i seg. 
Det var oppsiktsvekkende musikalske greier i en tid da «norsk pop av internasjonalt klasse» var et begrep man sjelden kunne ta alvorlig. 
Det svake leddet er vokalist Per Øystein Sørensen, som høres ut som han er for opptatt av korrekt engelskuttale til virkelig å besjele disse sofistikerte sangene. 

Platen foreligger nå på CD - førsteopplaget endog pakket inn i et nydelig, tykt pappomslag. 
Med på kjøpet får du et helt konsertalbum, «Crash Of Light», innspilt «i Norge» (som det står) året etter. 
Overrumplende lekkert. 

MORTEN STÅLE NILSEN 
