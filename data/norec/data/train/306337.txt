Bretter ut gatelivets opp- og nedturer etter 1,5 år bak lås og slå
Kamelen har mye fortelle om vanskelige oppvekstkår og drømmen om en lovlydig hverdag. 

Man kan trygt si at Kamelen shuttet ned hele rap-Norge i 2016 med sin overrumplende gatebanger «Si Ingenting». 
En unikt fenomen av en låt, som selvfølgelig også fikk en særegen mystikk takket være bergensrapperens veldokumenterte katt-og-mus-lek med lovets lange arm. 

Siden den gang har spørsmålet vært om hypen handlet mer om omstendighetene enn musikken, noe som fører oss til ukas etterlengtede utgivelse av debutalbumet «Ambivalent». 
1,5 år bak lås og slå har om noe gjort gategutt-myten enda større, og framheves ikke uventet gjennom en truende trap-lydbilde toppet av tekster om det raske livets oppturer og baksider. 

På så måte er skivas tittel svært treffsikker, da det enn så lenge ikke virker som om Kamelen er klar for å legge samfunnets skyggeside bak seg helt enda. 
Albumet starter som manifestet til en ung og høylytt kriminell med en uunngåelig retur til fengselet. 

Linjer som «Denne colaen styrer hele livet mitt» pareres derimot også av drømmen om hvite penger og et anger over dumme valg («Mitt liv»), mens lytteren både får oppløftende ord («Motivasjon») og råd om å velge annet liv enn det han selv har gjort («Eg anbefaler ingen å følge min stil, for det innebærer mye py og mye politi»). 

Rent teknisk er Kamelen langt fra landets beste rapper, og mangler dessuten sjarmen som for eksempel gjør ukas andre gaterap-utgivelse, Kenneth Engebretsen, så interessant. 
Gjestehjelpen fra A-Laget («Jiggy») og Jonas V («D E Digg») setter også hovedpersonen til tider i skyggen, men «Ambivalent» sitt låtutvalg og flow-variasjon viser likevel at vi på ingen måte har med noe one hit-wonder å gjøre. 

Herfra blir det spennende å se om den enorme debutsuksessen viser seg å være en velsignelse eller forbannelse etter hvert som karrieren kvernes videre. 
