50 Cent - «Before I Self Destruct»
Tilbake til start. 

Fifty er ikke lenger bare en rapper som kom seg fra gatene til Billboard, men en mektig forretningsmann med mange jern i ilden. 
Nå har han ironisk nok begynt å lefle med tanken på at hans indre aggresjon muligens vil renne over en dag, og tydeligvis er det kun et spørsmål om tid. 

Dette er dermed tekstmessig mørkere enn forrige album, «Curtis», som rant over av lettbente samarbeid. 
Det nye bærer preg av Eminems og Dr. Dres kyndige produsenthender. 
På dystre «Crime Wave» og frekke «So Disrespectful», er han tilbake der vi husker ham - som morsk gangster. 
«Psycho» med Eminem er også i samme, tøffe gate. 
«Baby By Me» med Ne-Yo, produsert av Polow Da Don, er et middels velfungerende frieri til jentene, men særdeles mer vellykket enn R. Kelly-samarbeidet «Could've Been You». 

Fifty har levert et gjennomført album med hip hop i fokus, omtrent blottet for sjangermessige avsporinger og kleine metaforer. 
Han har rett og slett skrudd av sjarmen, men lykkes likevel. 

ANBEFALTE KJØP: 
«So Disrespectful», «Crime Wave», «Stretch», «Psycho». 

SILJE LARSEN BORGAN 
