Asher Roth «Asleep In The Bread Aisle»
(Universal) 

Skuffende debut fra hypet rapper. 

Dessverre kan man ikke være hvit rapper i dag uten å bli sammenlignet med Eminem. 
MySpace-favoritten Asher Roth er lei av å bli kalt en kopi, og skrev låten «As I Em» for å sette en stopper for maset - uten hell så langt. 
De låter til tider skummelt likt. 
Debutplaten hans handler om øl, college, puling og råning med gutta - ingen tvil om at 23-åringen nyter livet. 
Dessverre er det ikke like enkelt å nyte platen. 
Remiksene hans som ligger på nett er bra - det lyder ofte bedre når det ikke handler om penger. 

Det platen får poeng for er en rekke bra beats. 
Tung og melodiøs hip hop med blandet med gla'rock og punk. 
Ikke nyskapende, bare svært velkomment i en verden hvor autotune regjerer. 

Men det stopper der. 
Refrenget på førstesingel «I Love College» som lyder «Man, I love college/And I love drinkin'/I love women/Man, I love college» oppsummerer platens dybde. 
Dessverre for Asher høres det hele mest ut som en gjennomarbeidet markedsføringsstrategi, som - om ikke annet - signaliserer at musikkindustrien lever i beste velgående. 

ANBEFALTE KJØP: 
«Lark On My GoKart», «Lion's Roar», «La Di Da» 

SILJE LARSEN BORGAN 
