Jacob Young:«Evening Falls» 

ECM 

Melodiøs ECM-debut med bred appell. 

Fem samstemte musikere, en håndfull sterke låter og et uimotståelig, varmt klangunivers er hovedingrediensene i gitaristen Jacob Youngs ECM-debut. 
Uttrykket er ikke kjølig-nordisk, snarere går tanken til sørligere strøk og ECM-kolleger som Enrico Rava og Dino Saluzzi. 
Eller til New York 
- Jim Hall smiler i bakgrunnen. 
Instrument- og musikerkombinasjonen er et blinkskudd. 
Young spinner gylne tråder sammen med Vidar Johansen og Mathias Eick på bassklarinett og trompet. 
Bassist Mads Eilertsen og trommeslager Jon Christensen danser av gårde med fjærlette syvmilssteg. 
Tidløst, grenseløst, sanselig og fullstendig til stede i hver minste luftsvingning er dette musikk med klassikerstempel. 

CARL PETTER OPSAHL 
