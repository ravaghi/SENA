Har fingerspissfølelsen, mangler de hete låtene
Norske Last Heat på vestkysttur. 

ALBUM: 
Musikk i krysningspunktet mellom myk rock, jordnær country og sval pop er gjerne preget av motstridende produksjonsidealer - å finne balansen mellom det flinke/glatte og det uvørne/rufsete er gjerne en musikalsk suksessfaktor i seg selv. 

Denne erfarne norske ikke-kall-det-supergruppe-gruppa Last Heat, bestående av folk med tilknytning til El Cuero, Hanne Hukkelberg og Paal Flaata, anført av den allsidige Øyvind Frantzvåg, lykkes svært godt med dette: 

«Last Heat» er gjennomført vellydende, steelgitarene griner under melankolske blåsere, gitararbeidet er utsøkt, og ender opp som solbrun, sandblåst countrysoul, midt mellom årgangs-Jackson Browne og den siste Ryan Adams-platen. 

Men Last Heat er, i norsk/skandinavisk americana-sammenheng, ikke alene om å ha begrensede evner til å tilby sin instrumentale fingerspissfølelse i form av uforglemmelige sanger. 

Det er lydbildet og stemningene, mer enn melodier, refrenger og hooks, som behager og fenger. 
