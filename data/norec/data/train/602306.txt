Gledelig gjensyn med «Unge lovende»
De tre venninnene sliter fremdeles med overgangen til voksenlivet, men det er en fryd å se dem prøve. 

Første sesong med «Unge lovende» fikk stor oppmerksomhet da den kom i 2015. 
Serien er en blanding av «Skam», men for et mer voksent publikum, og den amerikanske serien «Girls». 
Serien er skapt av Siri Seljeseth, som også spiller Elise, og manuset er skrevet av henne sammen med Mads Løken. 
Har du gått glipp av den første sesongen, kan du se alle episodene på NRKs nettsider. 

I den andre sesongen gjør Elise seg klar til å flytte inn med kjæresten (spilt av Jakob Oftebro), men da han kommer inn på filmskole i London blir hun dumpet. 
Dette fører henne inn i en selvdestruktiv bane hvor hun prøver å drikke bort følelsene og har sex med den første hun ser, for så å dele erfaringene sine på stand up-scenen. 
Men hvor går egentlig grensen for å være morsom på andres bekostning? 

De andre to jentene, Nenne (Gine Cornelia Pedersen) og Alex (Alexandra Gjerpen) strever også fortsatt med overgangen til voksenlivet. 
Nenne føler seg fremdeles stigmatisert på grunn av sin fortid med psykiske lidelser, og har ikke klart å skrive noe på lenge. 

Alex nærmer seg et gjennombrudd som skuespiller. 
Hun har spilt hovedrollen i en spillefilm som snart har premiere, og hun sikter videre mot stjernene. 
Dessverre har kjæresten Kimmo (Ole Christoffer Ertvaag), som hun har vært sammen med i ni år, mer lyst på et vanlig familieliv i hjembyen Sandnes. 
Hva skal hun velge, karriere eller kjærlighet? 

Den andre sesongen lever absolutt opp til forventningene, og jeg engasjerer meg i både historien og karakterene. 
Det føles ærlig og ekte, og med alle sine feil og mangler, er de herlige jentene rett og slett en fryd å se på. 
Jeg følger dem gjerne i en tredje sesong også. 
