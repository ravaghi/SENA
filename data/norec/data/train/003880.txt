Immortals
Reddes av ekstrem tegneserievold. 

Filmer om greske guder er risikabel business. 
Det er kort vei fra himmel til helvete når det gjelder kvaliteten. 
Noen som så Clash Of The Titans? 

Immortals er hakket bedre, men bare så vidt. 

Det er den ekstreme tegneserievolden som på en syk måte redder filmen fra latterligheten, samt en ganske karismatisk Henry Cavill i hovedrollen. 

Tar opp kampen 

Den unge krigeren Theseus (Henry Cavill) må ta opp spyd og sverd når den onde kong Hyperion (Mickey Rourke) invaderer landsbyen i klippeveggen på jakt etter en mytisk bue med mektige krefter. 

Med den skal han nemlig befri titanene som en gang ble beseiret av gudene. 

Men Theseus er trent av en gammel mann (John Hurt) som viser seg å være gudekongen Zevs (Luke Evans), og er mer enn beredt til å ta opp kampen. 

Alt ser falskt ut 

Regissør Tarsem Singh (The Cell, The Fall) er kjent for sin ekstreme visualitet, og han presser sine evner til det ytterste i denne filmen, på godt og vondt. 

Godt fordi stilen er gjennomført glatt og stilisert, men vondt fordi absolutt alt ser falskt ut. 
Bortsett fra skuespillerne og kostymene de har på seg, må alt annet være skapt i det digitale domenet, og det vises. 

(OPPDATERING: 
Den norske distributøren forteller meg at filmsettene er virkelige, ikke digitale. 
Jeg føler meg....lurt?) 

Det virker kanskje motstridende av meg å kritisere dette, siden jeg elsket Zack Snyders 300 for akkurat det samme. 
Kanskje blir falskheten forsterket her, fordi jeg så filmen i 3D, der alt ser mer kunstig ut. 

Blod sprutes, kropper knuses 

Enhver film om og med greske guder fremstår per definisjon som en dårlig vits. 
Når vi møter dem på en diger veranda over skyene, ikledd gullrustninger, mens de skuer ned på menneskeheten, ser de ut som fasjonable karnevalsgjester. 

Men når de til slutt hopper ned på jorda for å kjempe, begynner det å skje ting. 
Da går filmen inn i skikkelig God Of War-modus, der blod sprutes og kropper knuses til den store gullmedaljen. 

Som erklært fantasivoldselsker, synes jeg dette er filmens beste øyeblikk. 

Mer enn barsk nok 

Henry Cavill er en tøffing, som gir Theseus skikkelig tyngde. 
Jeg kan godt forstå at han er plukket ut til å spille Supermann i den kommende nyinnspillingen. 

Som Theseus kan han nok ikke måle seg med Gerard Butlers glitrende overdrevne raljering som Kong Leonidas i 300, men han er mer enn barsk nok til at vi virkelig tror han har det som skal til for å overvinne den store fienden i denne filmen. 

Det er for øvrig Mickey Rourke, som er utstyrt med en rekke lattervekkende replikker her. 
Men han fikser det, fordi han er…Mickey Rourke. 
Han overlever det meste, også her. 

Uten en tråd 

Oppsummert: 
Immortals er ingen pine å oppleve, selv med tåpelig story og tilfeller av flau dialog. 

Den har også flere spreke filmgrep, kule effekter og store mengder fantasivold. 
Og dessuten kan den by på ufattelig vakre Freida Pinto i rollen som jomfruorakel. 
I en av scenene opptrer hun uten en tråd. 

Og der tenker jeg billettsalget økte med minst 20%! 
