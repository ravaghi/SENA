Fujitsu-Siemens Amilo D1840
Trenden med bredskjerm på bærbar PC har sannsynligvis ennå ikke nådd toppen, og nå har også Fujitsu-Siemens kastet seg på markedet med Amilo D 1840. 
Kruttet har de i hvert fall ikke spart på. 

DinSide Data har testet en rekke bærbare PCer med bredskjerm det siste året. 
Sist ut var Inspiron 8600 fra Dell, og før jul fikk vi gleden av å stifte bekjentskap med HP Pavilion ZT3017, som kanskje hadde den beste skjermen vi noensinne har sett på bærbare PCer. 

LES OGSÅ: 

Fujitsu-Siemens Amilo D1840 har også bredskjerm, men skiller seg likevel ganske markant fra de to nevnte PCene. 
Man får kanskje inntrykk av at det eneste som gjelder for øyeblikket er Pentium M og Centrino, men i D1840 sitter en desktop Pentium 4-prosessor, en svært kraftig en. 
Målgruppen er nemlig brukere som ønsker stasjonær kraft i bærbar utforming mer enn en lett bærbar med lang batterilevetid. 

Men nå skal vi ikke gå for fort fram her, her er en oppsummering av de viktigste egenskapene: 

3 GHz Intel Pentium 4 prosessor, 800 MHz FSB 

256 MB DDR-minne (maks 1 GB) 

80 GB harddisk, 4.200 rpm 

DVD+RW brenner (2,4x/2,4x 
- CDR 16x, CDRW 8x) 

15,4" LCD, WXGA (1280 x 800 punkter) 

ATI Mobility Radeon 9600 grafikk, 128 MB 

VGA med TV-utgang 

lydutgang med S/PDIF-støtte 

innebygd mikrofon og mic-inngang (mono) 

56 Kbit modem 

10/100 Mbit nettverk 

Infrafrød port (IrDA) 

WLAN 802.11b trådløst nettverk 

PCMCIA-plass 

Firewire-port 

3 stk USB 2.0-porter 

Integrert minnekortleser (SD/MMC) 

parallellport 

Vekt 3,5 kg 

mål: 358 x 269 x 36 mm 

Så hva skal vi si om spesifikasjonene? 
Dette er i utgangspunktet en meget sterk PC, ingen tvil om det. 
Den har dessuten godt med tilkoblings- og kommunikasjonsmuligheter, inkludert WLAN og IrDA, men ikke mer enn hva som forventes i denne klassen nå. 
Det som overrasker oss, er at PCen har et par åpenbare flaskehalser som slett ikke hører hjemme på en "monster-PC". 
Den første er minnemengden - 256 MB er helt klart i knappeste laget. 
Dessuten, og kanskje vel så viktig, harddisken har en rotasjonshastighet på 4.200 omdreininger pr minutt - og kan fort vise seg å bli en alvorlig flaskehals når arbeidsminnet er fylt opp. 
Vi kommer for øvrig tilbake til ytelsestestene lenger nede i denne artikkelen. 

Ikke noen smågutt 

Dette er en stor PC, og den veier for mye til at den noensinne kommer til å bli noen favoritt blant dem som er mest på farten i skole og jobb. 
Kabinettet er i plast, og lokket er temmelig mykt, noe som heller ikke er gunstig under transport, med de belastningene det gjerne fører med seg. 

Skjermen er stor, og viser skarpe fine bilder. 
Lysstyrken er midt på treet. 
Noen vil sikkert foretrekke høyere oppløsning, vi har sett skjermer i denne størrelsen med opptil 1900 piksler horisontalt. 
Det hadde derimot gjort denne PCen langt dyrere. 

Det sitter et par høyttalere rett under skjermen. 
En optimal plassering, men lydkvaliteten er så som så. 
Men vi har tross alt opplevd langt svakere løsninger! 

Tastaturet har en logisk plassering av taster, og er relativt fast og fint. 
Mellomromstasten er litt liten, for øvrig er de andre spesialtastene som skift, slett og linjeskift er store og tydelige. 
Det som derimot irriterer, er at Fujitsu-Siemens har plassert PageUp og PageDown-tastene til høyre for linjeskifttasten (og dermed øker sjansen for feiltasting), til tross for at her er mer enn god nok plass til andre plasseringer. 

Pekeplaten har integrert felt for vertikal skroll. 
Dette feltet burde vært markert bedre, for eksempel med en vertikal opphøyning. 
Vi opplevde alt for ofte at vi utilsiktet aktiverte skrollfunksjonen under bruk av pekeplaten. 
Under pekeplaten sitter en todelt knapp som også kan benyttes til vertikal skrolling. 
Dessverre kan du ikke skrolle horisontalt ved hjelp av pekeplaten. 

Tilkoblingspunktene er plassert greit på baksiden og på sidene. 
Vi liker spesielt kodt den enkle tilgangen til nettverk, minnekort og DVD-spiller på sidene, siden dette er ting som benyttes ofte. 
Men at strøminntaket sitter så tett inntil DVD-spilleren at ledningen lett kommer i konflikt med skuffen, har vi mindre til overs for. 
Lydutgang i fronten er i og for seg greit når du skal koble til øretelefoner, men vi hadde foretrukket en annen plassering hvis vi skulle koblet PCen til et hifi-anlegg. 

Ytelse omtrent som forventet, men med viftestøy 

Som nevnt innledningsvis er vi kritiske til at PCen leveres med 256 MB minne, men aller mest kritiske er vi til at den leveres med 4.200 rpm harddisk. 
Våre ytelsestester viser da også at dette er en vesentlig flaskehals på en ellers svært kjapp og kraftig PC. 

Grafikkytelsen og den generelle ytelsen er på den annen side omtrent så god som det er mulig å få på en Intel-basert bærbar PC for øyeblikket, og helt på høyde med det beste vi har testet. 

Vi har tidligere vært inne på at en uheldig bieffekt av høy ytelse er støy fra vifter i PCen. 
Amilo D1840 er dessverre intet unntak. 
Her er ikke bare PCen utstyrt med kraftige vifter, men også strømforsyningen! 
Til sammen generer de støy omtrent som en gjennomsnittlig stasjonær PC. 
Strømforsyningen kan selvsagt isoleres, puttes i en skuff eller lignende, for å dempe duringen noe. 

En annen bieffekt er ofte kort batterilevetid. 
Vi målte den til 1 timer og 51 minutter på Fujitsu-Siemens Amilo D1840. 
Det bare understreker det vi allerede har antydet, dette er en stasjonær PC i bærbar utforming. 

Klikk for øvrig på Tekniske data i oppsummeringsboksen for alle detaljene omkring de fysiske egenskapene - samt de viktigste ytelsestallene. 

Her kan du se flere bilder av Amilo D1840 

Konklusjon 

Fujitsu-Siemens har så lyst så lyst til å gi deg det maksimale med hensyn til kraft og utstyr, men har måttet inngå et par kompromisser for å holde prisen godt under 20.000 kroner. 
Hvis du tror at du kan leve med litt lav harddiskytelse og begrenset minne, får du fortsatt et råskinn av en PC til for eksempel spill og video. 
Begge de nevnte flaskehalsene er enkle å fjerne hvis du senere ønsker å oppgradere, og da vil de fleste få en fullgod erstatning for en hver stasjonær PC. 

NB! 
PCen selges også med andre, rimeligere konfigurasjoner. 

Anbefalte bruksområder: 

Spill: meget velegnet Video: velegnet Musikk: velegnet Internett- og kontoroppgaver: meget velegnet Bildebehandling: meget velegnet Grafisk design: egnet Stille omgivelser: mindre egnet Mobilitet: mindre egnet 

Mer nyttig fra DinSide Data: 
