Top Gun (HD-DVD)
Kvalitet eller ekstrastoff? 

Regissør Tony Scotts ”Top Gun” fra 1986 er en selvfølge å ha i hylla. 
I 2005 kom filmen ut i en heftig DVD-versjon. 
Nå er den utgitt på HD-DVD. 

Men hvilken versjon bør du velge? 
Det avhenger av hva som er viktigst for deg: teknisk kvalitet, eller ekstrastoff. 
HD-DVD’n har selvsagt bedre bilde og lyd. 
Men den har null ekstrastoff, mens DVD’n har masse! 

Machomenn i barske fly 

Filmen handler om urokråka Pete ”Maverick” Mitchell (Tom Cruise), som blir sendt til flyskolen på Miramar sammen med sin makker Goose (Anthony Edwards) for å konkurrere mot de beste av de beste om ”Top Gun”-trofeet. 

Det handler om barske fly, machomenn og definitivt harde verdier, skildret med stiliserte, glossy bilder og et hipt soundtrack med rockemusikk! 

Bedre bilde 

HD-DVD’n vinner selvsagt over DVD’n på billedkvaliteten. 
DVD’n så også bra ut, men i high definition får du bedre skarphet og dybde i bildene, noe som er spesielt merkbart i flysekvenser. 

Men det kan virke som om samme master er blitt brukt, for begge versjonene ser ut til å ha de samme flekkene noen steder. 
Det er synlig, men ikke spesielt irriterende. 
Billedkvaliteten er jevnt over svært god på begge discene, men et hakk bedre på HD-DVD, altså. 

Super lyd 

Jeg skrøt mye av DTS-sporet på DVD’en, da den kom. 
”Sonisk lykke”, kalte jeg det. 
HD-DVD’en er utstyrt med det enda bedre lydformatet Dolby True HD, som skal gi enda større dynamikk. 

Jeg har dessverre ikke utstyr til å få testet dette, men HD-DVD’n har også lydspor i formatene Dolby Digital Plus EX og DTS-ES. 
Begge gir fra seg super lyd, men jeg hører ingen større forskjell fra DTS-sporet på DVD’n. 

Null ekstrastoff 

”Top Gun – Special Edition” på DVD var en fet utgivelse på alle måter. 
Innpakninga består av et flott utbrettcover som inneholder kule bilder og tøffe sitater fra filmen. 
Menyene på DVDene er særs lekre, utført i skikkelig luftfartstil. 

Disc 2 inneholder blant annet en fantastisk dokumentar om innspillingen av ”Top Gun”, og mye annet ekstrastoff. 
HD-DVD’n, derimot, har ingenting. 
Det er en stor skuffelse, og trekker helhetsinntrykket ned. 

Ditt valg 

Derfor vil jeg faktisk anbefale deg å kjøpe DVD’n. 
Du får nesten like bra bilde og lyd og mye ekstrastoff. 
Men har du hjemmekino med dyrt utstyr, er det klart at selve filmen gjør seg best på HD-DVD. 
Valget er ditt 
