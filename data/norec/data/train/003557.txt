The Proposal
Ikke morsomt, bare teit. 

En ting skal Sandra Bullock ha. 
Hun gir seg ikke! 
Og hvorfor skulle hun? 
Etter gjennombruddet i ”Speed” i 1994 har hun dyrket sitt image som ”America’s sweetheart” i den ene romantiske komedien etter den andre. 

The Proposal” er foreløpig siste nytt, og det er mildt sagt en blandet opplevelse. 
Den har noen søte innslag av romantikk, men også flere flaue forsøk på humor som ville vært bannlyst selv i Rorbua! 

Betent forhold til sjefen 

Forlagsredaktøren Margaret (Sandra Bullock) har mistet sitt USA-visum, og skal deporteres hjem til Canada. 
I desperasjon annonserer hun at hun skal gifte seg med sin personlige assistent, Andrew (Ryan Reynolds), slik at hun likevel kan få bli. 

Andrew har et betent forhold til sin sjef, men lar seg overtale med lovnad om forfremmelse. 
Immigrasjonsmyndighetene vil forhøre dem grundig, så nå har de en helg til å lære hverandre å kjenne på privaten. 
Derfor tar Andrew med seg Margaret for å møte slekta i Alaska. 

Noen scener å smile av 

Ideen bak filmen er eldgammel. 
Det har hendt en del ganger før at to som ikke liker hverandre tvinges til å bli bedre kjent, og ender opp med å like hverandre bedre. 
Jeg tåler å se flere slike historier, og deler av ”The Proposal” er sjarmerende og underholdende. 

Jeg liker å se på når Margaret og Andrew sakte men sikkert kommer nærmere inn på hverandre, selv om det er mot sin vilje. 
Bullock og Reynolds har noen scener sammen som du vil smile av. 

Ikke morsomt, bare teit 

Men akk og ve, regissør Anne Fletcher har åpenbart ikke mye peiling på humor. 
For når filmen forsøker å være morsom, blir jeg bare trist og lei. 

Det er scener her som rett og slett ikke fungerer, for eksempel når en ørn stjeler en mobiltelefon, når en eksotisk danser overfaller Margaret på en lokal bar og når Andrews bestemor påkaller ånder med dans rundt et leirbål. 
Det er ikke morsomt, bare teit. 

Underholdende til tider 

Jeg skal ikke si hvordan det går med Margaret og Andrew i ”The Proposal”. 
Du vet det allerede. 
Filmen er ganske underholdende til tider, men for å ta steget opp i en høyere divisjon, burde den hatt skarpere dialog, og smartere humor. 

Sandra Bullock og Ryan Reynolds er et passende par, så filmen har i hvert fall det! 
