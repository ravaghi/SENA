Årets største spill
SPILLANMELDELSE: 
Rørende, engasjerende og vakkert – «Red Dead Redemption 2» er årets mest imponerende dataspill. 

Western-filmer har en nærmest universell romantisk appell, en lengsel etter en tid med enkle æreskodekser og utemmet villmark. 
Fra Hollywood byr sjangeren ofte på spennende mikrokosmos med klare referanser til vår egen samtid. 

Med spillet Red Dead Redemption 2 har Rockstar Games laget en interaktiv westernfilm med et ambisjonsnivå og en fortellerglede som går Hollywood en høy gang. 

Umåtelig vakre detaljer 

Vi styrer den lojale håndlangeren Arthur Morgan, høyre hånd til gjenglederen Dutch van der Linde. 
Gjengen er en brokete forsamling lovløse menn og kvinner, alle med sine egne historier og personligheter. 

Dutch lengter tilbake til en tid da villmarken var utemmet, før sivilisasjon og lov og orden tok over. 
De lever i skjul på kanten av loven, raner tog og karavaner og stjeler det de kommer over for å overleve. 

Det er et hardt liv, men man er i det minste fri fra sivilisasjonens lenker, hevder den karismatiske lederen gang på gang. 

Spillverdenen Rockstar Games har skapt i Red Dead Redemption 2 er umåtelig vakker. 
Den nord-amerikanske villmarken er gjengitt med et detaljnivå jeg aldri har opplevd i spillsammenheng. 
Solstråler danser mellom grantrær, skodder sveiper over dalsøkk, kaniner løper gjennom buskas og dådyr gresser på slettene. 

Omtrent hver eneste kvadratmeter på det gigantiske spillkartet byr på vakre og storslåtte naturopplevelser. 
Titt og ofte må man stoppe hesten sin bare for å beundre omgivelsene. 

Impulshandlinger får store konsekvenser 

Spillverdenen er så levende og full av informasjon at det er lett å bli overveldet. 
Røyken fra et leirbål langt unna skjuler en potensielt spennende hendelse. 
En overhørt samtale mellom to menn i baren kan avsløre informasjon om en dårlig kortspiller som du senere kan møte ved pokerbordet. 

Alt dette serveres med en lettbeinthet og en selvtillit man sjelden opplever i dataspill. 

Økosystemene Rockstar Games har satt opp i spillet, utforskes med den største respekt. 
Dette er en spillverden man blir investert i, en vakker oppdagelsesferd i en verden sydd sammen med så mange detaljer og komplekse systemer at man får respekt for den. 

Spillet krever at du tenker deg om og planlegger, impulshandlinger får gjerne store konsekvenser. 

Er du for skyteglad, får du dusør en på hodet ditt som blir værende til du betaler deg ut av den eller blir arrestert. 
Skal du jakte i fjellene må du huske å pakke med deg varme klær. 
Våpen må pusses med olje for å vedlikeholdes og både du og hesten din trenger å spise jevnt og trutt for å holde helsen ved like. 

Ved å stille slike krav til spilleren, tvinges man til å ta verden og opplevelsen mer seriøst. 

Troverdighet 

Spillets balanse mellom action, drama og utforsking er god. 
Actionscenene er nok spillets svakeste element. 
Rockstar har stort sett pusset videre på det dekningsbaserte spillsystemet de har etablert i Grand Theft Auto-serien. 

Man sikter automatisk på fiender foran seg med et knappetrykk og kan bevege seg fra dekning til dekning. 
Men systemet er tidvis for upresist, og klassisk Rockstar-kaos oppstår når man tar dekning feil vei eller hopper over dekningen og rett i kulene til fiendene i stedet for å legge seg i skjul. 

De velregisserte kampene er nervepirrende og intense, men sammenlignet med den skyhøye kvaliteten i resten av opplevelsen føles de likevel som spillets mest utdaterte punkt. 

Rockstar fortjener også honnør for den modne historien de serverer. 
Der Grand Theft Auto-serien stort sett er satire befolket med overdrevne karikaturer og nærmest farselignende episoder, har Red Dead Redemption 2 en langt mer alvorlig tematikk og presentasjon. 

De fleste mennesker man møter i spillet er relativt troverdige - selv om en god del mer karikerte personer også dukker opp. 
Spesielt medlemmene av gjengen man er en del av - som man kan sosialisere med så mye man vil i leiren sin - er strålende og jordnært skildret. 

Manuset og de mange dialogene mellom helten Arthur Morgan og ulike bekjentskap, gjengmedlemmer og venner, er til tider både svært sår og menneskelig. 

Aktuell tematikk 

Som mange gode westernfilmer er spillet fullt av aktuell tematikk. 
Avisene man kan kjøpe i spillet har artikler om presidentes fremmedfrykt og krav om stengte grenser mot Mexico. 

Kvinner demonstrerer for stemmerettighet i gatene. 

Forskjellen mellom fattige og rike øker der sivilisasjonen og storbyene gjør sitt inntog i villmarken. 

Innfødte fratas landområder til fordel for industrien. 

Til tross for at spillet foregår i 1899, føles konfliktene man blandes inn i særdeles relevante og aktuelle. 

Som dataspill er Red Dead Redemption 2 en filmatisk, moden og viktig opplevelse. 
Ikke minst er det en mer troverdig og menneskelig opplevelse enn Rockstar Games har levert før. 

Reisen til Arthur Morgan gjennom USAs villmark og landets gryende sivilisasjon er en av de rikeste fortellingene - uansett medie - du kommer til å oppleve i år. 
