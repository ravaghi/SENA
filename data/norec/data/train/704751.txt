Mario for de små dosene
Mario Sports Mix blir mer et hyggelig supplement til en samling enn noe du absolutt må ha. 

Jeg ble presentert en regning på 13.000 for en baderomsjobb som skulle koste 5000 en gang, så klok av skade er jeg derfor skeptisk til alle rørleggere. 
Nok en gang møter vi en som ikke holder det han lover, for Mario er nemlig ikke i toppform i denne Sports Mix-en. 
Skjønt dårlig er det langt ifra. 

Du møter så klart dine gamle venner og motstandere i Marios univers, og denne gangen er det volleyball, basket, kanonball og ishockey vi får å bryne oss på, i tillegg til noen spesialvarianter av sportsaktivitetene. 
Men selv om kontrollene er intuitive og enkle, Yoshi er like søt som alltid og kampene flyter som de skal, med unntak av hockeyen som har kameraproblemer, er dette neppe et spill som vil fenge alle. 
Dette er ikke et Mario Kart Wii, som passer alle fra 3 år til 113. 
Men de fra 3 til 13 kan helt sikkert kose seg. 
En stund. 
Noen andre av oss kan også hygge oss noen timer sammen med venner. 
Til vi finner frem Mario Kart igjen. 

Hvis noen kvikke kamper en gang i blant er alt du ønsker deg, kan dette være et alternativ. 
