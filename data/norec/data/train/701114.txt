Gammeldagse gubber 2
På nittitallet var John Dahl en velkommen kultfigur som regisserte «Red Rock West» og gledet tilhengerne av trist krim. 
Tida går. 
«The great raid» handler om amerikanske krigsfangers skjebne hos de grusomme japanerne på Filippinene, og ingen skal si at den er preget av tilbakelent råskap, mild ettertanke eller tilgivelse ved aldring. 
Bare geografi-ukyndige med varig svekka sjelsevner vil kjøpe Sony-ting etter denne glansa voldsopplevelsen. 

Dahl er blitt en sindig estetiker som nyter synet av ting. 
Joseph Fiennes sitter der som en smalna Steve McQueen og er krigsfangeleirens hostende småkonge. 
Dama hans spilles av Connie Nielsen, og hun driver motstandskampen i Manila så langt at japanerne kjefter alvorlig på henne. 
I noen skogholt åtte kilometer unna kommer invasjonsstyrken til James Franco og Benjamin Bratt sigende som ei høsttreig Viking-rekke – og kanskje når kavaleriet fram i tide. 
Kanskje dør helten. 
Kanskje dør heltinna. 

Filmen er vellaget, men vitaminfattig og sjølopptatt, og selv G.I. Joe-hordene vil bli hurtig utålmodige av den litt gammelmodige dvelinga. 
