Sjarmerende om lidenskap
Drama/komedie/romantikk 

Frankrike 2014 

Regi: 
Marc Fitoussi 

Manus:Marc Fitoussi 

Skuespillere: 
Isabelle Huppert, Michael Nyqvist,Jean-Pierre Darroussin 

Egnethet: 
Ungdom/voksen 

«Noen dager i Paris» er en underfundig og sjarmerende film om ekteskap, lidenskap og det å bli eldre sammen. 

Ekteparet Brigitte (Isabelle Huppert) og Xavier (Jean-Pierre Darroussin), lever et tilbaketrukkent liv på landet med sine kuer. 
Brigitte føler seg fremdeles ung og full av liv, og synes ikke hun får den oppmerksomheten hun trenger fra sin mann. 

Hennes misnøye og rastløshet fører henne til å oppsøke en ung mann i Paris, under påskuddet at hun skal til en hudspesialist. 

Affæren blir derimot ikke med den hun hadde forventet. 
Det skjærer seg helt med den unge mannen, men hun møter i stedet en dansk mann på sin egen alder(Michael Nyquist), som er på tannlegekongress. 

Han får henne til å føle seg levende igjen, men lite vet hun at hennes mann ser dem sammen. 
I stedet for å takle det han ser med sinne og bitterhet, tar ektemannen seg sammen og de finner tilbake til hverandre på ny. 

Virkeligheten er kanskje ikke alltid så enkel og udramatisk, men det er først og fremst karakterene og skuespillernes prestasjoner som gjør denne filmen interessant. 

Huppert får strålende frem ungpikehjertet i en aldrende kropp, og kompleksiteten i det å modnes. 

Filmen føles til tider litt naiv, men den rører likevel ved noen sider av livet som er ekte og som mange vil kjenne seg igjen i. 
