The Doors og ungdomsopprøret
Hva er det med The Doors som kvalifiserer til en spillefilm (Oliver Stones «The Doors» fra 1991) og nå en dokumentarfilm om bandets historie? 

Svaret er opplagt: 
Få, om noen band, har til de grader truffet – og definert – tidsånden som The Doors. 

Bandet var lyden av ungdomsopprøret på 60-tallet. 
Rusmisbruk og utagering tok til slutt knekken på både The Doors og ungdomsopprøret – omtrent samtidig. 

Forgrunnsfiguren Jim Morrison, som naturlig nok får brorparten av oppmerksomheten også her, var magnetisk: rockegud, rockpoet, The Lizard King. 
Han døde ungt og brått – slikt blir det myter og mystikk av. 

For ikke å glemme den fantastiske musikken! 

«When you're strange» er en musikkdokumentar av hyllesttypen. 
Tom DiCillo hamrer inn budskapet om hvor viktig og talentfullt dette bandet var. 
Filmklipp fra konserter og andre begivenheter er klippet sammen uten særlig hensyn til fakta og kronologi. 

Vekten er lagt på å skildre tidsånden og stemningen. 
Heldigvis er filmen befriende fri for nåtidsintervjuer med folk som var der den gang, i stedet trekker Johnny Depps innsiktsfulle kommentarer de nødvendige linjene til det vi ser og til de store begivenhetene som fant sted samtidig. 

Unike historiske filmklipp som vises for første gang til tross: vi får ikke noen ny innsikt verken i bandets historie eller i den gåtefulle forgrunnsfiguren Jim Morrison. 
