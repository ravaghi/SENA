Samsung Galaxy Note 10.1
Android-nettbrett med penn og flere finesser. 

Markedet for nettbrett er fortsatt dominert av én aktør – Apple har hatt gigantisk suksess med sine iPad-brett og troner alene på toppen av lista over solgte enheter. 

Samsung er imidlertid blant de mer populære Android-produsentene, og har også særdeles mange modeller i markedet. 
Det finnes to sju-tommere, én 7.7-tommer, én 8,9-tommer og tre (!) ti-tommere, medregnet dagens testmodell, Galaxy Note 10.1. 

Note-serien betegner altså enhetene som selges med en medfølgende penn. 
Fra før finnes Samsung Galaxy Note (5,3" telefon) og nylig ble også Galaxy Note 2 sluppet. 

Spesifikasjoner, Galaxy Note 10.1 

La oss ta det tekniske først – her er nøkkelspesifikasjonene: 

Prosessor: 1,4GHz (4-kjerner)Arbeidsminne: 2GBInternminne: 16GBSkjermstørrelse: 10,1" LCDSkjermoppløsning 1280x800Minnekort: 
Ja (micro SD opp til 32GB, følger ikke med)Kommunikasjon: 3G HSPA+ (21Mbps, kan ringe og sende SMS også), Bluetooth 4.0, WiFi Direct, IR-sender, 802.11 b/g/n WiFiKamera: 
5Mp bak, 1,9Mp foranBatteri: 
7000mAhMål: 180 x 262 x 8,9 mmVekt: 
600g 

La oss åpne ballet med en videopresentasjon: 

Konstruksjon 

Med en overflate som i all hovedsak består av plast, gir ikke Galaxy Note 10.1 noen spesiell premium-følelse, men det skal sies at vi allikevel finner den svært komfortabel å holde i, mye på grunn av den avrundede sølvfargede kanten rundt. 

Den gir også Samsung mulighet til å feste høyttalere på fremsiden av brettet, og det er et aspekt vi liker godt. 
Lyden kommer tydeligere frem enn f.eks. iPad (med høyttaler på baksiden) og lydnivået er også høyere når man ser på film. 

Skjermen er imidlertid under pari etter dagens standard. 
Både Asus og Apple har nettbrett med henholdsvis 1920x1080 og 2048x1536-oppløsning i denne prisklassen, mens Note 10.1 kun skilter med 1280x800. 
Det skal også nevnes at fingeravtrykk synes unormalt godt på Note-skjermen. 

Med unntak av den proprietære ladekabelen i bunnen av nettbrettet (når det holdes i landskapsmodus), ligger alle andre kontakter og brytere på oversiden av brettet. 
Fra venstre mot høyre: av/på-knapp, volum ned/volum opp, micro SD-spor, IR-sender, 3,5mm-utgang og SIM-spor. 

Merk rekkefølgende på volum ned/volum opp. 
Det er selvsagt greit nok i landskapsmodus, der de gjenspeiler volumvisningen på skjermen, men i portrettmodus blir de det motsatte av hva som er logisk, der den nederste knappen øker volumet. 
Vi finner det litt snodig, siden Note-appen, selve "hjertet" i dette nettbrettet, definitivt fungerer best i portrettmodus, der den gjenspeiler formen på en notatblokk. 

La oss også bruke et avsnitt på IR-porten. 
Dette er altså en sender som gjør at du kan styre TV-er og andre duppeditter som baserer seg på en infrarød fjernkontroll. 
Det følger med en app som lar deg velge hva slags enhet du vil styre; også fra andre produsenter enn Samsung. 
I utgangspunktet kan du endre volum, trykke kanalnummer, menyknapp, piltaster og den slags, men du kan også legge til knappene du selv vil, som valg av ekstern inngang, bildeaspekt etc. 

Medfølgende penn 

Rosinen i pølsa med Note-nettbrettet er altså at det følger med en penn, som Samsung har døpt S Pen. 
Når den ikke er i bruk befinner den seg i et hull i nettbrettet, og sitter såpass godt fast at den må pirkes frem med neglen. 
Når den tas ut av sporet sitt, tennes også skjermen. 

Pennen er særdeles lett, men god å holde i på grunn av prismeformen. 
Tuppen av pennen kan byttes ut, og det følger med tre andre tupper i esken med varierende belegg slik at du kan velge den du synes glir mest i tråd med dine preferanser. 
Det er også en knapp på pennen som kan brukes for å gi den ekstra funksjonalitet. 
Eksempelvis kan du holde knappen nede mens du holder pennen på skjermen for å ta et skjermbilde. 

Siden hullet er helt i hjørnet av nettbrettet er designen slik at det kun er én riktig vei (av fire) når du putter den inn i nettbrettet, og vi har måtte prøve et par ganger ved flere anledninger, for å si det sånn. 
Litt uheldig er det også at det går an å dytte den inn "feil" slik at den blir sittende fast, og at det da blir knotete å få den ut igjen. 

Ellers fungerer S Pen meget godt. 
Tuppen har kan registrere 1024 ulike trykknivåer, og dermed vil det bli forskjell når du tegner hardt og løst. 
Nettbrettet kan også oppdage at pennen er i nærheten av skjermen og viser da en liten prikk (hvis du har lyst) rett under tuppen. 
I tillegg låses brettet slik at det kun er pennen som får trykke dersom den befinner seg nærme skjermen – dermed får du ingen uheldige streker på grunn av at resten av hånda berører skjermen. 

Android 4.0 med Touchwiz 

Galaxy Note 10.1 kjører den ikke-lenger-så-splitter-nye 4.0-versjonen av Android (Ice Cream Sandwich) med Samsungs Touchwiz-grensesnitt på toppen. 
Det er mildt sagt delte meninger om Touchwiz – selv synes jeg det fungerer helt OK (selv om det har litt å gå på utseendemessig), og det er også noen smarte funksjoner på Note 10.1: 

Delt skjerm – I landskapsmodus kan skjermen deles i to slik at du kan kjøre to apper ved siden av hverandre, som hver opptar halve skjermen. 
Dette gjelder imidlertid bare en håndfull apps: standardnettleseren, Polaris Office, S Note, Videospiller, Galleri og E-post (ikke Gmail)"Småprogrammer" 
- Ved å trykke på en pil nederst i midten, spretter det opp en håndfull småprogrammer. 
Disse kan sammenlignes med widgets, men flyter på toppen av eventuelt andre apper. 
Eksempler er kalkulator, en mindre variant av S Note, epost, kalender og ringefunksjon/SMS-applikasjon.Knapp for å ta skjermbilde 
- Ved siden av tilbake/hjem/kjørende programmer finnes det også en fjerde knapp som ikke er standard. 
Ut av boksen tar den skjermbilde (kan også gjøres ved å holde penn-knappen nede og så holde pennen på skjermen), men du kan også velge å starte kameraet, vise alle programmer eller søke. 
Snarveier – Som på telefonene får du også raske snarveier til å slå av og på WiFi, Bluetooth, mobildata, synkronisering, varslinger etc. dersom du åpner statusmenyen (ved å trykke nederst til høyre) 

Verdt å nevne er også tastaturet – her kan du bruke knapper som vanlig (med egen numerisk rad på toppen), men du kan også velge å bruke skriftgjenkjenning når du skriver eposter, tekstmeldinger, Facebookoppdateringer eller hva det måtte være. 
Samsungs "smart stay"-funksjon fra Galaxy S III er også på plass her – det betyr at nettbrettet ikke slår seg av dersom du ser på det. 
Kjekt hvis du f.eks. leser en lang artikkel. 

Her er appene som følger med (bortsett fra de som er felles for alle Android-brett): 

Photoshop Touch 
- Denne trenger ingen stor introduksjon – altså fullversjonen av Photoshop beregnet for nettbrett. 
Den er ikke like funksjonsrik som PC/Mac-utgavene, selvsagt, men lar deg gjøre grunnleggende bildebehandling, bruke effekter, sette på tekst, jobbe med layers osv. 
Her kommer pennen til sin rett; det oppleves langt mer presist enn å bruke fingeren. 
Koster egentlig 70 kroner via Google Play. 

Smart remote 
– Nevnt lenger opp i teksten og er altså en app som lar deg bruke nettbrettet som en IR-fjernkontroll mot en rekke andre enheter; også fra andre produsenter (fungerer f.eks. utmerket på en Philips-TV). 
Appen er dog mer fancy i USA enn den er her i Europa, der du også får en slags TV-guide-modus. 

Crayon Physics – Et slags tenkespill der du må tegne broer, bokser og annet for å få ballen fra A til B. 

Polaris Office 4.0 – Fullversjonen av Polaris Office lar deg både vise og redigere Word-, Excel- og Powerpointfiler; også 2003 2007-versjoner (.docx, .xlsx og .pptx). 
Du får selvsagt ikke alle de avanserte funksjonene som du får på PC-versjonen, men nok til at de fleste klarer seg, inkludert tabeller, tekstdekorasjon etc. 

Dropbox 
- Selvsagt bare å laste ned gratis fra Google Play, men du får 50GB lagringsplass i to år uten kostnad på den populære nettlagringstjenesten. 

Det følger også med Music Hub (nettbutikk for musikk), Game Hub (portal for spill) og et par andre Samsung-relaterte apps. 

Og selvfølgelig – S Note. 

S Note - hjertet i Galaxy Note 10.1 

Det er pennen kombinert med S Note-appen som er Galaxy Note 10.1s største salgsargument. 
S Note lar seg også bruke uten penn, men det er når du bruker pennen du får utnyttet hele potensialet. 

Denne gjør altså Galaxy Note 10.1 til en "notatblokk". 
Du kan lage mange forskjellige notattyper og organisere dem med navn og i mapper. 
Det er også mulig å kjøre den i den nevnte splittet skjerm-modusen der du kan notere mens du leser epost eller surfer på nettet, og du kan dessuten dra bilder over i notatblokka; enten direkte fra nettleservinduet eller ved å ta skjermbilde av den ene halvdelen av skjermen. 

Ved siden av å tegne for frihånd går det også an å taste inn tekst manuelt, og S Note har også tre ganske fiffige funksjoner: 

- Muligheten til å tegne geometriske figurer for frihånd, hvorpå appen lager en "rett" utgave (altså; tegn et rektangel så blir det til et rektangel med helt rette sider og vinkler). 

- Gjenkjenning av håndskrift. 
Denne fungerer imponerende bra på å kjenne igjen det man skriver, men håndteringen av hvordan teksten plasseres på skjermen er ikke like imponerende. 
Litt snodig er det også at man har knapper for mellomrom, enter og backspace i stedet for at man kunne ha gjort dette med definerte former (f.eks. ned og til venstre for enter). 

- Matematikk-modus. 
Skriver du f(x)=x2 med pennen, gjøres det om på formatet du nettopp leste det på. 
Du kan også velge å løse det du har skrevet inn ved å trykke på en knapp, som automatisk sender det du har skrevet til Wolfram| 
Alpha, som da løser ligninger, plotter funksjoner etc. 

Det finnes også flere bakgrunner å velge blant, f.eks. noteark. 

Alt i alt fungerer S Note greit, men det er en del småting som trekker ned. 
Nevnt er at du må trykke på knapper for enter og space, og det er også svakheter knyttet til hvor tekstgjenkjenningsfunksjonen plasserer teksten på skjermen. 
Vi skulle også gjerne ha hatt muligheten til å tegne på et større område, men det går ikke. 
100% visning dekker akkurat hele skjermen i portrettmodus. 

Ytelse 

Galaxy Note 10.1 har mye krutt under panseret, og det er tydeligvis også påkrevd med løsninger som splittet skjerm etc. 
Dette er ikke noe Android støtter i utgangspunktet, men noe Samsung har klart å fikle til på egen hånd. 
I praksis er det bare ett program som kjører, så om du hopper over til det andre vinduet blir det med en viss forsinkelse. 

Vi blir ikke blåst av banen av ytelsen – det hakker litt her og der, det er en merkbar forsinkelse når man bytter mellom appene i splittet skjermmodus, trykker på hjem-knappen etc. 
Bruker vi Google+-appen som eksempel, flyter den langt bedre på iPad enn på Galaxy Note 10.1, og da altså på en skjerm med rundt tre ganger så mange piksler. 

Flyten i grensesnittet bør vel å merke forbedres når Android 4.1 (Jelly Bean) etter hvert ankommer nettbrettet, siden Google i denne versjonen har adressert akkurat dette med "project butter". 

Selv om vi altså ønsker oss litt bedre flyt til enkelte oppgaver, er det nok av kraft i Note 10.1 til å spille spill, se på video i full oppløsning (eller i et lite vindu som blir flytende over resten av skjermen) etc. 
En runde med zombie-skytespillet Dead Trigger er helt uproblematisk, og nettbrettet blir heller ikke spesielt varmt ved belastning. 
Igjen kan vi også trekke frem stereohøyttalerne – de kommer til sin rett når man spiller. 
Som med øvrige Samsung-produkter spiser også Note 10.1 de aller fleste videoformater. 

Batteriet på 7000mAh har god kapasitet, og Samsung oppgir også 2 måneders standby. 
Akkurat det har vi ikke tenkt til å verifisere, men vi kan si at brettet bruker svært lite strøm når det ikke er i bruk; i hvert fall til Android-nettbrett å være. 
I bruk er det oppgitt å holde i åtte timer, og med mindre du bruker det hele tiden, holder det med andre ord fint fra morgen til kveld. 

Konklusjon, Samsung Galaxy Note 10.1 

Galaxy Note 10.1 er et friskt pust i dagens marked der Android-brettene har mange likheter. 
Den medfølgende pennen og tilpasningene Samsung har gjort for å støtte den er meget interessante, med muligheter for småprogrammer som "flyter" over skjermen, støtte for å kjøre apps side om side etc. 

Pennen er god å skrive med, og ser du for deg at dette kan være et nyttig verktøy er Note 10.1 absolutt å anbefale. 
Det skal dog sies at spesielt S Note-appen føles litt upolert der vi stusser over en og annen svakhet her og der, men at dette jo også er noe som kan bli rettet opp gjennom programvareoppdateringer. 

Det som trekker ned er at skjermoppløsningen er på beskjedne 1280x800; vesentlig mindre enn konkurrerende nettbrett i samme prisklasse. 
For Note 10.1 er blant de dyrere brettene på markedet med en prislapp på drøye 4500 kroner i de rimeligste nettbutikkene. 

Et fleksibelt verktøy er det uansett. 
Svært godt på multimedia, muligheten for både å 3G-surfe, ringe og sende SMS, i tillegg til at det også kan brukes som fjernkontroll til forsterkere, TV-er og andre duppeditter du måtte ha i stua. 

Vi lander derfor på en svak femmer til Samsung denne gangen, men har du ikke bruk for pennen finnes det bedre valg; enten til samme pris eller for en rimeligere penge. 

Samsung Galaxy Note 10.1 GT-N8000 16GB 
