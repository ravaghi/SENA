Spillanmeldelse:Disney-pop 

«Disney Sing It: 
Pop Hits» har kanskje ikke flest sanger, men er god på å lære bort sangteknikk. 

Sing It-spillene kan oppleves som en slags kloning av SingStar, men med en litt yngre målgruppe. 
Og selvsagt er det hovedvekt på låter fra Hannah Montana og High School Musical - to av Disneys største melkekuer. 

Likevel får man heldigvis inntrykk av at spillene er litt mer enn noe som skal loppe de minste for lommepenger. 

Men først må man spørre seg om hva som har skjedd siden siste utgave av spillet. 
Er det noen vits i å kjøpe dette hvis barnet har den forrige versjonen? 

Egentlig ikke. 
Grafikken er noe forbedret - det litt rotete uttrykket er mer ryddig. 
Men fremdeles er det rotete. 
Det er selvsagt nye låter, men færre enn på forrige versjon. 

Selve syngingen er slik man opplever i de fleste andre syngespill, men uten for eksempel de morsomme tilleggstingene i Lips (som å riste på tamburiner). 
Man kan synge alene eller i duett. 

Det som derimot gjør at spillet skiller seg litt positivt ut, og redder det fra en dårlig karakter, er sangkursene. 
Her får man hjelp av en profesjonell artist, og kan øve på skalaer, lære seg å puste riktig, treffe tonene korrekt og synge i harmoni med andre. 

Dermed varer spillet litt lenger enn til barnet er lei sangene. 
Kanskje er også sangkurset med på å oppfostre en profesjonell, liten sangfugl. 
