Hjertevarmer for de minste
Svenskene (og danskene, for øvrig) har et eget lag med barnefilmer, så å si pr. tradisjon. 
Så også denne søte, lille julehistorie for de aller minste, om teddybjørnen Nonno og dens lange ferd på villstrå. 

Filmen hadde julepremiere i 1999, og er blitt satt opp som førjulskos med jevne mellomrom etterpå 

Den lille piken Ina mister Nonno i førjulstrengselen på en T-banestasjon i Stockholm. 
Sorgen er naturligvis stor. 
Nonno blir funnet av en vennlig hund med eier, som tar vare på den og leverer den som hittegods på Posten. 

Der mistes Nonno enda engang, ved et uhell. 
Slik fortsetter Nonnos lange eventyr på vidvanke. 
Stadig nye hjelpere - og nye uhell - bringer Nonno ut på reise - helt inn på fjellvidda i Norrland. 

Ingen trenger frykte altfor skumle farer, og absolutt ingen onde hensikter i «Et lite juleeventyr». 
En på alle måter vellaget liten førjulsvarmer, som også handler lite grann om en storfamilie, og det å få en storebror fra USA. 

Og som naturligvis ender på aller beste måte. 
På selveste julekvelden. 
