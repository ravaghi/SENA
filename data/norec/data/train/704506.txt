En spiker i cd-kisten, hilsen U2
13. oktober er det klart for U2s 13. album. 
Det vil si, albumet har allerede vært tilgjengelig digitalt en hel måned. 

Faktisk ble det gitt gratis til en halv milliard Itunes-brukere, om de ville ha det eller ei. 

Det gjør at Apple har markedsført dette som det største albumslippet noensinne. 
Men er det penger å tjene på det? 
Det spørs hvor mye U2 har fått og hvor stor PR-verdi Itunes mener stuntet gir. 

For de fysiske platene er dette enda en spiker i den nesten lukkede kisten, noe Apple-eide Itunes også ser verdien av. 
Men hva med U2 som har tjent seg søkkrike på tidligere års plateslag? 
Med mer enn 150 millioner solgte album er de blant tidenes mestselgende. 
Antakelig er bankkontoene så stinne at de ikke bryr seg lenger. 

Platesalg er blitt en pussig greie. 
På platekompaniet i Stavanger er nå platene gjemt innerst i lokalet. 
På nettstedet cdon.com selges det kaffetraktere og høstjakker. 

I 2007 lot Radiohead folk betale det de ville for nedlastingen av albumet "In rainbows". 
Det ble ingen pengesuksess, og platen kom etter hvert i vanlig salg. 
U2s første plate på fire år er noe platebutikkene kunne tjent sårt trengte penger på. 
En del unge samlere vil investere i vinylutgaven, og noen vil handle cd-er av gammel vane. 
Men fløten er det Itunes som skummer. 

Til trøst for dem som synes det er for galt å betale for det andre har mottatt gratis, kan det sies at dette er noe av det dårligste U2 har gitt ut. 
Ideen har vært å hylle bandets inspirasjonskilder og mimre om oppveksten. 

De åpner med "The miracle (of Joey Ramone)", som mangler ethvert snev av den energien The Ramones la for dagen. 
" The most beautiful sound 
I ever heard ", synger Bono, uten at han kan ha hørt så veldig godt etter. 
Litt The Edge-skurring med gitaren er morsommere, om enn malplassert. 

"Every breaking wave" er en bedre sang, før de innleder en merkelig flørt med Beach Boys i "California (There is no end to love)". 
I det minste kan sangen fungere som en fanfare når det skal holdes fester i Apples hovedkvarter i Cupertino i California. 

"Cedarwood road" er gaten Bono vokste opp i, en ren krigssone ifølge sangen. 
"Iris (Hold me close)" er om moren som døde da Bono var 14 år. 
Den burde ha vært mindre glatt enn dette. 

På "Raised by wolves" åpner Bono bra, og på "Sleep like a baby tonight" står han løpet ut. 

"This is where you can reach me now" er en hyllest til Clash, uten at det burde varme noen pønkhjerter. 
Svenske Lykke 
Li er bortkastet på sistekuttet "The troubles". 

Produsent er Danger Mouse, pluss Paul Epworth, Ryan Tedder, Declan Gaffney og Flood. 
Jo flere produsenter, jo mer søl. 

Beste spor: 
"Every breaking wave", "Rased by wolves", "Sleep like a baby tonight". 
