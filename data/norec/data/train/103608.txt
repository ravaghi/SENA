Action med brist
Regi: 
Kjell Sundvall. 
Med: 
Shanti Roney, Maria Bonnevie, Stefan Sauk m.fl. Svensk action/drama - 15 år, egnet voksne. 

Vital, svensk action fra jagerflybase i nord, med litt for mange logiske brister. 

«Trusselen» er en kjempesatsning av en svensk actionfilm, bygget opp rundt en NATO-flybase i Nord-Sverige, internasjonal forsvarspolitikk og Sverige som nytt terror- og spionmål. 

En riktig gutteleketøysfilm, som lenge fungerer finfint, der snø og skyer skvetter i et kombinert kidnappingsdrama (rundt basens mykere dataekspert) og spionjakt med jagerfly, helikoptre og snøscootere. 
Riktig velfungerende, riktig «internasjonalt» og samtidig «svensk», der det hele finner sted i et vinterlig nordsvensk landskap. 
Hvor en eks-jugoslavisk spiongruppe ankommer like før Gripen-jagerflyets fortreffelighet skal demonstreres for en prominent samling ministre fra opptil flere stormakter. 

Finfint. 
Inntil en rad små inkonsekvenser og logiske brist samler seg til én stor irritasjon - med dødelig følge for enhver troverdig spenning. 

ELLEN MARGRETHE SAND 
