Vokal Nord og Karmelittnonnene:«Advenio» 

(Euridice) 

Fint sammensatt adventsplate forener eldgammel tradisjon med nyskrevne toner. 

Den vakre gregorianske sangen til Karmelittsøstrene fra Tromsø binder sammen musikk av så ulike komponister som Henning Sommerro, Trond Kverno og Franz Gruber på «Advenio». 
Vokal Nord tar seg av de originalskrevne nye korverkene og spennende arrangementer av gamle salmer. 
Koret klinger jevnt over svært overbevisende under dirigent Ragnar Rasmussens ledelse. 

Hele platen bæres av forventningen som går gjennom adventstiden, og hyller spesielt hun som bar frem Jesusbarnet, Maria. 
Høystemt latin, folkelige salmer og nokså dristige dissonanser står forunderlig selvfølgelig side om side. 
Og om enkelte arrangementer truer med å synke litt sammen under tyngden av ideer og utfordringer, er vandringen vel verdt å følge - fra Trygve Hoffs nordnorske julesalme via utallige slags «Ave...» til Bjørn Andor Drages helt utsøkte versjon av «Stille natt». 
