Bonnie Prince Billy ser mot Norge
Han spiller Susannas 11 år gamle solodebut sang for sang. 

Bonnie Prince Billy: 
"Wolf of the cosmos" (Domino/Playground) 

Will Oldham alias Bonnie Prince Billy har skrevet flotte sanger som "I see a darkness", men er nå mer opptatt av andres ting. 

Han spilte inn Everly Brothers med Dawn McCarthy, og fjorårets "Best troubador" var Merle Haggard-låter. 
Nå tar han for seg Susanna Karolina Wallumrød fra Kongsberg, som selv har hatt suksess med lavmælte versjoner av andres sanger. 

Oldham og Wallumrød har samarbeidet før, og nå trår han til med alle sporene fra hennes solodebut "Sonata mix dwarf cosmos" fra 2007. 

Albumet var nesten umerkelig instrumentert den gang, og Oldham støyer heller ikke. 
En banjo her og en munnharpe der, fiolin, bass, akustisk gitar og slide-ukulele hvis det passer. 

47 år gamle Oldham fra Louisville har sjeldent sunget bedre, og kvinnekoringen er flott. 
Dette er sanger han kunne skrevet selv, og bedre attest kan ikke gis. 

Som bonus gir han ut en annen Susanna-sang på singel, "Wild is the will". 

Beste spor: 
"Born in the desert", "For you", "Home recording". 
