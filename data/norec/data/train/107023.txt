Talking Heads:«Remain In Light» 

(Rhino/Warner) 

Fortid som fremdeles føles som nåtid. 

Da musikk fra det tidlige 1980-tallet igjen var det hippeste i verden for et par år tilbake, var det ett band som bare i liten grad fikk være med på etterpåklokskapsmoroa. 
Og det er en skam, for New Yorks Talking Heads var det beste og mest konsistent nyskapende bandet i verden i denne perioden. 

Dette er mesterverket deres, en perfekt hybrid av afrikansk polyrytmikk og vestlig urbanparanoia: 
Funk så kritthvit at den nesten blir gjennomsiktig, men funk okkesom. 
«Remain In Light» (1980) er et album som ikke eldes - David Byrnes «Thomas Hylland Eriksen-etter-et-nervøst-sammenbrudd»-persona føles tvert imot prekært kontemporær, og historien om mannen som svarer på imperialisme med terrorisme i «Listening Wind» føles mer hjerteskjærende enn noensinne i 2006. 
De elastiske rytmene bidrar med urolig varme, og ved et par anledninger presser en nevrotisk natursensualisme seg frem: 
«The world moves on a woman's hips / the world moves and it swivels and bops». 
Alle bandets album er nå på vei i doble versjoner med bonuskutt, samt videoer og 5.1 sourround-remikser på DVD'ene. 
«Remain In Light» er, i kraft av sin ekstraordinært detaljrike produksjon, som skapt for sistnevnte format. 

MORTEN STÅLE NILSEN 
