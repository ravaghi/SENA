Nas «10 Years Anniversary Illmatic Platinium Series»
(Sony/Columbia) 

Kjærligheten, døden og bakgatene 

Veteranen Nas feirer tiårsjubileum med en utvidet versjon av 90-tallets østkystorienterte hip hop-klassiker. 
Hva gatesmarthet, lyrikk og flyt angår, har svært få kunnet måle muskler med den talentfulle Nasir Jones, og albumet har på ingen måte mistet relevans eller lyttevennlighet siden forrige gang. 

Resultatet av Nas' utilslørte flørt med jazz som bakteppe for sin nær sagt feilfrie fremførelse er både forførende, kreativ og interessant. 
Her er blåsere, piano, xylofon og seig bass i skjønn forening, og Nas utviser forbilledlig rytmeforståelse og originalitet. 

Det går noen tid mellom hver gang det slippes hip hop-fullengdere som innbyr til gjennomlytting, men «10 Years...» mestrer faktisk å holde interessen oppe til siste strofe. 
De nye remixene fungerer som helt greie supplementer, uten å stjele showet fra originalene. 
Uutgitte «On The Real» og «Star Wars» føyer seg pent inn i rekken av suggererende bakholdsangrep i samme gate som resten av albumet. 
I sterk kontrast til en del av dagens revy-gangstas, rapper Nas med autoritet og troverdighet om ting som faktisk betyr noe. 

CATHRINE NYSÆTHER 
