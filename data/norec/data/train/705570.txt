Sol Heilo:Kvarte Katzenjammer 

Mørkere pop med mer substans når Sol Heilo jamrer alene. 

Sol Heilo: 
"Skinhorse playground" (Propeller) 

Kvartetten Katzenjammer har vært ensbetydende med frisk pop, framført av fire jenter med base i Oslo og suksess i Tyskland. 
Nå forsøker Sol Heilo seg som soloartist. 

Som seg hør og bør er det blitt en mer intim plate enn det Katzenjammer sto for, men også mørkere. 
Hun var lei av rammene som Katzenjammer satte, samtidig som det skjedde mye rundt henne. 

Singlene "America" og "Killing karma" handler om henholdsvis spenningen over å oppdage nye steder og om folk som holder deg nede. 
Begge låtene funker godt i stort format, mens "London is trouble" er mer lavmælt. 

Avslutningen "Happy song" er for dem som måtte savne den lekne siden, i hvert fall musikalsk. 
Tekstmessig er den enda mørkere enn resten. 

Produsent er Hasse Rosbach (Moddi, Turboneger), og Heilo har benyttet seg av en rekke ulike musikere. 

Beste spor: 
"America", "London is trouble", "Killing karma", "Happy song". 
