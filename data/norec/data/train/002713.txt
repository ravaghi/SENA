Samme nummer som i 99
New York-rapperen jobber for pengene på Øya. 
Resultatet er helt streit. 

Med Bada$$' nyklassiske tilnærming, har den Brooklyn-fødte rapperen begeistret mange mid-schoolglade sjeler. 
Det er nittitallet om igjen: 
Kuttene til tenåringen er samplebasert, og en tydelig retrobasert følelse pumpes ut av høytalerne på den intime scenen Hagen. 

Et fåtall miksteiper (sjekk ut teipen 1999), til tross, rapperen har klart å skape en stor hype rundt sin egen person. 
Med god grunn. 
Den unge mannens tekniske register er tydelig, og Joey Bada$$ kan også det med å velge ut kledelige produksjoner. 
Det nevnte nittitall-preget på sporene er gledelig, og det er ofte harmonisk. 

Med en eplekjekk personlighet tar han tak og jobber for pengene, men det skinner igjennom at rapperen med den dype stemmen ennå ikke har all verden med låter å vise til. 
Litt for mange minutter går til å engasjere publikum (ad "say heyyyy hoooo"), og låtmedleyer med kjente raplåter for å gire opp de oppmøtte. 

Det er god stemning i den litt over halvtimen konserten varer, men om man hadde skjært bort all staffasjen sitter man igjen med kanskje et kvarter, tjue minutter med Bada$$-låter. 
Snaut. 
Men de smakebitene han spiller fra det kommende albumet lover godt. 

En liten moshpit blir etablert helt på slutten av konserten, og det er et godt eksempel på essensen av opptredenen. 
Litt fest ble det, i det minste. 
