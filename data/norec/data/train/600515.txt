Varmhjertet, morsom og dramatisk
Denne svenske barne/ungdomsfilmen var Sveriges bidrag til Barnefilmfestivalen i både Berlin og Kristiansand i fjor. 
Nå har den fått norsk distributør. 
Den bygger på en barne/ungdomsbok av Mikael Engström, boken er oversatt til norsk. 

Den fokuserer på 11-årige Mik i Stockholm. 
Hans mor er død. 
Faren er en velmenende rockemusiker, som sliter med seg selv og sitt forhold til omgivelsene. 
Han bruker alkohol både som næring og som trøst. 
Mik har et barsk/ømt forhold til sin storebror. 
Da storebroren fengsles for et innbrudd og faren samtidig får et fysisk og mentalt sammenbrudd, plasseres Mik hos farens søster høyt oppe i Nord-Sverige. 
Hun er ikke et menneske en i første omgang ser på som en passende omsorgsperson for en elleveåring. 
Like ved bor to onkler av henne. 
De bor vegg i vegg, men har ikke snakket med hverandre på tretti år. 

(Anmeldelsen fortsetter under bildet) 

Mik utsettes for fysisk og mental kuld e og ren, håndfast dramatikk. 
Men gjennom hjertevarme, humor og klokskap utvikler han seg positivt. 

Regissør Martin Högdahl har en lett hånd. 
Det betyr ikke at ting tas lettvint, det betyr at filmen avvikles behendig og at budskapet om å bry seg og om å vise samhold, ikke skjæres ut i papp, men sys balansert inn i handlingen. 
En symbolikk omkring hvaler, er treffsikker og forståelig. 
De voksne personene er, slik det skal være i en barnefilm, forstørrede eller karikerte figurerer. 

Sum: 
Tiltalende og vellaget, en film som taler til både hjerte og hjerne, men å sette 11-års grense på den er en tåpelighet. 
Filmen er innrettet for barn og den burde klart ha 7-års grense. 
