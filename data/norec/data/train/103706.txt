Grotesk gøy
Regi: 
Sylvain Chomet. 
Fransk/kanadisk. 
Animasjon/komedie - 7 år, egnet ungdom/voksne. 

Kunstferdig, ubestemmelig og meget morsom røverstrek av en tegnefilm. 

Å beskrive verket er nokså umulig. 
For vi blir ført inn i en usannsynlig - og, fremfor alt: ubeskrivelig - verden. 

En bestemor i Frankrike bestemmer seg for at den unge mannen i hennes hus skal bli sykkelchampion. 
Det blir han ikke. 
Til gjengjeld blir han kidnappet. 
Og bestemor og den stutdumme bikkja i huset forfølger kidnappernes Atlanterhavs-krysser - i sykkelbåt. 
Før eventyret virkelig tar av i «Belleville». 
Som er et slags New York. 

I Belleville lever de fordums swing-sensasjonene Belleville-trillingene. 
Som fisker frosk med tyske håndgranater. 
Og ellers er nokså snille. 

Hva får vi? 
En usannsynlig blanding av innfall og utfall; referanser til 50 års kulturliv, sjofelt åndsliv og byliv; swingjazz; TV; Tour de France; kynisk gambling; krim. 
For å nevne litt. 

Alt skjer i sitt eget, uventede langsomme tempo, utsøkt billedlagt, ondskapsfullt beskrevet. 
Den smått filmatisk viderekomne publikummer vil forlate kinoen med et salig smil om munnen. 
Og lure på: 
Hva i all verden var nå dette?! 
