Leif Ove Andsnes - «Mozart i boks»
Klassisk, (EMI) 

Leif Ove Andsnes' innspillinger, ja, livefremføringer også, av Mozarts klaverkonserter de siste årene, har vært store suksesser. 
På denne ferske EMI-platen spiller han de velkjente konsertene nr. 
17 og nr. 20 med Det Norske Kammerorkester. 
Og det blir gjort med det aller mest pikante klaveranslag, og et helt strålende orkester. 

Det er en gjennomført letthet over det, også i de råere og mer ekspressive partiene, og Andsnes fraserer, fargelegger og utvikler musikken på fantastisk vis. 

Solist og orkester går sammen som fot i hose 
- Andsnes viser seg igjen som en glimrende orkesterleder som føyer sammen klaver og orkester, strykere og blåsere til en uslåelig helhet. 
Men dessverre trekker den tekniske lyden ned. 
Til tider hjelper det bare delvis at Andsnes spiller så mykt som den pureste fløyel når det virker som han er plassert i en blikkboks. 
I solopartiene høres det noen ganger ut som klangen stopper på veien ut av flygelet, som i annensatsen i konsert nr. 
20 der klangbildet blir overraskende hakkete. 
Det er synd, for med litt bedre resultat på denne siden hadde dette vært en førsteklasses plate. 
