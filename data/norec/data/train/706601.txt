En av landets tøffeste rockedamer
Røff stemme i et skurrende landskap. 

Hilma Nikolaisen: "Mjusic" (Fysisk Format) 

Mjusic var et band som Hilma Nikolaisen startet sammen med storebror Ivar (Kvelertak, Silver) i 1987. 
Siden var hun innom Umbrella og The Loch Ness Mouse, før hun ble bassist i Serena Maneesh. 
Der er det storebror Emil som styrer skuta. 

For to år siden kom debutalbumet "Puzzler", og nå følger 36-åringen opp med en ny plate – oppkalt etter gamlebandet. 
Både Ivar, Emil, Elvira og andre med etternavn Nikolaisen er med, for flokken fra Moi er stor og musikalsk. 
Men her er Hilma udiskutabel sjef, også på gitar. 

Debuten samlet arbeid spredt over flere år, mens oppfølgeren er mer kompakt uten at variasjonen forlates. 
Hun åpner tøft og tett med garasjerockeren "Missionary" og avslutter med fjorårets halvbra julesingel "Merrily merrily". 
På veien dit har hun brukt over åtte minutter på gitarstøyende "Into the music". 

"You" og "I do" har røtter tilbake til 60-tallet, plassert i et psykedelisk landskap. 
Det passer henne utmerket, og jeg tar gjerne mer av samme slag. 

Beste spor: 
"Missionary", "You", "I do". 
