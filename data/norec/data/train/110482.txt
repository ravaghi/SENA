Mer Mamma Mia
Er du lei «Mamma Mia»? 
I så fall er definitivt ikke dette spillet noe for deg. 

Det er helt tydelig at det er «Mamma Mia»-bølgen spillprodusenten vil sko seg på, mens folk ennå er i ABBA-feberrus. 
Det er ikke grenser or hvor mange CD-er og konsertfilmer med ABBA som har blitt sluppet i kjølvannet av «Mamma Mia»-filmen, og nå følger altså spillbransjen etter. 

Hva er spillet? 
Det er ikke annet enn en samling gode, gamle ABBA-låter. 
«Singstar»-konseptet er ikke tilført noe nytt siden sist - det du ser er det du får. 

Riktignok er det morsomt å synge ABBA-klassikere og se gamle ABBA-videoer. 
I tillegg til de kjente låtene, som «Mamma Mia» og «SOS», får du synge noen herlige, og litt undervurderte låter, for eksempel «When all is said and done». 

Men du går fort lei, og da finnes det ikke annet å gjøre enn å slå av spillet. 
Kanskje kunne man like gjerne satt på en ABBA-CD og nynnet til mens man gjorde husarbeid? 

Dette er forutsigbart og enkelt, og beviser igjen hvilken melkeku «Singstar» har blitt for produsenten. 
Nå får de imidlertid konkurranse av en rekke andre syngespill, så da velger de forhåpentligvis en mer kreativ vri neste gang. 
