Blåfilm fra havet
FIMANMELDELSE: 
Episk storfilm om en fransk havlegende. 
Havet er flott, men den potensielle dramatikken går rett i hurtigmikseren. 

«Jacques - Havets erobrer», fransk biografisk drama, med: 
Lambert Wilson, Pierre Niney, Audrey Tautou. 
Regi: 
Jérôme Salle, 2 t. 3 min, aldersgrense 6 år 

Å lage en biografisk film på to timer, av et helt liv, er vrient. 
Noe må man velge, og Jerome Salle har valgt å vise havet, fiskene, hvalene og folk som eldes. 
Det gjør han stilsikkert og godt. 
Jacques Costeau er kannskje best kjent fra Wes Andersons snåle hyllest «Livet under vann med Steve Zissou», som er tufta på Costeaus liv. 
Han var en tidligere pilot som begynte å utforske havet. 
Han var dykker, fant opp forløperen til dagens dykkerutstyr, han var forsker, oppfinner, entusiast og pioner på svært mye under vann. 
Kjennetegnet var den røde lua. 

For å finansiere sine eventyr laget han filmer, noe som gjorde ham til en karriereentertainer og sagnomsust filmskaper. 
Alt dette gjorde han med familien på slep, og der ligger det hunder begravet. 
Hva kostet det, på det personlige plan, å stå helt i baugen med familie og venner plassert på land, i byssa, messa og i parentes? 
Filmen bruker en time på å ta i dette, og når den først gjør det, er det med hurtigmikseren sans for å kverne mye på kort tid. 
Kona (Audrey Tatou) er såret av sidesprangene, i cirka 39x3 sekunder, så er det gjort. 
De eksplosive far/sønn-fortellingene kostes gjennom på et par minutter før symfonistøtta natur overtar. 

Her prioriteres havet og alt dets innbyggere. 
Det er nydelige bilder fra de fleste av verdens hav, i postkortfargebehandla prakt. 
Også de ulike tidsepokene, 4–5 tiår, er flott og detaljert filma. 
Skuespillerne blir elegant og troverdig 40 år eldre på to timer. 

Costeau måtte hestehandle for å få penger til å utforske det ukjente. 
Han jobber litt for oljå og masse for filmindustrien. 
Også der ligger det uforløste konflikter som filmen ikke tar tak i før Costeau på sine eldre dager blir miljøforkjemper og taletrengt aktivist. 
Dette er i all hovedsak en film som på elegant vis forteller en heltehistorie fra havet og styrer unna isfjellene. 
Storslått og eventyrlig i all sin letthet. 
