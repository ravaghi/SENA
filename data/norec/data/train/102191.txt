Test av Mercedes CLA:Her kommer en liten limousine 

Navnet er et gjesp i Mercecdes' nærmest endeløse og til dels forvirrende rekke av bokstavbetegnelser, men bilen - dere - den er en liten perle! 

- Dette er bilen for den som ønsker å skille seg litt fra hopen. 
Designen gjør den til en posør, men bilen har også gode, sportslige kjøreegenskaper, vel og merke med sportsunderstell og 150 hestekrefter, som vår testmodell, fastslår NAFs tekniske konsulent Dag Edvardsen. 

Han snakker om Mercedes-nyskapningen CLA, en firedørs og fireseters kupe, som rent teknisk er en sedan. 
Den løfter ikke bakvinduet med bakluken som kombivariantene, men har et smalt bagasjelokk. 

CLA er en dyrere, forfinet og mindre praktisk variant av den nye A-Klassen. 

SE VIDEO FRA TESTEN! 

Her handler det om design - vellykket sådan - vil de fleste kunne trykke sitt stempel på. 
Dette er en liten limousine, med fallende kupelinje over taket, den er kompakt og «topptrimmet» for norske, små parkeringsplasser. 
Men den er ikke så liten til tross for at den er bygget på A-Klasse. 
Lengden er som Audi A4 og BMW3-Serie og Volvo V60 sedaner. 

Dørene er rammeløse, inn- og utstigning til baksetene er «fæl», du må bøye nakken kraftig for å komme deg innunder de fine linjene. 

Foran sitter du perfekt til rattet, i et velorganisert førermiljø. 

Et tidsriktig, om enn noe lite, «lesebrett» i dashen på «merschen» viser blant annet en av dagens beste radiokontroller. 
Her ligger kanalene på «gammeldags» vis, langs et analogt «bånd». 
Det er en bra løsning, som vi kjenner igjen fra en rekke Mercedes-modeller. 

Men det er ikke bare design det handler om på denne bilen. 
For den kan virkelig kjøre! 
Vi mener vel at den ikke er helt oppe i BMW-ligaen, men ikke veldig langt unna. 

I testbilen ble vi plaget av noe hjulstøy, til en limosuine å være. 
Dekk i dimensjonen 225-40-18 på testbilen må ta noe av skylden. 
Imidlertid gir disse dekkene en meget god styrerespons på den forhjulsdrevne Mercedesen. 

Testbilen koster 497.900 kroner med alt ekstrautstyr (godt over 100.000 kroner), men CLA starter på rett i overkant av 320.000 kroner med manuell girkasse og 122 hestekrefter. 

Til Norge kommer det i år 300 biler, og ifølge importøren er dette for lite og de jobber med å få mer enn denne kvoten. 

Manuell mye billigere 

Leasingselskapet Autolease anbefaler 180-modellen, med 1,6-liters bensinmotor på 122 hestekrefter og manuell kasse. 
Denne koster 321.500 kroner. 
Anbefalt utstyr: 
AMG Sport- (29.000) eller Urban-pakke (17.000) Bi-xenon (9630), metallic lakk (9900). 

- Vi anbefaler manuell kasse. 
Med et så klart sportslig image er det greit. 
Billigste tilgjengelige automat med riktig utstyr koster 442.000 kroner, mens 180-varianten med det vi mener er nødvendig utstyr kommer på 369.000 kroner. 
Særlig for yngre kjøpere som vurderer standard A-Klasse eller BMW 1-Serie er denne et alternativ. 
Tradisjonelle Mercedes-kunder vil nok gå for automatgir, sier leder for Autolease i Norge, Haakon J. Marthinsen. 

HER ER VÅRE VURDERINGER: 

Førermiljø: 
Super sittestilling i gode seter. 
God sikt. 
Betjening for varmeanlegg for lavt plassert. 
Noe dårlige lesbarhet i speedometeret. 
Bra oppbevaringsplass (noe mindre med manuelt gir). 

Kjøreegenskaper: 
Tut og kjør! 
Selv en regnværsdag blir morsom. 
På høyde med de beste i klassen, det vil si Audi og BMW. 

Plass: 
Grei i bagasjeplass (460 liter), noe lasteterskel og smal åpning. 
Veldig ugrei inn- og utstigning til baksetene. 

Miljø: 
Halvvliter på mila i standardisert oppgitt forbruk. 
Du kommer til å bruke 0,8 - minst. 

Sikkerhet: 
Er ikke testet av EuroNCAP, så får ikke karakter. 
Modellen den bygger på, A-Klasse, har fått fem av fem stjerner. 

Å eie: 
Autolease: 
Verditap som snitt i klassen, markedsverdi rundt 64 % e/3 år/45.000 km. 
Årlige driftskostnader i treårsperioden er rundt 4500 kr, over snitt. 
Mercedes-eiere er Norges femte mest fornøyde, ifølge NAF Autoindex. 

Pris: 
Du får billigere «stilbiler» både hos BMW og Volvo (se tabell). 

Design: 
Dette er noe av det beste på fire hjul i år. 
Særdeles vellykket fra fronten og siden. 
Hekken deler testteamet i to - fra «rå» til «baktung». 
