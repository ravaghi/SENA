Cam'ron:«Purple Haze» 

(Roc-A-Fella/ Universal) 

New York-rapperen Cameron Giles fikk det store gjennombruddet da han debuterte på Jay-Zs plateselskap Roc-A-Fella med 2002-albumet «Come Home With Me». 
Nå er Cam'ron ute med oppfølgeren, «Purple Haze», den fjerde i rekka. 
Og ikke overraskende er inspirasjonen fra sjefens «The Blueprint» svært så tydelig. 
Men dessverre er ikke «Purple Haze» på langt nær like fengende som nevnte plate. 
Hovedproblemet er faktisk at albumet er altfor langt. 
Det er umulig å holde på folks interesse i en time og tyve minutter, og helt unødvendig å dra ut tiden med så masse pjatt. 
Cam'ron burde absolutt lære å begrense seg selv. 
Men helt gæernt er det ikke. 
Rapperen sampler Cyndi Laupers «Just Wanna Have Fun» på artig vis i «Girls», og med hjelp fra årets store rapstjerne Kanye West blir «Down and Out» også en passelig bra sak. 
