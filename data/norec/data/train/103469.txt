Mario Winans:«Hurt No More» 

(Bad Boy Records/Universal) 

Føleri-preget soveroms-soul. 

Dette er kun den andre platen fra Mario Winans, som kommer fra en av de mest kjente gospel-familiene i USA (som sådan utgjør Foxy Browns sedvanlig rå gjesteopptreden på «Pretty Girl Bullshit» et hårreisende brudd på denne platen!). 
Mario er bedre kjent som gospel-produsent enn som solo-artist, men viser godt håndlag med den mer intime delen av soul og r&b, selv om «Hurt No More» aldri blir hverken oppsiktsvekkende eller original. 
Winans synger hviskende og noen ganger vel tamt, men det tilgis så lenge han bretter ut fløyelstepper av vellyd, som på «I Don't Wanna Know» og «Should've Known». 
Det skulle bare ha skjedd litt oftere. 
