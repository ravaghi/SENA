Å mykne et hardt hjerte
Når britene er så elendige til å fjerne fattigdom og rive ned klasseskiller i eget land, får vi i det minste glede oss over at de har regissører som lager sterke sosialrealistiske dramaer. 

"En himmel av kobber" (The selfisk giant). 
Regi/manus: Clio Barnard. 
Med: 
Conner Chapman, Shaun Thomas, Sean Gilder, Rebecca Manley, Siobhan Finneran, Steve Evets, Lorraine Ashbourne, Storbritannia 2013. 
1 time 33 minutter. 
Aldersgrense: 11 år. 
Egnethet: Ungdom/voksen. 

Den engelske og norske tittelen utfyller hverandre godt. 
"The selfish giant" (Den egoistiske kjempen) er navnet på en berømt novelle av Oscar Wilde der en kjempe raser mot barn som vil leke i hagen hans. 

I filmen finnes det flere illsinte voksne som slett ikke har noe mykt hjerte overfor unger. 
De har nok å slite med selv. 
Regissør og manusforfatter Clio Barnard har forvandlet den opprinnelige novellen til et selvstendig, originalt drama. 
Det har hun lagt til et slitent arbeiderklassestrøk i Bradford. 

Den norske overskriften – En himmel av kobber – peker mot det kostbare metallet som fattigfolk setter livet inn på å stjele fra høyspentkabler for å tjene noen ekstra gryn. 

Filmen gir et rørende portrett av den hyperaktive 13-åringen Arbor og bestevennen Swifty som spilles glitrende av Conner Chapman og Shaun Thomas. 
De er på bånn i sosial anseelse, utvises fra skolen og tar i stedet livsfarlige jobber – å hente kobber fra strømførende ledninger – for en kynisk skraphandler. 

For mye gneldring 

Fattigdommen og taperstemplet som omgir guttene, danner et lag av møkk rundt hendelsene. 
Men midtveis blir det rent for mye av gneldringen fra de voksne. 

Det som redder Barnards film fra ren traurighet, er et vidunderlig, mykt element: 
Swiftys godlag med hester, en omsorg som smitter over på de mest forfrosne hjertene. 
Regissøren pusser og gnir på forholdet mellom de to guttene slik at filmen, trass i en tragisk utgang, skinner som en perle til slutt. 

Usentimentalt, vellaget og severdig. 
