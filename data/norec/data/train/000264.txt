Det siste kongeriket S01 E01 - E02
Tøft vikingdrama. 

Det siste kongeriket er et historisk vikingdrama produsert for BBC og basert på den første boken i Bernard Cornwells serie The Saxon Tales. 
Her blandes historiske skikkelser og fiksjon til en fornøyelig og spennende fortelling om kampen mellom danske vikinger og de angelsaksiske kongedømmene. 

Estetikken passer godt til den epokerealismen som serien legger opp til. 
Den sklir ikke ut i fantasysjangerens utroligheter, men tar veldig godt vare på det visuelt spektakulære når sjansen byr seg. 
Både slag og heroiske turer til Valhall er sterke scener som sluker oppmerksomhet og fester seg i hukommelsen. 

Det er et actiondrama som skifter uanstrengt mellom vikingtidens brutale realiteter og hverdagens lysere sider, og rollegalleriet inneholder noen aldeles herlige typer – både blant kristne og hedninger. 

*Spoileradvarsel. 
Anmeldelsen inneholder litt av handlingen fra episode 1* 

Kampen for et hjemland 

Serien starter i år 866 på 
De britiske øyer, og vi følger den unge Uhtred of Bebbanburg (Tom Taylor/Alexander Dreymon), sønn av en angelsaksisk småkonge. 

Uhtred blir tatt til trell, og senere adoptert, av den danske vikingen Ragnar Jarl (Peter Gantzler). 
Og etter hvert som kampen mellom den erobringsglade vikinghøvdingen Ubba (Rune Temte) og kongen av Wessex tilspisser seg, ser Uhtred flere muligheter for både gammel hevn og en ny framtid. 

Tyngdepunktet i historien ligger på britisk side. 
Det er de som forsvarer seg mot inntrengerne. 
Men Det siste kongeriket setter ikke opp enkle versjoner av god mot ond. 
Her er det drittsekker og kule folk på begge sider, og serien klarer fint å vise fram hvor subjektivt ordet hjemland kan være. 

Slagscenene er effektivt fortalt, visuelt sterke og får fint fram hvor viktig en god strategi var. 
Det fungerer også godt å plassere en sterk personhistorie i senter for den store kampen om det kommende England. 
Uhtreds røtter og tittelkrav som engelsk adelssønn, og hans rolle blant vikingene, gjør han til en naturlig drivkraft i historien. 

Et herlig rollegalleri 

Uhtred of Bebbanburg er en hovedperson det er lett å like, og lett å forstå. 
Serien gjør en god jobb med å etablere den unge Uthred (Tom Taylor). 
Vi får bli med på guttens absolutt grusomste opplevelser. 

Samtidig er stemningen så umiddelbar og vennlig mellom Uthred og hans nye danske vertsfamilie, at hans lojalitetsbånd til vikingene også oppleves troverdige. 

Alexander Dreymon spiller den voksne Uthred med sjarm, humør og en selvsikker autoritet som det svinger av. 
Og det er underholdende. 
Han har han en framtoning som minner om Luke Evans sin rolle som Bard i Hobbiten-filmene. 

Dreymonds samspill med Emily Cox som Brida er dynamisk og fengende. 
Brida er definitivt favorittfiguren min etter to episoder. 
Vittig, tidsriktig gatesmart og særdeles godt selskap på skjermen. 

Både Rutger Hauer (Ravn) og Matthew Macfadyen (Lord Uhtred) gjør små, men minneverdige roller. 
For meg er det likevel Rune Temte som stjeler mye av oppmerksomheten som den lekene og farlige Ubba. 
Lys i både lugg, humør og stemme, men med elendig impulskontroll. 
Tobias Santelmann, som spiller Uhtreds adoptivbror Ragnar Ragnarson, gis ikke så mye skjermtid i starten av serien, men vi aner at han kan bli en viktig mann framover. 
Jeg liker godt den lettbente og hjertegode tonen mellom Uhtred og den livsglade adoptivfamilien, og håper vi får se brødrene gjenforent. 

Det svinger godt av Det siste kongeriket etter to episoder. 
Vår helt er etablert som en livsglad type det er lett å heie på. 
Storpolitikken er spent opp mellom sterke ledere og kraftige kulturkollisjoner og kampen om Englands framtid rykker nærmere. 

Hvor historisk korrekt serien er, skal jeg ikke forsøke å mene noe om. 
Men den framstår troverdig som et underholdende epokedrama, og krydres godt av å sirkle rundt store navn fra historiebøkene. 

Bedrag og skiftende allianser gjør også at veien framover ser ut til å bli kledelig full av humper, hull og sideveier. 
Og jeg er allerede godt investert i å ønske både lykke og dundrende nederlag for flere av rollefigurene. 

Det siste kongeriket har premiere på NRK 3 tirsdag 27. oktober kl 21:30. 
