Husk smådyra med mat
Hvis en bare holder klart for seg at «Shrek» har en opphøyd særstilling blant animasjonistene og ikke kan sammenliknes med noen, er «Over hekken» en av de beste datadyr-vitsene for hele familien. 

Spreke Hollywood-forfattere har skapt en skjønn liten gjennomsnittsfamilie av pysedyr i en skog som etter vinterdvalen plutselig er omgitt av en naturstridig hekk fordi boligfelt-fascistene har innebygd den. 
Vi vet alle at boligfelt fører til klimakriser, men de tilbyr også alternative former for mating av ville dyr. 

De hederlige sankerne blir plutselig åtsel-spisere og søppelrotere, lokket av en halvkriminell vaskebjørn som dessverre tok potetgullet til bamsen. 

Filmen gjøgler nydelig med samfunnskritiske ironier, den gjenforteller skilpaddens egentlig glemte historie om hvor vanskelig det er å være sjef for en gjeng spontane og vankelmodige idioter (husk å mate Valla når snøen faller), og den skaper et merkelig psykisk ubalansert farts-ekorn som kommer til å ødelegge buskhale-rottenes omdømme for all framtid. 

Egentlig tror jeg «Over hekken» fortjener en sekser, men revisoren sier at kvoten min er oppbrukt fram til mars. 
