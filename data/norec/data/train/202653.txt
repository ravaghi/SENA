Test:Philips Fidelio DS9000 

Rett og slett en stor overraskelse. 

Det er ikke mange år siden lyd fra små musikkanlegg ble møtt av hånflir og rå latter fra kresne audiofile, og på mange måter var det lett å forstå hvorfor: 
Bass var enten fraværende eller totalt dominerende, mens mellomtone og stereoperspektiv stort sett bare var å glemme. 

Men her har det heldigvis skjedd mye, og skal vi gi æren for dette til en bestemt modell må det nesten bli B&Ws; rålekre Zeppelin. 
Den ga oss rett og slett en skikkelig a-ha opplevelse når vi testet den i 2008, og det er derfor helt fortjent at den fortsatt selger bra den dag i dag. 

Med B&W; suksesshistorie i mente kommer selvsagt konkurrentene på banen, og Fidelio DS9000 er altså toppmodellen som Philips setter sin lit til. 

Minimalistisk lekkerbisken 

DS9000 ser ved første øyekast ut som en voksen center-høyttaler. 
Baksiden er i mørkt treverk, fronten er dekket av et sort høyttalerdeksel, og i midten er det en åpning kledd i metall - samt selve dokkingen til iPhonen eller iPoden din. 

Leter du etter betjeningsknapper? 
Vel, her er det kun to, nemlig volumknappene - og de lyser først opp når hånden din nærmer seg. 
Og vi må bare si det, det er lekkert. 

Hele poenget med DS9000 er altså at den skal spille av musikk du har på din iPod eller iPhone. 
Her er det altså ikke en gang en egen radio-del, så FM, DAB og nettradio-tilhengerne vil unektelig bli skuffet. 
Nå skal det imidlertid presiseres at du selvsagt kan bruke radio-applikasjonene fra AppStore om du vil høre på radio, og selv brukte vi blant annet NRKs radio-apper uten problemer. 

Betjeningen skjer enten direkte via iPhonen, eller via den medfølgende fjernkontrollen. 
Vi gir forøvrig Philips et stort pluss i margen for at du her faktisk får full styring over all musikken din. 
Alt for mange stasjonære og bærbare dokkingstasjoner lar deg nemlig kun regulere volumet, samt hoppe fram og tilbake til ulike musikkspor som du på forhånd har plassert i en spilleliste. 
(Dette gjelder f.eks. B&W; Zeppelin, B&W; Mini-Zeppelin, Bose SoundDock Portable og Altex Lansing PS: 
Test av de to sist er på vei) 

Slik er det altså ikke her: 
Via fjernkontrollen kan du her navigere fritt i hele musikkbiblioteket ditt, og det gir naturlig nok plusspoeng i margen. 

Egen App med ekstrafunksjoner 

Første gangen du setter iPhonen din (eller din iPod Touch) på plass, vil du få spørsmål om du har lyst til å laste ned gratisprogrammet Fidelio fra AppStore. 
Dette anbefales, fordi du da får flere funksjoner, inkludert blant annet: 
Equalizer, timer- og vekkerklokkefunksjon. 
Vi går ikke nærmere inn på de her, men se bildespesialen for eksempler. 

(PS: 
Legg merke til at du bør restarte mobilen din etter å ha lastet ned applikasjonen.) 

Panglyd 

Med iPhonen på plass og equalizeren i nøytalt modus var det bare å sette seg ned et par meter unna og trykke på play via fjernkontrollen. 

Og smilet kom umiddelbart: 
Lyden er overraskende nøytral, og til tross for at det her faktisk er bass å få, så er også mellomtonen og diskanten på plass. 
Og ja, i likhet med B&W; får du også et stereoperspektiv å forholde deg til, det er det slett ikke alle som klarer. 

Vi liker også at Fidelioen låter bra når du spiller høyt, for her beholdes faktisk balansen i lydbildet selv når du slipper deg løs. 

Konklusjon 

Fidelio DS9000 ser ikke bare bra ut, den spiller også bra. 
Vi har brukt den på lavt volum, spilt så høyt på kontoret at det har vært flaut, og endte til slutt opp med å bruke den som musikkanlegg på vår siste jobbfest. 

Der fikk vi forøvrig bekreftet våre inntrykk: 
Guttene likte den for lyden, mens jentene falt for designet. 
Dette er med andre ord et møbel som virker. 

Veiledende pris fra Philips Norge er oppgitt til 4.995, og det plasserer Fidelioen på samme nivå B&W; Zeppelin. 
Et søk i nettbutikkenes prislister viser imidlertid at du her kan gjøre et kupp, vi har faktisk sett den helt nede i 3.800 kroner - og det er den definitivt verdt om du er på jakt etter en dokkingstasjon med god lyd. 
