Sandisk View
TEST: 
Den er slank og lekker, byr på mange funksjoner og har en stor skjerm. 
Har Sandisk endelig truffet blink? 

Sandisk er en av verdens største produsenter av flashminne, og har de siste årene også satset friskt med en rekke MP3-spillere under familienavnet Sansa. 

Satsningen har hatt sine klare fordeler; minne har tradisjonelt vært blant de dyreste komponentene i disse spillerne, noe som har vært gunstig for flashminneprodusenten Sandisk, som har kunnet tilby spillere til lavere pris enn konkurrerende modeller med samme kapasitet. 

(Artikkelen fortsetter under bildet) 

Stor kapasitet 

Sandisk Sansa View er relativt stor spiller, både fysisk og minnemessig, med kapasitet på inntil 32 GB. 
I tillegg har den et utvidelsesspor for microSD(HC)-kort, som i skrivende stund fås i inntil 8 GB-kapasitet. 

Funksjonsutvalget er omtrent som vi forventer av en portabel mediespiller i denne klassen, med støtte for musikkavspilling (MP3, WMA, AAC og WAV), radio, stemmeopptaker, bildevisning (BMP, JPG) og naturligvis video i formatene WMV, MPEG4 og H.264. 

Utformingen er mye mer elegant enn tidligere Sansa-modeller vi har testet, som for eksempel E200-serien, som dukket opp i januar 2006. 
Noen likhetstrekk er det likevel, først og fremst navigasjonshjulet med det blå lyset rundt, som er blitt et slags varemerke. 

Byggekvaliteten er imidlertid mer tillitsvekkende enn på E200. 
View virker helstøpt, og den gode tyngden gir en solid følelse. 
Overflaten er glassaktig sort, helt glatt uten utstikkende detaljer. 
Skjermen er i 3:2-format og relativt stor, 2,4 tommer. 
Navigasjonshjulet er trykkfølsomt, i midten sitter en OK-knapp, og oppe til høyre for hjulet sitter Home-knappen, som alltid tar deg tilbake til hovedmenyen. 

På siden sitter en mikrofon, samt en skyveknapp for å skru spilleren av/på, og låse tastene. 

Menyene er heldigvis på norsk, og navigeringen er ikke spesielt komplistert. 
Den sitter raskt i fingrene. 
Litt mer motstand når man snurrer på hjulet hadde gitt en større følelse av kontroll, men den største innvendingen er imidlertid knyttet til noe helt annet, nemlig det grafiske. 
En spiller som designmessig til de grader hører hjemme på øverste hylle, burde hatt et griselekkert menysystem, slik konkurrentene iPod Touch og Samsung P2 byr på. 
Det har ikke Sansa View. 
Verken skjermoppløsning, symboler eller tekst er i samme klasse som spilleren for øvrig. 
Det er synd, og trekker helhetsinntrykket noe ned. 

Ørepluggene som følger med er av typen som kan trekkes med skumpute, hvis du ønsker det. 
I undertegnedes ører er det en stor fordel, da de både sitter bedre og føles mer komfortable. 
Derfor er det litt synd at skumputene har en lei tendens å falle av og bli borte. 

Vi kan på den annen side underskrive på at lydkvaliteten i disse pluggene er bedre enn gjennomsnittet, og byr på en behagelig og fyldig lyd gjennom hele spekteret. 
Vi kunne kanskje tenke oss enda litt høyere lydnivå i enkelte tilfeller, men for å spare hørselorganet er det nok smartere å bruke støyisolerende plugger f. eks når du sitter på flyet, på traktoren eller i barneselskapet. 

Video spilles av uten hakking i inntil VGA-oppløsning (640 x 480 piksler), og bildekvaliteten er tilfredsstillende. 
Avspillingen skjer i "liggende modus", slik at skjermflaten utnyttes bedre. 
Bredskjerm har den imidlertid ikke, så ved avspilling av 16:9-materiale forblir mesteparten av skjermen svart og ubrukt. 

Andre funksjoner 

FM-radiodelen har 20 forhåndsinnstillinger, og den funker bra i byen. 
Mottakeren er imidlertid langt fra like sterk som den du finner på enkelte andre modeller, som for eksempel Sony NWZ-S610. 
Det er kanskje ikke den viktigste funksjonen for folk flest, men greit å være klar over likevel at det finnes spillere med kraftigere mottakere der ute. 

Stemmeopptakeren har kun én kvalitetstinnstilling, og den er ikke veldig bra. 
Opptakene egner seg ikke for publisering, for å si det slik. 
Følsomheten til mikrofonen er heller ikke høy nok til å fange tale noen meter unna, det blir raskt bare mumling. 
Den duger imidlertid greit nok når du ønsker å gjøre dine egne "talenotater". 

Batteri, lading og overføring 

Sansa View har en batterilevetid på rundt 35 timer ved musikkavspilling, og sju timer ved videoavspilling. 
Det er slett ikke ille. 
Lading av enheten samt overføring av musikken skjer via USB, med proprietær plugg mot spilleren. 
Det betyr at du må passe godt på kabelen. 

Overføringen kan enten skje via Windows Utforsker eller Windows Media Player 10/11. 
Bruker du andre operativsystemer kan du bruke filbehandleren og dra filene til mappene Music, Video og Pictures på spilleren. 
Vi målte overføringshastigeten til 4,5 MB pr sekund. 
Det er langt igjen til USB 2.0 HiSpeed-hastigheten er utnyttet til fulle, men vi har da sett langt tregere overføring på mange andre spillere. 

Konklusjon 

Med en prislapp på rundt 1.500 kroner i norske butikker er Sansa View blant de rimeligste spillerne med 16 GB flashminne. 
Ingen tvil om at du får mye for pengene. 
Spilleren byr på god lydkvalitet, lekker design og god funksjonalitet, og ender til slutt på en sterk firer på terningen. 
