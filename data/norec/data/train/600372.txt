Innfløkt story, høytemperert action
Regissør Tony Gilroy har hentet inspirasjonsild fra Robert Ludlums thrillere, han var faktisk manusforfatter på de tre forutgående Jason Bourne-filmene, hvor Matt Damon innehadde hovedrollen. 
Gilroys regidebut var det eggende, stilrene dramaet "Michael Clayton" med George Clooney i hovedrollen. 

Her introduserer han en ny helt, meget kompetent spilt av Jeremy Renner, han husker vi godt fra "The Hurt Locker" (Oscar for beste film i 2009). 
Hans liv, kløkt og actionevner settes på meget harde prøver, prøver som utløses av flere hendelser i de tre tidligere Jason Bourne-filmene. 

(Anmeldelsen fortsetter under bildet) 

Det er en innfløkt story, en høk over høk-sak, med forfølgelse som den store drivkraften. 
Filmen beveger seg i kjappe rykk innen flere miljøer og på flere plan. 
Store deler av handlingen i filmens første halvdel utspinnes i Alaska. 
Deretter, via New York, til Manilla. 
Rachel Weisz spiller en forsker som virvles inn i det dødelige komplottet. 
Der, i Manilla, tetner og tilspisses filmens actionmuskler seg ytterligere. 
Actionen er høytemperert, den er tempofylt, den er energisk, men vi kan ikke unnfly en tung følelse av at vitale deler av den er en blåkopi av den siste Jason Bourne-filmen. 

Og vi tillater oss å mene: 
Filmen er to hakk for lang (2 timer og ett kvarter). 
