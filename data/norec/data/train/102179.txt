Plateanmeldelse:Alice In Chains - «The Devil Put The Dinosaurs Here» 

Lenket til seg selv. 

ALBUM: 
HARDROCK «The Devil Put The Dinosaurs Here» (Capitol/Universal) 

«Nye» Alice In Chains' comebackalbum (originalvokalisten Layne Staley døde i 2002), «Black Gives Way To Blue», ble utgitt akkurat i tide - 2009 - til grungetilbakekomsten som ikke helt innfant seg. 
Men det var en bra plate. 

Her er mer av det samme. 
Dragsug-rocken deres er fortsatt så seig at den liksom limer deg ned. 
Den blir fremdeles pyntet med det som gjorde dem unike: 
Lagene med akustiske gitarer og de tykke vokalharmoniene. 

William DuVall kan ikke hjelpe for å «kanalisere» Staleys klaustrofobiske vokal. 
Og det kan bli klamt her i katakomben. 
Men det er deres egen sound, dette, og bandet har fortjent å kunne benytte seg av det. 

BESTE LÅT: 
«Hung On A Hook» 

MORTEN STÅLE NILSEN 
