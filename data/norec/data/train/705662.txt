Nesten knallgode vikinger
TV-ANMELDELSE: 
Sesong to av «Vikingane» er flott å se på, men de kunne godt ha tatt den helt ut. 

«Vikingane», sesong 2, norsk humorserie, NRK, regi: 
Jon Iver Helgaker og Jonas Torgersen. 
Med: 
Nils Jørgen Kaalstad, Marian Saastad Ottesen, Jon Øigarden, Kåre Conradi, Silje Torp m.fl. 

«Kan vi ikke skjende litt først, og spise etterpå? 
Ikke noe særlig å voldta på stappfull mage liksom», sier Frøya i den aldeles nydelige åpningsscenen i andre sesong av vikinghumorserien «Vikingane». 
Første runde hadde virkelig sine øyeblikk, og sesong 2 åpner med et smell. 

Så blir kruttet vått litt for lenge. 
I starten virker det som om manushumoristene og regissørene har trykket på slumreknappen. 
«Vikingane» blir for mye handling og drama, og det er ikke der serien har sin styrke. 
Det er helt greit å se høvding Arvids gjøren og laden, men det er når han snakker med de ande sosekoppene og kranglefantene det blir moro. 
De forspiller mange muligheter for moro i starten. 
Det er samtidig noe storslagent over «Vikingane». 
Det er godt spill, finfine naturbilder og kostymer, men humoren blir ofra litt for å få opp framdriften i starten, men det kommer seg. 

På sitt beste er «Vikingane» i nærheten av den fantastiske «politikk i gjørma»-scene fra «Monty Python And The Holy Grail», den der det diskuteres avansert politikk blant simple gjørmegravere (søk den opp). 
Når vikingene virkelig treffer, er det steder der det primitive vikinglivet og hele 790 etter kristus kræsjer fullstendig med dialog om verdibasert ledelse eller andre moderne emner. 
Kontrasten mellom barske vikinger og HR-prat, mellom skjending og mas om «en ryddig prosess» og sånne ting. 

Kåre Conradi er fremdeles nydelig som mjuk, homofil vikingmann. 
Jon Øigarden er en fin skurk som kunne vært henta fra en evil-rolle i «Austin Powers». 
det er også en rekke knallgode biroller, blant andre Øystein Martinsen som veldig positiv trell. 
Det er kranglevorne kjeftesmeller, vrange kunstnere, prosessorienterte vikinger som vil finne sitt «why» og referanser til våre dager. 
Dette kunne det vært mer av. 
Mindre episk fortelling, enda mer tullball. 
Når de virkelig våger, gir de seg i kast med spektakulær, verbal kontorspråkhumor, samlivstullball og skjendehumor. 
Man får likevel en liiiten mistanke om at det frister med salg til utlandet, og at en del av dette kunne gått rett hjem i Norge, men er dempet litt med tanke på utlandet. 
I might be wrong, men sånn føles det. 
