På vei mot toppen
Drum‘n’bass-kvintetten Rudimental herjet hitlistene forrige sommer med singelen "Feel The Love", og i det siste har også låten "Waiting All Night" siktet seg mot toppen. 
Guttene fra London har derfor blitt en av sommerens festival-favoritter, og står på plakaten til Hove. 

Men skepsisen er høy før jeg trykker play på deres nye album – det å høre monoton drum‘n’bass i over en time er ikke drømmejobben. 

Heldigvis har Rudimental tenkt det samme. 
Albumet er fullt av variasjoner i både lydbilde, sjanger og gjesteartister. 
Her veksles det lekent mellom garage, house og R&B i tillegg til at gjestenes egne musikalske uttrykk som soul og rap skinner igjennom. 
Kvartetten har med dette funnet det mange andre i deres sjanger ikke klarer – å finne vokalister som har særegenhet i stemmen. 

Rudimental balanserer på den fine linjen mellom det kommersielle og musikalsk integritet, men samtidig kunne jeg ønske de turte å gå litt utenfor komfortsonen og utforske grensene. 
