Enestående solodebut
Fra Norges beste rapper - som du sannsynligvis aldri har hørt om. 

ALBUM: 
Lovordene om kompisgjengen som utgjør bergensbaserte NMG/G-Huset har fylt spalte opp og spalte ned i norsk musikkpresse. 

Men der John Olav Nilsen & Gjengen, Fjorden Baby! og Lars Vaular hver for seg har oppnådd nasjonal suksess, virker det som deres karismatiske labelbrødre i A-Laget bevisst velger å holde seg i trygg avstand fra det sterkeste rampelyset. 

Du har sett dem som fast scene-inventar med Vaular, hørt dem på radio med singelen «Funksjonshemmet», og kanskje til og med skrattet/irritert deg over skriveglade Vågard på Twitter eller i diverse kronikker - men der stopper nok også de fleste sitt forhold til raptrioen. 

Sørstatssound 

Snakker du derimot med spesielt interesserte, nyter A-Laget en type respekt man sjelden ser rundt norske rappere, bygget opp gjennom deres åtte år lange mixtapeserie «Nokke feita» og en i norsk sammenheng svært original tilnærming til rapmusikk. 

Uinteressert i østkystheltene norsk hip hop ble formet etter, har Girson, Vågard og Store P i stedet hatt øynene siktet inn på den amerikanske sørstatssounden, som de i sin tur har klart å lage en uvanlig velfungerende bergensk vri på. 

Et sound som på seinere par år har vokst seg stadig mer populært blant diverse rapkolleger, og ikke minst videre ut til norske hipsterkids. 

A-Lagets sterkeste 

Men selv om deres klareste avløpere i spesielt Yoguttene har vist seg å bli direkte konkurrenter, er det hele tiden med en undertone av sørstatsparodi som aldri har eksistert på A-Lagets utgivelser, og som fortsatt skiller de tre kompisene milevis fra røkla. 

Likevel var det nå på høy tid med nye grep fra Laget, noe som gjorde forrige ukes kunngjøring om Store P-solodebuten «Regnmannen» til årets foreløpig hyggeligste overraskelse. 

Store P er utvilsomt det sterkeste kortet i gruppa, med en uslåelig kombinasjon av produsenttalent, hysteriske tekster og en unik forståelse av flow, melodier og harmoni. 

Han er utpekt som Norges beste rapper av de mest ivrige av oss siden hans definitive stil-blomstring på 2010-utgivelsen «Nokke Feita Vol. 
2» - en status som i dag er mer eller mindre befestet. 
Selvfølgelig til stor irritasjon og protest fra landets mer tradisjonstekniske rappere. 

Hemmelighet 

Det er likevel ingen tvil om at den publikumssky Pete'n er og blir norsk hiphops best bevarte hemmelighet, en status han nok fortsetter å tviholde på selv om P3 nylig A-listet «Regmannen»-førstesingel «Vikje være i din verden» - med en tittel og et refreng som vel strengt tatt sier sitt: 

«Eg vikje være in din verden / Eg har min egen / Eg har min egen / Eg har min egen». 

For selv om Lars Vaulars faste scene-DJ nå står ovenfor sitt eget eventuelle gjennombrudd som soloartist, er det ideen om å være herre i sitt eget lokale kongedømme som fortsatt preger Store P og musikken hans. 
«Regnmannen» er derfor alt annet enn en hit-basert utgivelse, og i stedet et hypnotiserende dypdykk ned i hovedpersonens eget private og røyktunge univers. 

Husk Spellemann! 

«Eg har bare kommet i form / Eg tror eg har funnet en formel», åpner han på «Herregud, her e eg» - noe man trygt kan slå fast når det imponerende låtutvalget gjør seg gjeldende gjennom albumets ti fortreffelige spor. 

Produsert av blant annet Tailors, Basekontoret, Anand Chetty og Hkon, men med signaturtouchen til Store P over hele linja - både via co-produksjon og bruken av hans særegne stemme som instrument og stemningsskaper. 

Fra bouncy kjekkasspor som «Allo Allo» og «Szechuan», via suggererende «Så fort mørkt», «Katten» og «Multiplayer», til geniale «R&B-P;» på Lars Vaular-gjestede «God idé» og min egen favoritt «Ikkje bare meg», som vel må sies å være den mest sexy låta noensinne laget av en norsk rapartist. 

«Regnmannen» lever ikke bare opp til de siste åras forventninger rundt et eventuelt Store P-soloprosjekt, men står dessuten igjen som noe helt unikt i norsk hip hop-sammenheng. 
Jeg vil derfor allerede nå minne NMG/G-Huset på fristen for Spellemannpris-påmelding i oktober. 
«Spellemann-P» høres jo bare så ekstremt riktig ut. 
