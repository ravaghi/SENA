PRØVEKJØRT:Mercedes CLS 

Med priser fra 750.000 kroner er nå Mercedes' elegante nye CLS klar for veien. 

TOSCANA (DinSide Motor): 
Det var på bilutstillingen i Frankfurt Mercedes første gang viste frem noe så originalt som en sedan med kupé-utseende. 
Det var en tidlig visning av første CLS og det var i 2003. 
Mercedes gikk til og med så langt som til å kalle den en "firedørs kupé", noe som etter vår mening er en selvmotsigelse, så vi velger å fortsette å kalle det en kupélignende sedan. 

Vi kjørte bilen første gang i Roma cirka et år senere. 
(Det kan du lese om her) 

Lekket 

Fra bildene av produktbrosjyren lekket ut på nettet i sommer visste vi hvordan etterfølgeren ville se ut, og vi oppdaget den på bilutstillingen i Paris for tre uker siden. 
Nå har vi altså kjørt den og det ble langt fra noen skuffelse. 

Wow! 

CLS plasserer seg produktmessig mellom E-klasse og S-klasse og tilhører med all tydelighet luksuskategorien. 
Nettopp i forhold til E-klassen (les vår test av den her), som bilen er basert på, er dette en bil hvor form har prioritet foran funksjon. 
De praktiske aspekter har måttet vike for kravene til en design som tilstreber en "Wow-faktor" 
Mercedes ikke kan håpe på i sitt mer praktisk orienterte produktspekter. 
Etter å ha kjørt bilen gjennom italienske landsbyer i området rundt Firenze, kan vi fastslå at Wow-faktoren er til stede i fullt monn. 
Journalistene som deltok på lanseringen var enige i at den ser bedre ut enn studiobildene har gitt inntrykk av. 
De fleste finner designen elegant og spennende; dette vil ingen forveksle med en taxi. 
Designen, særlig i fronten, har tatt opp i seg noen elementer fra supersportsbilen SLS AMG. 

Form foran funksjon 

Tross at utseendet har vært, og er hovedmotivasjonen for å kjøpe Mercedes CLS er på langt nær de praktiske aspekter ofret, og særlig det faktum at man både har grei plass i interiøret, et helt OK bagasjerom og - ikke minst - fire dører, gjør at det er en bil som også kan gjøre tjeneste som familietransportmiddel - så lenge man ikke er fler enn fire. 
Og storvokste personer kan få problemer med klaringen over hodet i baksetene. 

Når det gjelder interiøret er det umiskjennelig Mercedes på godt og mindre godt. 
Kvalitetsopplevelsen er naturligvis upåklagelig og enda et godt hakk opp i forhold til forgjengeren. 
Instrumenter og betjening er av en klasse for seg og minner en på at det er klasseforskjell mellom premiummerkene og de mer folkelige bilene. 
Man betaler ekstra, men man får virkelig noe ekstra også. 
Mindre godt: 
Vi lar oss aldri overbevise om at det evindelige fotbrekket, som nok en gang dukker opp på CLS, er noen god idé. 

Lang liste med førerassistanse-systemer 

Premium betyr som oftest avansert teknologi og CLS er nok en etappe for Mercedes i så måte. 
Ikke mindre enn tolv ulike førerassistent-systemer er tilgjengelige. 
Bilen sier fra hvis du er for trett, den varsler om at noen er på vei forbi deg - og hjelper deg til å unngå å treffe den andre bilen hvis du har vært uoppmerksom; den varsler om du krysser linjene i kjørebanen uten å bruke retningsviser og hjelper til å rette opp om nødvendig. 
Den bremser for deg hvis det holder på å gå galt og varsler om fare for påkjørsel bakfra. 
Videre tilpasser den automatisk lysene til kjøresituasjon og lysforhold. 

Passer på deg 

Den kan også, takket være kamerafunksjon kombinert med GPS, passe fartsgrensene på egenhånd og dermed forhindre fartsbøter. 
Aktiv fartsholder og avstandskontroll til bilen foran er nå blitt en selvfølge. 
Mercedes CLS kan også parkere på egen hånd etter å ha evaluert om plassen langs fortauet er lang nok. 
Føreren behøver bare håndtere gass og brems selv. 
Dette er for øvrig et system vi forsøkte første gang i anledning prøvekjøringen av nye VW Sharan i sommer. 

Vi kjørte som vanlig svært velutstyrte testmodeller og det er selvsagt nødvendig å bruke listen over ekstrautstyr flittig hvis man vil ha en i nærheten av like fullspesifisert bil. 

Hovedlys nærmere dagslys 

Lyktene er et kapitel for seg. 
Som tilvalg introduserer CLS hovedlys som er diodebasert og som inkluderer automatisk nedblending av fjernlysene. 
Diodebaserte lykter skal ha en levetid på 10.000 timer, med andre ord hele bilens levetid for de flestes vedkommende. 
Dette tilsvarer fem ganger levetiden til xenonlys. 
Mercedes-ingeniørene forklarte oss at hovedlysene nærmer seg dagslyset når det gjelder såkalt "fargetemperatur; dagslys oppgis å være referansen med 6.500 kelvin. 
Xenonlysene har til sammenligning en lystemperatur på 4.200 K. LED-lysene, altså diodene, skal gi 5.500 K, så vi nærmer oss dagslyset med et stort sprang i forhold til xenon - som jo allerede er et solid fremskritt i forhold til halogenlampene. 
I praksis vil det si at man ser nær naturtro farger på vei og omgivelser selv når man kjører i mørket. 

Frontlykten består i alt av 71 dioder som tar seg av funksjonene for hoved-nærlys, fjernlys, hjørnelys, kjørelys, tåkelys og retningsvisere! 
I tillegg kommer sidelys og nattsyn-funksjonen. 

Motorer 

I denne omgang er fire forskjellige motoriseringer tilgjengelige. 
Testmodellene vi kjørte var CLS 350 CDI og CLS 500, altså to kraftpakker med henholdsvis V6 dieselmotor og V8 bensinmotor. 
Dessverre var ikke den versjonen som prismessig blir mest gunstig i Norge tilgjengelig - det dreier seg om CLS 250 CDI. 
Uansett er over hele linjen forbruks- og utslippstall vesentlig bedre enn de var for bare få år siden. 
(Se for øvrig tabell nedenfor). 

Kraft-diesel 

Vi kjørte CDI 350 CDI og den bød for så vidt ikke på noen overraskelse. 
Det er masse krefter ute og går, akselerasjonen er heftig og kraftutviklingen starter tidlig og er imponerende. 
Det som imponerer noe mindre når man vet hvor langt dieselteknologien er kommet, er et noe overraskende vibrasjonsnivå og en motorlyd som, for å sette det på spissen, bringer tankene hen på lastebil. 
I rettferdighetens navn: 
Dette gjelder hovedsaklig når bilen står og går på tomgang, men kan også merkes ved pådrag under kjøring. 
Motoren kunne med andre ord med fordel hatt en anelse mykere og stillere gange. 
Men ytelsene er det ikke noe å si på: 0-100 går unna på ganske forrykende 6,2 sekunder og forbikjøringsevnene er imponerende. 

Råsterk og kultivert V8-motor 

CLS 500 har fått den nye og kraftig forbedrede V8-motoren som nå har en biturboløsning som mer enn veier opp for reduksjonen i slagvolum fra forgjengerens 5,5 til 4,6 liter. 
Effekten er opp fra 388 hk til 408 hk og dreiemomentet har steget fra 530 til 600 newtonmeter. 
Vi lot oss begeistre av denne motoren som gir en overflod av kraftutvikling over et bredt register med sin fyldige og massive dreiemomentskurve i samarbeid med en myk og rask syvtrinns automatgirkasse. 
Takket være denne motoren fikk vi også til en viss grad satt bilens chassis på prøve og ble overbevist om at ingeniørene i Stuttgart som vanlig har gjort gjennomført solid arbeide også på den fronten. 

Kjøremaskinen 

Selve kjøreopplevelsen var omtrent som forventet; vi prøvde ikke AMG-pakken som er tilgjengelig for å heve det sportslige nivået for de som ønsker det. 
Men dette er i hovedsak en reisemaskin og en komfortmester. 
Allikevel finnes det muligheten for å velge relativt sportslig oppsett både på fjæring og drivlinje dersom man velger Airmatic-luftfjæring. 
Bilen er selvsagt en drøm å kjøre på motorveien og stabiliteten og bremseegenskapene forbilledlige. 
Men også på svingete fjellveier i Toscana henger den store og tunge sedanen godt med - understellet takler aktiv kjøring på en særdeles effektiv måte og kjøreegenskapene er svært betryggende. 
Men: 
Selv om Mercedes gjør et nummer av sin nye og forbedrede elektromekaniske styring, synes vi allikevel at styrefølelsen kunne vært hakket bedre. 
Vi fant i hvertfall styringen en anelse vag i forhold til det beste på området og BMW i særdeleshet. 

Konkurranse? 

Når det gjelder konkurrenter vil vi tro at den argeste vil bli den fremtidige firedørs-utgaven av neste 6-serie dersom det bekreftes at den skal i produksjon. 
I mellomtiden er nok det mest opplagte alternativet fra Audi.Les om vår prøvekjøring av Audi A7 Sportback her. 
Det dreier seg imidlertid om en litt annen type bil selv om også den har design i høysetet. 
A7 er nemlig en kombikupé, mens CLS er en sedan. 
Når det gjelder andre biler som har latt seg inspirere av "firedørs-kupé"-idéen, er de ikke direkte konkurrenter segmentmessig enten man ser på VW Passat CC (den spennende Passaten), eller luksusbiler som Porsche Panamera eller Aston Martin Rapide. 

Mercedes CLS kommer på markedet rundt årsskiftet og om et års tid kommer den også med firehjulsdrift. 
Prisene starter på 749.000 kroner, som nevnt for CLS 250 CDI. 
