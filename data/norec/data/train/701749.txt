Nerdete Mars-film blir for kjedelig
Historien om austronauten som prøver å overleve på planeten Mars, er godt spilt og laget, men altfor nerdete. 

Ja da, mye er bra med skildringen av Mark Watney som etter en skjebnesvanger storm blir etterlatt på Mars. 
Det skjer fordi romkameratene hans letter fra planeten uten ham. 
De tror han omkom da alt sto på som verst. 

Ikke minst har regissør Ridley Scott funnet et talende landskap i ørkenen Wadi Rum i Jordan for å illudere den røde sanden og de gedigne fjellene på den ugjestmilde Mars. 
Slik kan man virkelig ane hvor liten et menneske ville følt seg dersom man var strandet der. 
Bra. 

Men plottet skaper også noen dramaturgiske problemer som løses bare delvis tilfredsstillende av manussnekrerne. 
Som dette: 
En film har godt av at noen snakker sammen. 
Men hvem skal den ensomme marsboeren snakke med? 

Utfordringen løses ved at Watney lager en videologg til etterkommere som potensielt vil finne ham en dag, høyst sannsynlig død. 
For oss kinogjengere oppleves det som at Matt Damon forteller direkte til oss om sine problemer og hvordan han vil løse dem. 
Greit nok, men resultatet blir en slags nerdete undervisning. 
Første halvdel av filmen skildrer smarte måter å produsere mat og vann for en mann som vet at det tar minst fire år før en redningsaksjon fra jorda vil rekke fram til Mars. 
Andre halvdel skildrer selve redningsaksjonen etter at de glupeste amerikanske, men faktisk også kinesiske (!) romfartsforskerne har slått seg sammen. 

Ikke som "Interstellar" 

Men der Christopher Nolan med "Interstellar" løftet sitt romdrama til nye eksistensielle høyder, makter ikke Scott å gjøre sin Mars-fortelling interessant, enn si rørende utover akkurat de personene som deltar. 

Aksel Hennie gjør en helt grei figur som romkamerat, men får selvfølgelig altfor lite å spille på i skyggen av Damon, Jessica Chastain og de andre amerikanerne. 

Les også: 
