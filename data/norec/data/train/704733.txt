Iskrigerne bedre enn noen gang
Når dette skrives, er det ennå uklart om NHL-sesongen kommer i gang i virkeligheten. 
Oilers har slakket litt av. 
Men du kan uansett få din dose med førsteklasses ishockey når som helst. 

NHL fra EA Sports kommer selvsagt i ny og oppfrisket utgave i år også, og nesten like selvsagt er alt større, vakrere og bedre enn noen gang før. 

Grafikken er mer nøyaktig, du kan spille med folk over hele verden, det er ikke så vanskelig å se pucken som du skulle frykte, vanskelighetsgraden kan stilles inn fra talentløs til LA Kings, slik at selv jeg kan ha et Sidney Crosby-øyeblikk, og denne utgaven har visst solgt bedre enn noen av de 23 tidligere utgavene, noe som i seg selv er merkverdig. 

Kommer NHL-sesongen i gang, blir spillet oppdatert med den siste utviklingen i virkeligheten. 

Det er ellers litt morsomt for hockeyfansen at dette har 12-årsgrense på grunn av slåsskampene, mens femikladdene som klynkende filmer seg til frispark på fotballbanen i FIFA og PES-titlene bare oppnår 3-årsgrense. 
Det er en seier i seg selv for tøffe jenter og gutter. 
