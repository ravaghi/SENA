AKG K 495 NC
Aktiv støydemping er gull for slitne ører, men ikke alle klarer å gi god lyd i tillegg. 
Det synes vi AKG klarer her. 

Har du først prøvd hodetelefoner med aktiv støydemping er det vanskelig å klare seg uten, og dette gjelder spesielt hvis du reiser mye med fly eller kollektivtransport. 

At hodetelefonene har aktiv støydemping vil kort fortalt si at de er utstyrt med små mikrofoner som fanger opp støy fra omgivelsene. 
Deretter beregner de frekvensen støyen ligger på, og produserer så en motlyd til det. 
Meningen er altså at denne motlyden skal utligne støybildet, slik at du får en mindre forstyrrende musikkopplevelse, eller en helt rolig reise hvis du ikke vil høre på musikk, men bare nyte stillheten på toget. 

I butikken vil du legge merke til at hodetelefoner med aktiv støydemping kommer i nesten alle størrelser og prisklasser. 
Vår klare erfaring er likevel at du får det du betaler for. 

Ønsker du både god støydemping og god lyd må du altså opp i pris, og det er her AKG K 495 befinner seg: 
Den koster nemlig rundt 3.000 kroner, og plasserer seg dermed i toppsjiktet. 

Spørsmålet er selvsagt om den forsvarer prislappen. 

Førsteinntrykk AKG K 495 C 

Hodetelefonene leveres med en ganske stor skinnveske, som inneholder både en lang og en kort kabel, samt flyadapter. 
Jeg stusser imidlertid over at AKG ikke har fjernstyring på hodetelefonkabelen, det hadde jeg forventet i denne prisklassen. 

Hodetelefonene har innebygd batteri, og med i pakken får du vanlig strømlader, i tillegg til at du kan bruke den samme kabelen til å lade via nærmeste USB-inngang. 
Batteriet skal forøvrig holde koken i 40 timer på en lading, og det stemmer også svært godt med vår erfaring så langt. 

Det første du legger merke til er at AKG-ene veier mer enn du skulle tro, og det er noe jeg liker: 
For selv om børstet metall veier litt, så gjør det også at de virker mer solide enn mine private hodetelefoner fra Bose. 

Både hodebøylen og øreklokkene er forøvrig kledd i mykt skinn, noe som gjør at de føles svært behagelige å ha på, også over tid. 
Som du ser i bildespesialen kan hodetelefonene også brettes sammen, noe som gjør det enklere å finne plass i PC-vesken: 

Lydkvalitet og støydemping 

Som trofaste lesere sikkert har fått med seg har vår soleklare favoritt når det gjelder aktiv støydemping de siste årene vært Bose QC 15. 

Etter å brukt AKG-ene daglig i flere uker er vår dom at de faktisk klarer seg svært bra her. 
Støydempingen fjerner for eksempel effektivt togduren slik at musikken kommer tydeligere fram. 
Vil du ha fred og ro på turen er det også bare å skru på hodetelefonene og lene seg tilbake. 

Fullt så effektive når det gjelder støydemping som Boses toppmodell er de likevel ikke, og en av de tingene vi legger merke til er at selve støyreduseringen hos AKG avgir litt brumming. 
Dette merker du naturligvis ikke når du hører musikk eller når du sitter på toget. 
Men sitter du i et stille rom vil du, i pausen mellom låtene, kunne øre et svakt brus. 
Selv plages jeg ikke av dette, men det er likevel verdt å nevne. 

AKG K 495 C har imidlertid to store fordeler mot nevnte Bose-modell: 

For selv om Bose tar en knepen seier når det gjelder støydempingen, så har AKG-en etter vår mening langt bedre lyd. 
Spesielt merkes dette på bassen som er langt fyldigere, og med økt dynamikk øker også morofaktoren for undertegnede. 
I tillegg virker også AKG-ene selv om du skrur av den aktive støydempingen. 
Det er spesielt praktisk om du skulle gå tom for strøm, men noen ubetinget fordel er det ikke: 
Uten den aktive kretsen aktivert synes vi nemlig at lyden blir langt svakere. 

Konklusjon 

Ok, støydempingen er fortsatt hakket bedre på Bose QC 15, men det er likevel AKG K 495 NC jeg aller helst vil ha på hodet når jeg skal ta toget hjem fra jobb. 

Støydempingen oppfattes som god nok, de føles mer eksklusive, og de har langt bedre lyd. 
Det eneste jeg virkelig savner er at AKG ikke har fjernstyring på hodetelefonledningen. 
Dette er spesielt et minus nå som det er kaldt ute. 

AKG K495 NC 
