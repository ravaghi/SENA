Velsmurt og velgjort popmaskineri for Bruno Mars-fansen
Treffer der det skal – men heller ikke mer. 

Det er ikke noe dårlig show Bruno Mars leverer for de 22.000 fremmøtte på Koengen tirsdag kveld. 
Et velsmurt popmaskineri som går rett hjem hos fansen. 
Men genialt er det langt fra, og ei heller helt uten dødpunkter. 
Men for det meste fungerer det som det skal med sin blanding av småglatt R’n’B og funk. 

Med mer enn 130 millioner solgte plater av sine tre albumutgivelser og noen milliarder treff på Spotify er amerikaneren utvilsomt en av dagens mest populære artister. 
Og den pågående turneen, oppkalt etter hans siste album «24K Magic», som kom ut for et par år siden, har ikke akkurat gjort noe for å minske populariteten. 
Turneen startet i fjor vår og avsluttes på slutten av dette året. 
Når noe over 200 konserter er tilbakelagt nærmere jul, har billettinntektene nådd nærmere to og en halv milliard kroner. 

Sammenliknet med fjorårets konsert på Koengen med Robbie Williams må det likevel sies at den visuelle produksjonen er av det småkjipe slaget. 
En storskjerm på hver side av scenen, (ikke stort større enn de største som selges hos Elkjøp) og et relativt beskjedent utvalg av effekter. 

Til gjengjeld avslutter han annenhver låt med et lite fyrverkeri. 
Selv om konsertstarten er utsatt til nærmere halv-tolv, blir det likevel noe spakt i konkurranse med nordiske sommernetter. 

Settlisten har vært tilnærmelsesvis identisk hele veien, og konserten i Bergen er omtrent nøyaktig lik den som ble avholdt i Telenor Arena for noe over et år siden. 
Det betyr at han begynner med «Finesse» og «24K Magic» fra det siste albumet. 
Men det er først på tredje låt, «Treasure» fra «Unorthodox Jukebox» at det blir litt liv blant publikum. 

Visst kan mannen både synge og danse. 
Litt morsomt er det også når han sammen med musikerne sine driver med humørfylt og velkoreografert synkrondans på scenen. 
Musikere som under navnet The Hooligans har fulgt ham siden debuten. 
Det kan da også høres, for dette er en durkdreven gjeng som aldri bommer på en takt eller note. 
Ikke minst er blåserne imponerende. 

At det kan virke litt malplassert med både saksofonsolo og trommesolo underveis, får nå så være. 
Men en fem minutter lang pianosolo – uansett hvor godt fremført – klokken halv ett om natten på en stadionkonsert, blir mildt sagt helt håpløst. 

«That’s What I Like» får så godt som hele Koengen til å synge med og veive taktfast med armene over hodet. 
Bruno Mars får også vist at han i høyeste grad er kompetent som gitarist, selv om han for det meste konsentrer seg om sang og dans. 

Og konsertens siste halvpart, i stor grad hentet fra det forrige albumet «Unorthodox Jukebox», treffer publikum som det skal. 
Enten det er poplåten «Marry You», smårockete «Runaway Baby» eller den innsmigrende balladen «When I Was Your Man». 
Litt uventet er det at han denne kvelden også tar med «Grenade», en sang han ikke har spilt på en stund. 

«Locked Out Of Heaven», der det høres som om halvparten er rappet fra Police’ gamle hit «Message In A Bottle» og refrenget tatt fra Loreens svenske Melodi Grand Prix-vinner «Euphoria», får virkelig fyr på Koengen. 
Stemningen synker heller ikke når Bruno Mars avslutter showet med «Just The Way You Are». 
Allsang, kosestemning og noen tusen mobiltelefoner i været. 

Ekstranummer selvfølgelig. 
Mark Ronsons «Uptown Funk» mens Bruno Mars benytter anledningen til å svi av resten av fyrverkeriet og tåkelegge scenen. 
Han rekker også så vidt å bli ferdig i tide. 
To minutter før det annonserte portforbudet klokken ett. 
