Emil for de aller minste
Astrid Lindgrens Emil - nå som tegnefilm. 

Animasjonen, full av sterke rødfarger, føles veldig «svensk» og ganske julete. 
Det er selveste broderfolkets animasjons-«grand old man», Per Åhlin, mannen bak «Dunderklumpen» (1974), Albert Åberg TV-serien og julekortfilmen over alle julekortfilmer, «Karl-Bertil Jonssons julafton» (1975), som står bak. 

Historiene - det er fire-fem av dem - er hentet fra flere av Lindgrens bøker om den lille rakkeren. 
Om da Emil legger ut på tiggerferd for å få penger til fluefangere. 
Om da han slipper løs en sint sauebukk. 
Samt diverse uhell som involverer rottefeller og blodklubbmiddager. 

De aller minste vil kose seg (filmen vet å fatte seg i korthet: 54 minutter). 
Foreldrene deres vil nok lengte tilbake til TV-serien fra 1970-tallet, som om sant skal sies mer moderne enn denne mer idylliske varianten. 
Alle vil ha glede av den fine, gammelmodige animasjonen. 
MORTEN STÅLE NILSEN 
