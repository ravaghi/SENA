Endelig nett-fotball
Siste tilskudd i «Football Manager»-serien er et friskt forsøk på å tilfredsstille alle som er sultne på onlinefotball. 
Men første forsøk når ikke helt opp. 

«Football Manager Live» er en forenklet massiv multipayer online-versjon av de vanlige «Football Manager» spillene, men i stedet for å ta over et virkelig lag skal man her danne sitt eget fra bunnen av i jakten på sølvtøy og berømmelse. 

Når man er ferdig med å navngi laget og designe drakter velger man en spillverden å bli medlem av. 
Disse verdene fungerer akkurat som en server i hvilket som helst annet onlinespill. 

Hver verden har en kort beskrivelse som forteller deg hvilke spillere du finner der, for eksempel hvor de er fra og hvilke fotballklubber de holder med. 
Man kan bare spille mot de som er i samme spillverden, men dette er mer en tilstrekkelig siden hver verden inneholder rundt 1000 andre spillere. 

Deretter velger man seg et forbund etter hvor mye tid man tror en kommer til å legge ned i spillet. 
Det er disse forbundene som fordeler de ulike spillerne i forskjellige ligaer. 
Det er også mulig å lage egne cuper hvor man inviterer venner man kan spille mot. 

For å spille kamper kan man enten la spillet finne tilfeldige motstandere eller du kan velge å utfordre andre selv. 
Trenings- og vennskapskamper kan settes opp og spilles døgnet rundt. 

Ligakampene har derimot fastsatte tidspunkt på dager for når de må spilles. 
Om man ikke rekker å spille før tidsfristen går ut simulerer spillet kampen. 

Alt i «Football Manager Live» foregår i sanntid. 
En sesong foregår over en måned, hvor det spilles kamper i 21 dager og resten går med til off-season. 
Alle kampene spilles i den velkjente 2-D motoren som serien har brukt over lengre tid. 

I teorien ser man kun høydepunktene av kampen, men terskelen for hva som regnes for høydepunkt er meget lav, så man blir ofte sittende å se på støttepasning etter støttepasning. 

Under kampene kan man styre det taktiske aspektet av sporten, og gjøre bytter på samme måte som vi er kjent med fra tidligere «Football Manager»-spill. 
«Sports Interactive» har derimot tatt vekk «team talk»-muligheten før, under og etter kamp, og jeg må innrømme at jeg savner det å gi spillerne mine en omgang med hårføneren når de presterer under evne. 

Den menneskelige tilstedeværelsen under kampene tenker man ikke mye over. 
Man har fokuset på de 22 spillerne som er på gressmatta, og det føles ikke viktig at den tenkte personen som står og skriker på sidelinja om at backen må være med fremover er menneske eller maskin. 

Nå skal det legges til at jeg spilte i en spillverden hvor jeg ikke kjente noen, så om man klarer å starte en liga hvor de fleste er bekjente vil jeg tro dette øker underholdningsverdien betraktelig. 

Den største forskjellene fra de tidligere «Football Manager»-spillene er at detaljstyringen er fjernet og erstattet med et ferdighetssystem. 
Dette systemet bygger på sju hovedkategorier, som vektlegger forskjellige kvaliteter som for eksempel trening, speiding eller taktikk. 
De forskjellige ferdighetene tar fra 20 minutter til flere dager å lære seg, alt etter hvilket nivå man trener seg opp til. 

I begynnelsen var jeg skeptisk. 
Dersom man ikke har trent seg nok opp i de forskjellige kategoriene har man begrenset med valgmuligheter. 
Etter et par timer med spillet skjønner jeg imidlertid hvor Sports Interactive vil med systemet. 

Det tilfører spillet et visst rollespillelement og sørger for at man får mange forskjellige managertyper. 
Man kan for eksempel utvikle seg til å bli den nye Rafa Bentez og være en taktisk rev, eller man kan bli den nye Arsene Wenger å føre opp unge talenter til startelleveren sin. 
Kombinasjonene er mange og er i stor grad med på å gi spillet et mer personlig preg. 

På mange måter sitter jeg igjen med følelsen av å ha hilst på lillebroren til «Football Manager 09». 
Ikke at det er dårlig å hilse på familien, men jeg har mye mer lyst til å henge med den kule storebroren. 

PS: 
Eivind Bjørås er vår nye sportsspillanmelder. 
Han er 24 år gammel og tar for tiden lektorutdanning i Trondheim med master i realfag på NTNU med spesialisering innenfor kjemi og biologi. 

Han nevner «Gears of War», «Knights of the Old Republic», «Football Manager», «NHL»-serien, «Track & Field», «FIFA»-serien og «Pro Evolution Soccer»-serien som noen av sine favorittspill. 

Han forteller videre at noen nok kaller ham sportsidiot ettersom han liker det meste av sport (så lenge det ikke inneholder hest). 
Han bedriver også fotball og klatring på fritiden, og har tidligere drevet med blant annet kickboksing og judo. 

En litt «annerledes» trailer for PC-spillet Football Manager Live. 
