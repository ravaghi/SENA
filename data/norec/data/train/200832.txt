Sony NWZ-S610
TEST: 
DinSide Data deler svært sjelden ut seksere. 
Her er unntaket. 

S610 er så bra at vi nesten har glemt alle gamle synder allerede. 

De av dere som husker testen av Sony NW-A805 i fjor vil huske vår begeistring for spilleren. 
Det meste stemte, med to alvorlige unntak: fryktelig programvare for organisering og treg overføring av filer. 
Uavhengige testmagasiner verden over har i årevis slaktet Sonys proprietære SonicStage-programvare, uten at det har sett ut til å hjelpe. 

Si din mening nederst i saken 

Sony, som ikke akkurat er kjent for å tråkke i andres spor, har også sverget til sitt proprietære lydformat ATRAC. 
Formatet er lukket og kryptert, og ingen andre enn Sonys egne spillere - og forhatte SonicStage-programvare kan spille av musikkfilene. 
Samtidig har Sony pøst ut store summer for å bygge opp sin egen musikkhandelsløsning Connect, som langt fra har blitt den suksessen selskapet hadde håpet på. 

Tok til fornuft 

Det skulle imidlertid gå flere år før Sony omsider innså det verden hadde forsøkt å fortelle dem hele veien, at sporet de tråkket gikk både i feil retning og ville til slutt ende i avgrunnen. 
Publikum hadde nesten gitt opp da nyheten om helomvendingen kom tidligere i høst. 

Sony bestemte seg nemlig for å gjøre alle de nye spillerne sine kompatible med Windows Media Player, WMA-formatet, MP3 og AAC. 
Du kan dessuten slippe programvare helt, om du ønsker det, ved å dra og slippe filer via Utforskeren til spilleren, og fra spilleren tilbake til PCen. 
Ikke nok med det - de nye spillerne er ikke lenger kompatible med Sonys eget ATRAC-format, og Connect-satsningen er besluttet nedlagt. 

Valget må ha vært tøft for Sony, men var etter vår mening tvingende nødvendig. 
Det første resultatet av omleggingen har vi hatt gleden av å teste de siste par ukene, og bærer navnet NW-S610. 
Den lille mediespilleren er betydelig mindre enn en klassisk iPod Nano, men er likevel utstyrt med en større skjerm som også kan vise bilder og film. 

Støtter iTunes 

NWZ-S610 kommer i flere farger (sort, sølv, rød og rosa) og kapasiteter (2,4 og 8 GB), og støtter de nevnte musikkformatene, JPG-bilder og MPEG4-video (som også blir PS3 og PSP-kompatibel). 
Det følger med programvare for konvertering av videofiler til kompatibelt format, samt konvertering av ATRAC-filer til MP3. 

Sony har alliert seg med Napsters musikkhandelsløsning, men denne er dessverre ikke tilgjengelig for norske brukere i skrivende stund. 
Det finnes imidlertid mange butikker som selger WMA-filer med DRM, og disse støttes helt fint. 

Du kan også handle musikken din gjennom iTunes Store, og spille den av på Sony-spilleren, så lenge du holder deg til DRM-frie filer, riktig nok. 
Mye tyder imidlertid på at DRM snart vil være borte. 
Nylig startet Amazon salg av ubeskyttede MP3-filer, og her hjemme har også Musikkonline forkastet WMA-format med DRM til fordel for MP3. 
Da er det uansett greit å vite at S610 støtter alle disse alternativene. 

Funker i Linux og MacOS 

For øvrig har spilleren klokke og FM-radio, og kan også brukes som ekstern lagringsenhet for datafiler. 
Overføringshastigheten er betydelig oppgradert siden vi testet A805, og nå overfører du omtrent en sang pr sekund via USB-porten (ca 4 MB pr sek). 
Og ja - den funker like godt mot Linux og MacOS som mot Windows. 
Vi har testet alle tre plattformene. 
Når den er tilkoblet maskinen lades batteriet, som temmelig hurtig når 80%. 
Fulladet holder den til 33 timer med kontinuerlig musikkspilling, noe som betyr at den er i toppsjiktet i sin klasse på dette punktet. 

Kontakten på undersiden av spilleren er ikke-standard, så ta godt vare på kabelen. 
Vi liker best når spillerne har standard miniUSB-port, men Sony begrunner valget blant annet med at spilleren kan kobles til diverse dokk-løsninger, blant annet på nyere Sony stereoanlegg. 

Enkel i bruk 

Spilleren har en utforming som er lett å like. 
Den har avrundede hjørner, og er tynn og lett nok til at den får plass nær sagt hvor som helst. 
Skjermen måler 1,8 tommer, er usedvanlig skarp og er godt lesbar i alle lysforhold, også i solen. 
Men det som gleder oss mest er betjeningsvennligheten på spilleren. 
Her har Sony virkelig funnet vinnerformelen. 
Navigeringen sitter i fingrene etter få trykk. 

Mellom fire retningsknapper sitter play/pause-knappen, og over sitter knappene Back og Option. 
Sistnevnte gir deg relevante valg knyttet til hvor du befinner deg i menyen eller hvilken mediefil som avspilles. 
Responsen på knappene er umiddelbar, også når du starter spilleren; det er gjort på brøkdelen av et sekund. 

Lyden har egen todelt knapp på høyre side, og på motsatt side sitter en skyveknapp for å låse betjeningen når spilleren ligger i lomma. 
Genialt enkelt og brukervennlig. 

Mange innfallsvinkler 

Spilleren sorterer filene basert på tagger og/eller filnavn. 
Sistnevnte er spesielt ålreit når du har sortert filer i mapper, og når taggene er feil eller mangelfulle. 
Det beste er imidlertid musikkfiler med fyldig ID3-informasjon, da kan du boltre deg i mange forskjellige innfallsvinkler til samlingen din. 
Søk på forbokstav samt en egen shuffle-funksjon som spiller musikk fra et tilfeldig årstall er blant de morsomme og nyttige ekstrafunksjonene som drar nytte av dette. 

Overbeviser på lyd 

Vi var full av lovord om lydkvaliteten på A805. 
Den spilleren ble levert med en spesiell in-ear-løsning, mens S610 leveres med plugger som hviler i det ytre øret. 
De sitter imidlertid godt takket være den lett eggeformede utformingen. 
Lyden er også denne gangen meget bra, og feinschmekkere har muligheten til å justere lydbildet gjennom en rekke forhåndsdefinerte innstillinger og to brukerdefinerte innstillinger basert på den innebygde equalizeren. 

Effekter som virtual surround, karaoke, stadium etc finnes også, og selv om vi prøver å unngå akkurat disse, ser vi ikke bort fra at de kan skape en ekstra dimensjon til musikken som enkelte vil like. 

Skjermen er liten til videoavspilling, men den avlange formen hjelper i det minste på. 
Kvaliteten er i tillegg blant de aller beste vi har sett i denne typen spillere, så det er slett ikke umulig å få god opplevelse av KliKK-episodene på trikken med denne. 

Til slutt må vi også berømme FM-radioen, som har en uvanlig sterk mottaker. 
Våre lokaler i Mølleparken er en god arena for å teste slike, og her har ingen lommespiller scoret bedre enn Sony NW-S610. 
Du kan lagre stasjoner automatisk eller manuelt, veksle mellom stereo og mono, og kan også bestemme hvor sterk kanalen må være for at den skal lagres automatisk. 

Konklusjon 

Sony har laget en spiller som fungerer slik publikum ønsker at MP3-spillere skal fungere. 
Det har mange andre også gjort den siste tiden, blant annet Creative, men til Sonys forsvar må legges til at det er svært sjelden vi har så lite å utsette på en spiller etter en test som vi har på denne. 

Sony NWZ-S610 er rett og slett gjennomført i nær sagt alle bauger og kanter, og med fornuftige prislapper er dette blant de klart beste kjøpene du kan gjøre i flash-klassen akkurat nå. 
Men så spørs det da, om Sony er for sent ute. 
Dette markedet er som kjent "eid" av Apple, og salget av rene MP3-spillere er alt i tilbakegang, mens musikkmobiler er i sterk vekst. 

Vi gratulerer uansett Sony med terningkast 6 og anbefalt-stempel fra DinSide.no. 

OPPDATERT 01.10: 
S610-serien skal være på vei ut i butikkene i disse dager. 
Det første partiet er i følge Sony sendt til Netshop.no 
