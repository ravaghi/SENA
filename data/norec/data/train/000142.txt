Game of Thrones S03 E01-02
Kvalitet – og Kristofer Hivju, er stikkordene for tredje sesong av Game of Thrones. 

Anmeldelsen er basert på de to første episodene av sesong 3. 

Maktkampen om jerntronen fortsetter når vi tar turen tilbake til Westeros sine syv kongeriker i tredje sesong av Game of Thrones. 

Nå tilspisser intrigene seg, vår kjære favorittdverg er ute i hardt vær og serien tar en mørkere vending, for som vi alle vet: 
«winter is coming». 

Det kan være lurt å se de siste episodene av andre sesong på nytt nå før du begynner på sesong tre, for du bør ha hendelsene fra forrige sesong friskt i minne for å holde tritt med hva som skjer. 
Det er mange nye rollefigurer å holde styr på, så her gjelder det å ha tunga rett i munnen. 

Kaster deg ut i historien 

Første episode kaster ikke bort noe tid på å sette seeren inn i hva som har skjedd tidligere, men fortsetter historien der andre sesong slapp. 

Kong Joffrey og Lannister-klanen klamrer seg til tronen og makta i Kings Landing, mens Tyrion Lannister blir mørkere til sinns etter hvert som det blir tydelig akkurat hvor uønsket hans eksistens er. 

Rob Stark fortsetter sin krig og hevntokt lenger nord, mens Jon Snow går bak fiendens linjer «beyond the wall». 
Og i øst vokser Daenerys Targaryen sine drager seg store, mens hun kjøper seg en hær av slaver hun skal erobre Westeros med. 

De forskjellige historielinjene veves sammen på en god måte, med en fin flyt i vekslingen mellom dem. 

If Mance Rayder likes you, you'll live another day. 
- Ygritte til Jon Snow. 

Hivju er som født for rollen 

Det er ingen tvil om at Game of Thrones er en av de mest imponerende produksjonene seriemesteren HBO noensinne har produsert. 
Dette er det nærmeste vi kommer Ringenes Herre på fjernsyn og med tredje sesong av serien fortsetter festen av storslåtte sett, kostymer og omgivelser. 

Som i de foregående sesongene er det likevel de interessante rollefigurene og den enestående ansamlingen av skuespillere som gjør inntrykk i tredje sesong av Game of Thrones. 

Serien utvider rollegalleriet med en rekke nye, gode rollefigurer. 
For oss i Norge er det spesielt morsomt å se Kristofer Hivju i rollen som Tormund Giantsbane, wildlings-lederen Mance Rayders høyre hånd, og han er en svær kriger med en spøkefull tunge. 

Med sitt store skjegg og ville utseende er Hivju som født for rollen, men det er gøy å se at det er mer enn utseendet som er på plass for Hivju. 

Han gir Giantsbane en grov røst som passer rollen godt, og et inntrykk av at Tormund er en farlig mann, samtidig som han har glimt i øyet. 

Imponerende rolleprestasjoner 

Arya Stark, spilt av Maisie Williams, er ei tøff lita jente som er en av mine favorittfigurer i serien. 
På flukt fra grusomhetene som utspilte seg i Harrenhal møter hun mange interessante figurer på sin vei i sesong tre, blant annet Thoros of Myr, en R’hllor-prest som er mer opptatt av damer, alkohol og slåssing enn å være gudfryktig. 

Den britiske komikeren Paul Kaye spiller Thoros, som er et medlem av the Brotherhood Without Banners, en gruppe fredløse som jobber mot Lannister-klanen, og Kaye gjør Thoros til et gøyalt innslag i sesongen. 

Ciarán Hinds (Rome) som Mance Rayder og Diana Rigg som Lady Olenna Redwyne er andre nye ansikter jeg likte godt, men jeg lot meg spesielt imponere av Thomas Brodie-Sangster, som spiller Jojen Reed, den synske gutten som kommer til å hjelpe Bran Stark med å utvikle seg denne sesongen. 

Brodie-Sangster, som er mest kjent fra Love Actually er trygg og selvsikker i rollen som den alvorlige Jojen, og er svært troverdig som en slags læremester for Bran. 

Jeg likte ham umiddelbart og gleder meg til å følge med på hvordan Brodie-Sangster presterer utover i sesongen. 

KVALITET 

To episoder er kun en liten smakebit på den tredje sesongen av Game of Thrones, og jeg har ikke blitt introdusert for alle de nye rollefigurene enda. 

Som fan av bøkene vet jeg imidlertid hva som kommer til å skje og det er mye som skal utspille seg på TV-skjermen som jeg gleder meg til å se. 

Så langt er det uansett helt klart at også tredje sesong av Game of Thrones er velskrevet, velspilt og veldig, veldig spennende. 

Game of Thrones ser du på C More mandager klokken 20.00, eller når som helst hos HBO Nordic. 
