Pacific Rim (Blu-ray)
Gnistrende bilde og tordnende lyd! 

Vil du vise hva stua eller hjemmekinoen din er i stand til å formidle av gnistrende bilder og tordnende lyd? 
Det spørs om ikke blu-ray-utgivelsen av regissør Guillermo Del Toros film Pacific Rim er ideell til dette formålet. 

Ved siden av et skalpellskarpt bilde og et eksplosiv lydspor, har Blu-rayen også et godt utvalg av ekstrastoff, som gjør Pacific Rim til en fortreffelig opplevelse for det rette publikummet. 

Og hvem er det? 
Vel, som Del Toro sier selv i en av de medfølgende dokumentarene: 
- Denne filmen er laget av folk som elsker gigantiske monstre og roboter TIL folk som elsker gigantiske monstre og roboter! 

FILMEN: 

Fra kinoanmeldelsen: 
Pacific Rim er en effektfest uten like, en maktdemonstrasjon av hva som er mulig å visualisere, og et veritabelt angrep på dine sanser som kroppen husker lenge etter at filmen er over. 

Historien er akkurat så enkel som den trenger å være, figurene er skall av virkelige mennesker og man kan saktens sette alle ti fingre på et og annet gapende plotthull. 

Men jeg glemmer det fort ettersom alt bare blir større og større, inntil enhver innsigelse blir like absurd som filmen selv! 
12-åringen i meg elsker Pacific Rim! 

BILDET: 

Det finnes ingenting negativt å si om billedkvaliteten. 
Den er rett og slett ekstremt god! 
Detaljrikdommen, fargepaletten, og kontrastnivået er fantastisk, både i 2D og 3D. 

Da jeg så filmen på kino, ble jeg nærmest overveldet av bildenes gigantiske skala og de rikholdige actioninntrykkene. 
På Blu-ray kunne jeg bruke tid på å se nærmere på detaljene, noe billedkvaliteten gir meg alle muligheter til. 

Det er også imponerende å se hvor godt praktiske effekter og digitale effekter smelter sammen til en troverdig helhet. 
Jeg får aldri følelsen av at skuespillerne beveger seg foran store grønne vegger, noe de som oftest gjør. 

Blu-ray-bildet formidler en sanselig og malerisk verden av naturkrefter, utenomjordiske vesener og jordnært kaos. 
Guillermo 
Del Toro forteller i ekstrastoffet hvordan han til og med har hentet inspirasjon fra en maler fra romantikken til noen av bildene i filmen. 

Pacific Rim kan kjøpes i både 2D og 3D (3D-versjonen har også en 2D-disk inkludert). 
Hvor godt 3D fungerer hjemme hos deg, kommer selvsagt an på utstyret du har. 
Hos meg er 3D-kvaliteten helt grei, men bildet tar seg åpenbart best ut i vanlig 2D. 

LYDEN: 

En gigantisk film med gigantiske bilder må selvsagt ha gigantisk lyd. 
Det har heldigvis Pacific Rim! 
Filmen kaster oss ut i monsterkamp ganske umiddelbart, og lydsporet omringer meg med frådende hav, et ulende monster og metalliske robotlyder. 

Det drønner godt når disse elementene braker sammen! 
Og det beste er at lydene blir bare større og større, dess lenger ut i filmen vi kommer. 
Det kan bli mye støy, men heldigvis er lydsporet mikset med god dynamikk, slik at de minste lydene ikke nødvendigvis drukner i de store. 

Det er likevel en ting ved lydsporet som er veldig pussig. 
Den engelske originallyden presenteres i DTS-HD MA 5.1, mens det tyske lydsporet er i DTS-HD MA 7.1, altså med to ekstra surroundkanaler. 
Jeg lurer veldig på hva som ligger bak denne tekniske beslutningen, all den tid den amerikanske Blu-ray-utgaven har engelsk lydspor i full 7.1. 

Det pleier alltid å være originallyden som har flest kanaler, mens dubbingen må klare seg med mindre. 
Dette er mer pussig enn irriterende, men jeg får følelsen av å gå glipp av noe når lydsporet ikke presenteres i best mulig kvalitet. 

Vil du ha den aller beste lyden, må du kjøpe den amerikanske Blu-ray-versjonen, men må da klare deg uten norsk tekst. 
Likevel er DTS-HD MA 5.1 nok til å skape liv og røre i mine høyttalere til at lyden kompletterer bildet. 

EKSTRASTOFFET: 

Jeg kan ikke klage på mengden ekstrastoff her. 
Guillermo 
Del Toro har lest inn et kommentarspor, der han forteller engasjert og detaljert om sin kjærlighet til japanske monsterfilmer og mekkaroboter, og hvordan han ville lage den ultimate filmen for likesinnede. 

Han er også i aller høyeste grad til stede i dokumentarene, som er samlet under navnet Focus Points. 
I stedet for én lang dokumentar, er dette pluss minus 5 minutter lange snutter som omhandler ulike deler av produksjonen. 
Det er mye god informasjon her, fullt av blikk bak kulissene. 

Det er blant annet kostelig å se Idris Elba på skuespillernes første leseprøve, når han leser «Today we are cancelling the apocalypse», og gliset i ansiktet forteller alt om hva han synes om denne typen heroisk bullshit. 

Dokumentarene avslører også hvilket vanvittig arbeid som ligger bak en slik effektfilm. 
Men det er ingen spor av uenigheter, konflikter eller andre problemer i noen av snuttene, selvsagt fordi alt er produsert av filmselskapet selv. 

Disse småfilmene føles også derfor som forlengede promofilmer, og har et anmasende preg over seg. 
Blant annet teppebombes hvert sekund av aggressiv spenningsmusikk, som av og til nesten overdøver det som blir sagt. 
Jeg hadde virkelig foretrukket en roligere og fordypende form på stoffet. 

Her går ting så kjapt at jeg får inntrykk av at bakomstoffet er produsert for folk som egentlig ikke bryr seg så mye om filmen. 
Men de som velger å se ekstrastoff er de som faktisk bryr seg, og de hadde fortjent en bedre innpakking av alt det interessante som fortelles her. 

Den beste dokumentaren skjuler seg under navnet The Digital Artistry of Pacific Rim, som er en 17 minutter lang film om hvordan de digitale effektene ble planlagt og utført. 

Her får Del Toro og hans medhjelpere tid til å forklare ganske detaljert om tankene bak effektene, og vi får blant annet være med på de første møtene som effektfolkene hadde i 2011. 

Også denne dokumentaren akkompagneres av den samme harde promomusikken, men er likevel mer fordypende enn de kortere filmene under Focus Points-paraplyen. 

The Director’s Notebook er en fiffig funksjon, der du kan bla gjennom Guillermo Del Toros egen notatbok med både tekst og bilder. 

På alle sider kan du trykke på symboler, som enten oversetter Del Toros spanske setninger til engelsk, viser bilder og tegninger eller tar deg til videoklipp. 
Det kan bli litt tungvint å bla seg gjennom alt dette, men innholdet er fint, spesielt videoklippene. 

Ekstrastoffet inneholder også noen slettede scener og tabbeklipp. 

KONKLUSJON: 

Pacific Rim ble ingen kjempesuksess på kino. 
Kanskje finnes det ikke nok mennesker som elsker gigantiske monstre og roboter, samtidig som markedsføringen muligens ikke greide å formidle hva slags film dette egentlig er. 

Det filmen er, er en eventyrlig miks av japansk filmtradisjon og moderne Hollywood-trylleri, via en visjonær mexicaner. 
Den byr på fantastiske effekter i en historie som bare blir større og større, til den omtrent sprenger seg ut av filmruta, i hvert fall i 3D. 

Jeg mener at Pacific Rim absolutt bør få en sjanse, og nå som den er ute på en svært god Blu-ray, har du muligheten! 

OPPDATERING: 
Jeg har funnet ut at filmen per 5. desember 2013 hadde tjent inn over 400 millioner dollar på verdensbasis, så "ingen kjempesuksess" er noe misvisende 
