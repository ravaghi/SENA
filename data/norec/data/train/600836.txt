Beatles for dummies
Drama 

Regi: 
Peter Flinth 

Skuespillere: Louis Williams, Ole Nicolai Jørgensen, Halvor Tangen Schultz, Håvard Jackwitz, Susanne Boucher, Peter Gantzler, Gard B. Eidsvold, Marit Andreassen 

Manus: 
Axel Hellstenius 

Musikk: 
Magne Furuholmen 

Norge 2014 

Aldersgrense: 7 år 

Egnethet: 
Ungdom/Voksen 

Kim er forelsket i Cecilie. 
Han er en kjøpmannssønn fra Frogner, hun bor i et stort herskapshus på Bygdøy. 
Han er en sjenert Beatles-fan, hun foretrekker Leonard Cohen fordi han har så fine tekster. 
Å falle for en jente som er så mye mer velstående og sofistikert enn en selv, byr selvsagt på utfordringer. 

At filmen «Beatles» er blitt noe annet enn boken «Beatles» burde ikke overraske noen. 
Når hele Norges favorittoppvekstroman skulle filmatiseres, var det likevel lov å håpe på noe mer enn en romantisk komedie med flat spenningskurve. 

Hadde filmskaperne enda lagt ned like mye innsats i å ta vare på bokens dybde som de har gjort i å gjenskape 60-tallets Oslo. 
Men i filmen er ikke Kim Karlsen så mye en skadet kunstnersjel som han er en, vel, sjenert og forelsket Beatles-fan. 
Og historien handler ikke så mye om å finne sin plass i verden som den handler om å vinne hjertet til en pen jente. 
Og det ene føles adskillig mer prosaisk enn det andre. 

Louis Williams og Susanne Boucher er søte i hovedrollene, og på sitt beste har filmen en fin følsomhet. 
Men når den i lange strekk føles både forutsigbar og småkjedelig, er det vanskelig å ikke tenke at mye er gått tapt på veien fra bok til film. 
