Morsomt kaffeslabberas
Regissøren av «Notting Hill» har samlet fire av Englands beste skuespillere til kaffeslabberas, og det er overraskende underholdende. 

Eileen Atkins («The Crown»), Judi Dench («Skyfall»), Joan Plowright («101 dalmatinere») og Maggie Smith («Downton Abbey»), har preget den britiske scene i en årrekke, og alle har mottatt ærestittelen Dame (kvinnelige varianten av Sir) av det britiske kongehuset for sin formidable innsats i deres felt. 

Dokumentaren «Nothing Like a Dame» er spilt inn i huset til Joan Plowright, som hun tidligere delte med sin nå avdøde ektemann og en av verdens største filmlegender, Laurence Olivier. 
I tillegg til å filme kvinnene i vante omgivelser, har regissør Roger Michell gjort et annet genialt trekk, nemlig å gjøre så lite som mulig. 
Kameraet bare ruller og går og lar venninnene mimre i vei, mens vi innimellom får se gamle filmklipp som viser deres talent og utstråling. 

Rundt bordet er de fire kvinnene først og fremst gamle venner og kollegaer, og med humor og glimt i øyet ser de tilbake på livet og karrieren. 
Noen ganger blir de penset inn på temaer, og ingen temaer virker tabu. 
De snakker rett fra levra mens de ler godt av egne og hverandres historier, og den gode stemningen er veldig smittsom. 
