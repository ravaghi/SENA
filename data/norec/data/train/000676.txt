World of Warcraft:Mists of Pandaria 

Den fjerde utvidelsen bringer gløden tilbake! 

Etter en drøy uke i Pandarias dype skoger og store gressletter kan jeg konstatere én ting - jeg vil ikke forlate dette stedet! 

Med World of Warcrafts fjerde utvidelsespakke viser Blizzard nok en gang at WoW er kongen av MMO-spill. 

Mists of Pandaria er en solid utvidelsespakke som vil gi gamle spillere ny motivasjon og nye spillere lyst til å ta turen inn i Azeroth. 

Du må redde Pandaria 

I World of Warcraft: 
Mists of Pandaria tar vi turen til et helt nytt kontinent, som har ligget skjult fra resten av Azeroth i tusener av år, bak en vegg av ugjennomtrengelig tåke. 
Der har det vokst frem en fredfull sivilisasjon urørt av uroligheter og krig. 

Når en storm kaster krigsskip fra alliansen og horden i land langs kysten, blir alt dette forandret. 

De to gruppene utnytter Pandaria for å få ressurser til den endeløse krigen sin, og pandarenes fredfylte tilværelse slår sprekker. 
Krigen vekker til live en ondskap som forgifter landskapet og innbyggerne i det. 

Nå er det selvsagt opp til deg å hjelpe Pandaria fra den sikre undergang. 

Hva er nytt? 

Som i de tidligere utvidelsene i World of Warcraft får du en rekke nye områder å utforske i Mists of Pandaria. 

Du har åtte nye soner å boltre deg på og det er tydelig at Blizzard gjerne vil at spillerne skal bruke mer tid i universet de har skapt for oss. 

Å utforske Pandaria er en utrolig spennende affære. 
Det er ikke bare mye å utforske, det er også slående vakkert. 
Omgivelsene er designet med tydelig inspirasjon av kinesisk kultur, og bygningene og naturen som omgir deg i spillet er fantastiske. 

Med den storslagne og nydelig musikken (blant andre Neal Acree og Russell Brower) du blir akkompagnert av i tillegg, byr Mists of Pandaria på mange «gåsehudøyeblikk». 

Du kan jo høre litt på lydsporet her mens du leser resten av anmeldelsen! 

Lag en pandaren monk! 

Det høyeste nivået figuren din kan bli er hevet fra 85 til 90. 
Også må vi selvsagt ikke glemme den nye rasen. 
For du kan jo ikke bare besøke Pandaria med en av dine gamle figurer, du kan også starte opp en ny pandaren-figur på The Wandering Isle, en øy som ligger på ryggen til den gigantiske skilpadden Shen-zin Su. 

Pandaren er, som du sikkert har sett, en menneskelignende utgave av kjempepandaen og den røde pandaen. 
De er veldig sjarmerende og kan spilles som klassene hunter, priest, shaman, mage, rogue og warrior, i tillegg til den nye klassen monk. 

Monk er en tilgjengelig klasse for alle rasene i World of Warcraft utenom worgen og goblin og kan brukes til både forsvar (brewmaster), skade (windwalker)og helbredelse (mistweaver). 
Er du monk utnytter du din indre styrke og «chi» til å slippe evnene dine løs, du er mester i nevekamp og bruker kun våpen til avsluttende angrep. 

Jeg valgte å spesialisere min pandaren-figur som windwalker og jeg likte godt hvordan dette fungerte. 
Chi bygger seg opp etter hvert som du bruker visse angrep, før du til slutt kan utløse nye angrep som igjen tapper deg for chi. 
Dette lager en god flyt i kampsystemet. 

Siden du forlater The Wandering 
Isle når figuren din er på nivå ti, testet jeg ikke monk lenger enn dette. 
Jeg har imidlertid fått en sniktitt på hvordan klassen fungere på høyere nivå i betaen, og jeg tror dette kan bli en populær klasse. 

Bekjemp monstre på tid 

Det er seks nye «dungeons» for grupper på fem og tre store for 25 personer i Mists of Pandaria. 
I tillegg er Scholomance, Scarlet Halls, Scarlet Monastery og Ragefire Chasm blitt oppdatert. 
Det er også to nye områder for spiller-mot-spiller-kamp (battlegrounds). 

Blizzard har også lagt inn en ny funksjon som heter «challenge mode» for dungeons, der det er om å gjøre å fullføre på kortest mulig tid. 
Jo fortere gruppen fullfører, jo høyere blir belønningen. 

Man kan selvsagt sammenligne tiden med andre, og konkurrere om å få den beste tiden. 
For at alle skal ha samme utgangspunkt blir alt utstyr normalisert under utfordringen. 

Du har også mindre dungeons som kalles for «scenario». 
Dette er en tremanns-dungeon uten rollefordeling, som forteller en historie. 

Flott historie og gode oppdrag 

Mists of Pandaria har gjort det gøy å gjøre oppdrag i World of Warcraft igjen. 
Oppdragene du får har større fokus på å fortelle en god historie enn før og de er dessuten mer varierte. 

Et strålende eksempel er «Lost in the Woods», et oppdrag du får i Jade Forrest, der du faktisk tar rollen som noen av figurene i spillet og får gå i deres sko mens de forteller en historie. 
Det er gøy å gjøre noe som er såpass annerledes, og det blir som et friskt pust i spillopplevelsen. 

Du får selvsagt oppdragene der du må drepe tjue skilpadder og samle inn førti blomster også, men når du får dem er de pakket inn på en måte som ikke gjør dem så kjedelige. 

For selv i oppdrag som disse er den gode historien tilstede. 
Det er flere figurer som snakker enn tidligere og de leverer en vittig dialog som får meg til å trekke på smilebåndet. 
Blizzard har dessuten lagt inn flere videosekvenser som bringer historien i spillet videre på en nydelig måte. 

Flyten i oppdragene er også god, noe som er viktig når du plutselig har femten oppdrag i loggen. 
Det er lagt opp til at flere oppdrag bør gjøres sammen, og de bringer deg videre i spillet og til neste sone på en naturlig måte. 

Pokémon og Farmville 

Blizzard har tydeligvis gått den typiske søndagsspilleren i møte, samtidig som de prøver å opprettholde utfordringene for de hardbarka spillerne i Mists of Pandaria. 

«Pet Battle» er et eksempel på ny, lettbeint underholdning i spillet. 
Her bruker du kjæledyrene dine til å utkjempe kamper mot dyrene til andre figurer og spillere i et turbasert kampsystem. 

Du kan også bekjempe dyr du finner i naturen og fange dem hvis du vinner, i ekte Pokémon-stil. 
Forskjellige dyr har ulike egenskaper og får nye ferdigheter etter hvert som de går opp i nivå. 

Hvis du er tilhenger av Pokémon-spillene så kommer du nok til å like Pet Battle. 
Jeg ble fullstendig hekta på å fange nye dyr og å trene dem opp. 
Dette er veldig enkel og lett tilgjengelig tidsfordriv. 

Det kan også virke som om Farmville har sneket seg inn i Mists of Pandaria. 
Pandaren-rasen er nemlig veldig glad i mat, og store deler av oppdragene du får går ut på å samle inn og lage mat og drikke til sultne bjørner. 

Gjennom et oppdrag du får i Valley of the Four Winds får du tilgang til din egen lille åker der du kan gro grønsaker du kan bruke i matlaging. 

Før du kan høste fruktene (egentlig grønsakene) av det du har sådd, må du pløye jord, så frø, spraye mot skadedyr, luke ugress og la godsakene modne i et døgn. 
Hver dag kan du altså komme tilbake og kose deg litt i åkeren, og dette lille elementet er et artig innslag i spillet. 

Ferdighetstreet er borte 

Ferdighetstreet (talent tree) slik gamle World of Warcraft-spillere kjente det er fullstendig forandret i Mists of Pandaria. 

I stedet for det tradisjonelle treet der du får et poeng hver gang du går opp et nivå, får du nå velge tre nye ferdigheter eller egenskaper ved hvert femtende nivå. 

Systemet legger også mer til rette for forskjellige spillestiler enn det gjorde tidligere. 
I motsetning til det gamle treet, der ett valg som oftest var det riktige og beste, står du nå friere til å velge ferdigheter og egenskaper avhengig av hvilken spillestil du har. 

Tidligere søkte folk ofte opp «den beste» oppbygningen av ferdighetstreet for sin klasse og spesialisering på nettet, nå er det enklere å gjøre sine egne valg. 

Med en så stor forenkling er det naturlig nok færre valg å ta. 
Mange av de gamle ferdighetene og egenskapene fra det gamle treet er derfor nå puttet inn i klassespesialiseringen i stedet. 
Du får derfor ulike ferdigheter avhengig av hvilken spesialisering og rolle du ønsker å ha i klassen du spiller. 

Se forskjellen på det gamle og nye systemet her. 

WoW er fortsatt kongen 

Mists of Pandaria har gitt meg gløden for World of Warcraft tilbake. 
Det er tydelig at Blizzard har jobbet hardt for å skape en verden som holder på spillerne sine. 

For selv om World of Warcraft hele tiden har stått sterkt, er det færre og færre spillere som er villige til å betale månedlig for denne typen spill. 
Mange spillselskap sverger nå til free to play-modellen, der man mot å slippe å betale for spillet, blir oppfordret til å bruke ekte penger i spillet. 

Guild Wars 2 er et godt eksempel, og da Filmpolitiet anmeldte spillet tidligere i høst stilte vi spørsmålet om Guild Wars 2 var et spill som kunne utfordre selveste kongen av onlinespill. 

Min påstand er at svaret på det er nei, det kan det ikke. 
Mists of Pandaria vil nok klare å holde på nye spillere i tillegg til å bringe gamle tilbake igjen. 

World of Warcraft sitter fortsatt på tronen i onlineuniverset og det er en glede å se at det fortsatt er liv i den gamle traveren — denne utvidelsen snuser på sekseren på terningen 
