Oppfinnsomme versjoner av skogens konge
«Viltkokeboka» byr på langt mer enn tradisjonelle oppskrifter på viltgryter og steik. 

Viltkokeboka 

Anders Levén 

112 sider 

Vigmostad Bjørke 

Det er en erfaren elgjeger som har skrevet denne boka, noe som fører til en viss overvekt av elgretter. 
Heldigvis har jegeren Anders Levén åpenbart også en stor interesse for matlaging, og nøyer seg på ingen måte med å lage den samme retten igjen og igjen. 
Han forsikrer oss også om at de fleste rettene vil kunne lages av kjøtt fra annet storvilt, om det er det man har tilgjengelig. 
Eventuelt av storfe, om jakten skulle gi riktig begredelige resultater. 

Resultatet er en bok med stor variasjon, både i smaker og tilberedningsmetoder. 
Her lærer du å lage rustikke gryteretter over bålet, men også sous vide-koking, lufttørking og pølsestapping. 
Levén har hentet inspirasjon fra flere kontinenter, og presenterer blant annet oppskrifter på den sørafrikanske ovnsretten bobotie, shish kebab med taboulleh, beef jerky og flere varianter med inspirasjon fra både Mexico og østen. 
Vi får også oppskrifter på en rekke forretter, på alt fra varmende supper til mer sofistikerte fiskeretter. 

Om man skulle ønske seg noe mer fra denne boka, måtte det være noen flere oppskrifter på småvilt og fugl. 
Ellers er det veldig mye å få inspirasjon av her, og selv de ivrigste jegerne vil nok finne retter de ikke har prøvd seg på ennå. 
Det hele ledsages av fine naturbilder og fristende matbilder. 
Man får både lyst til å dra til skogs og til å slå seg løs over grytene. 
Og da har nok boka oppnådd det den skulle. 
