Disse gutta hedrer en gyllen fuzzrockarv
Fartsfylt frihetspunk fra Cloud Nothings. 

ALBUM: 
Cleveland-trioen Cloud Nothings har fram til denne fjerdeplata gått fra å være vokalist og gitarist Dylan Baldis prøvende soloprosjekt til å bli en aldri så liten undergrunnsfavoritt av et rockeband. 

På «Here & Nowhere Else» låter de på samme tid strammere og mer gjennomført punka enn tidligere - ikke ulikt åndsbrødrene i Japandroids viderefører Cloud Nothings med iherdig energi den gyldne arven fra melodikyndige fuzzrockere som Hüsker Dü, Pixies og Sonic Youth. 

Med åtte låter og en varighet på såvidt en halvtime er albumet fritt for omstendeligheter; her driver kjappe trommer, romlende bass og rufsete fuzzgitarer av gårde frontet av Baldis raspende vokal. 

Fine «Psychic Trauma» er det nærmeste vi kommer en ballade, mens «Giving Into Seeing» blander Frank Black-vræl med allsangtakter, og sjuminutteren «Pattern Walks» etter hvert sklir ut i messende gitarstøy. 
«No Thoughts» er et mer konsist høydepunkt, sammen med det avsluttende singelsporet «I?m Not Part Of Me». 

Det belastede frihetsrock-begrepet skal Cloud Nothings slippe å bli belemret med, men dette er jammen meg frihetspunk, om noe. 
