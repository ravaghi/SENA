Stadionsvære refrenger fra Skien
Norsk alternativmetal tar et steg i riktig retning. 

|||ALBUM: 
Skien er ikke den byen som har gjort mest av seg på rockefronten. 
Det kan kanskje trioen Third Brigade gjøre noe med? 

Debuten er i alle fall et godt skritt i riktig retning. 

Gjengen har slått leir i den amerikanske alternativmetaltradisjonen der band som Deftones, Incubus og Tool har styrt showet. 

Det er få nye grep å spore hos Third Brigade, styrken ligger fortrinnsvis i godt håndverk og evnen til å skrive et par blinkskudd på veien. 

Både «Shinola» og «Silence» er melodisterk hardrock, kronet av stadionsvære hjerneklisterrefreng med klar bane til et hvert bankende rockehjerte. 

Det spriker likevel litt, i de mer lettbeinte øyeblikkene smaker «A Strangers Confession» noe av dusinvare. 

Third Brigade er helt klart best når gjengen kler opp Espen Gjerdes flotte røst i mektige koringer og tunge rytmer. 

Da hjelper det også at miksen til DonDon fra WE låter svær og luftig. 
