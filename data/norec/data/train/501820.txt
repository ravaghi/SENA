Paret har gitt ut et glimrende album
Debutplaten til Misty Coast er både nostalgisk og original. 

Misty Coast består av paret Linn Frøkedal og Richard Myklebust, best kjent fra et av Bergens soleklart beste band, The Megaphonic Thrift. 
I dette sideprosjektet får de imidlertid utforske et terreng som ikke er for langt vekk fra støyrocken de vanligvis beskjeftiger seg med, men som har en helt klart mykere og mer poppede natur. 
Uten at musikken kan sies å være faretruende streit av den grunn. 

Et av de beste eksemplene på møtet mellom det harde og det langt mer dansbare, er «Strange Girl», plassert et sted mellom Sonic Youth og Broadcast. 
Videre på albumet demonstrer de gang på gang sin evne til å lage musikk med enorm nerve, skjønnhet og luftighet, som på «Trash Talk Smile», en kort, men vakker affære. 

Deres musikalske landskap er som sagt støyende. 
Men man hører også elementer av åttitallsfavorittene New Order, «shoegaze»-heltene Slowdive og de svenske indie-favorittene i The Radio Dept. 
Misty Coast lyder påfallende tidløst, kanskje spesielt på grunn av Linn Frøkedals stemme. 
Og det tar ikke langt tid før jeg tenker at dette er en bergensk klassiker – hør bare på eksepsjonelle «Take Off /Mess Up» 

Parets referansespekter er stort, men det kjennes aldri som en etterligning, som en hyllest til dem de ser opp til. 
De har et eierskap og en bestemt originalitet i sine låter som gjør det desto mer imponerende at platen fremstår så sammensatt, helhetlig og fullendt. 

På samme måte er Misty Coasts debutalbum full av overraskelser, som på krystallklare, spretne «Asteroid», som er spekket med uventet energi. 

Paret viser at de har en usedvanlig meloditeft, og platen er full av detaljer som setter seg på hjernebarken. 
