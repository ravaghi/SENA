Lissie holder koken
Dette er hennes fjerde album. 
Det er fortsatt mange gode grunner til å lytte på henne om du liker storslått og fengende poprock som høres bra ut med én gang, og som låter bedre og bedre for hver gang. 

Lissie har fått et godt fotfeste i Norge etter mange konserter. 
Den amerikanske artisten, født og oppvokst i Rock Island i Illinois, flyttet til Los Angeles for å starte en musikkarriere. 
Der tok hun opp den milde og fengende vestkystpoprocken i sporene etter blant annet Fleetwood Mac sin storhetsperiode. 

For noen år siden kjøpte Lissie Maurus (35) seg en gård i Iowa for å starte et nytt liv. 
Der har hun en biefarm, dyrker grønnsaker og lever et liv langt unna det glamorøse rock'n roll-livet. 
Og det var det hun sang om på det glimrende albumet for to år siden, "My Wild West". 

Hun holder koken her med sin sterke stemme med tretten låter som tikker inn på tre kvarter. 
Tittelkuttet, "Castles", er mektig og fett. 
Det handler om hva du ønsker å bygge livet ditt med. 
Låten "Feels Good" er et annet høydepunkt; en poplåt med et slags 60-tallspreg. 
Nesten like fin er den rolige "Somewhere", og hele veien er det lett å bli glad i den flotte stemmen til Lissie. 

Kraftballaden, "Sand", er herlig. 
Det er sjel og nerve her. 
Fra begynnelse til slutt. 
Lissie har fortsatt en formidlingslyst som er smittende. 
Det er bare å kose seg med hennes flotte og storslåtte poprock. 
Nok en gang. 
