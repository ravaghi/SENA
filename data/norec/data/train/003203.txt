Kingdom of Heaven - director's cut - Blu-ray vs DVD
Ekstramateriale, ja takk! 

”Kingdom of Heaven” imponerte meg da den hadde kinopremiere i mai 2005. 
Men jeg la merke til at det virket som en fire-timers historie som var presset inn på to og en halv, og spådde at det sikkert ville komme en ”director’s cut”. 

Det gjorde det, selvsagt, og denne versjonen er tilgjengelig på både DVD og Blu-ray. 
Hvilket format skal du velge? 
Det avhenger av om du liker ekstrastoff eller ikke! 

Visuelt vakker 

Året er 1184. 
Den franske smeden Balian (Orlando Bloom) kontaktes av sin ukjente far, den mektige baronen Godtfred (Liam Neeson). 
Han vil ta ham med til Jerusalem, der en ny verden venter. 

Balian blir slått til ridder og lover å beskytte byens folk og den kristne kongen. 
Men noen av kongens undersåtter higer etter krig mot de muslimske sarasenerne. 
Og Balian må i ilden for å oppfylle sin ed. 

”Kingdom of Heaven” er en visuelt vakker opplevelse, selv når den er brutal. 
Regissør Ridley Scott er kjent for akkurat det, uansett hvilken fotograf han jobber med. 

Ekstramateriale DVD vs Blu-ray 

Denne er skutt av John Mathieson og sammen fyller de alle bilder med små detaljer som skaper bevegelse, som for eksempel snødrev i filmens første del. 
Blu-ray-utgaven er selvsagt den beste til å presentere bildene. 

Skarpheten er total, selv i mørke partier og kaotiske slagscener.Det er som å se ut av et åpent vindu! 

DVD-bildet er også av topp kvalitet, men er dømt til å tape i forhold til Blu-ray. 
Er bildet viktigst, velger du Blu-ray. 

Ekstrastoffet på Blu-ray-utgaven av ”Kingdom of Heaven” er derimot ikke mye å skryte av. 
Her finner du kun en trailer for filmen. 
Ingen kommentar, ingen dokumentar. 
Ingenting. 

Men 4-disc-utgivelsen av director’s cut’en på DVD flesker til med flere kommentarspor på disc 1 og 2, blant annet med Ridley Scott og Orlando Bloom. 

Fantastisk dokumentar 

Disc 3 og 4 rommer den fantastiske og imponerende dokumentaren ”The Path to Redemption”, som følger skapelsen av filmen fra tidlige manusforberedelser til filmlansering. 
Den er regissert av Charles de Lauzirika, som lager de beste filmdokumentarene, punktum. 

Så skal du kjøpe ”Kingdom of Heaven – director’s cut” på Blu-ray eller DVD? 
Svaret enn så lenge er DVD. 
Ekstrastoffet er bare så utrolig bra på DVD’n at det bedre bildet på Blu-ray-discen ikke spiller så stor rolle. 

Jeg har begge og trenger ikke velge, men forhåpentligvis vil det bli slik snart at alle Blu-ray-utgivelser har samme mengde ekstrastoff som på DVD 
