Kelis:«Tasty» 

(Arista/BMG) 

Det tredje - og beste - albumet fra Harlem-fødte Kelis. 

Det er fire år siden Kelis sprengte lydmuren med den pågående «Caught Out There». 
Siden den gang har hun stadig intensivert samarbeidet med The Neptunes, noe denne platen nyter godt av. 
Uttrykket er blitt rundere i all sin urbanitet - her smeltes r&b, jazz og hiphop naturlig sammen, produksjonen er renere i Neptunes' velkjente digitalfunk-lydbilde, og Kelis synger med en selvsikker dybde som er noe langt mer enn bare den frekke ungjenta hun var for fire år siden. 
«Tasty» er et imponerende jevnt album, selv om den store hiten kanskje uteblir. 
Nærmest er Andre 3000s (OutKast) Prince-aktige bidrag på «Millionaire» og Nas-duetten «In Public», men her er det mye snadder uansett! 
