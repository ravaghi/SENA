Talking Heads:«Once In A Lifetime» 

(EMI) 

Med New York-kunstrockerne til Afrika - og tilbake. 

Strengt upraktisk, men feiende flott trippel-CD (og DVD)-boks som dokumenterer det sene syttitallets/tidlige åttitallets kanskje beste, og ganske sikkert mest eksperimentlystne, amerikanske rockband. 

Fra den tidlige, naivt nevrotiske perioden da de fremdeles ble sett på som et punkband (CD1), til de siste tre albumenes «americana» og «worldbeat»-øvelser (CD3). 
Formtoppen nås midtveis, der bandet i samarbeid med produsenten Brian Eno, alle ambisiøse rockeres høye beskytter, oppdaget afrikansk musikk, og med frapperende resultater paret denne med en nervøs, rastløst kreativ sensibilitet som er like New York som Woody Allen. 

Musikkvideopionèrer var de også, noe de forbausende lite daterte klippene på den medfølgende DVD'en, en oppdatert versjon av den gamle VHS-godbiten «Storytelling Giant», gir 13 stort sett meget overbevisende bevis på. 

«Once In A Lifetime» inneholder relativt lite tidligere utilgjengelig stoff, og den formidable dobbeltsamlingen «Popular Favorites 1976-1992: 
Sand In The Vaseline» forblir den beste inngangsbilletten for nysgjerrige. 
Men som luksusobjekt for sertifiserte fans er «Once In A Lifetime», det kronglete fysiske formatet til tross, unektelig gromme greier. 

MORTEN STÅLE NILSEN 
