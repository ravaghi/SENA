Bølge opp, bølge ned
Når evaluører blir slitne, går de rundt og omtaler filmer som «ujevne». 
Men Costner-Kutcher-dramaet «The guardian» bølger virkelig opp og ned som en zodiac i høststorm. 

Kevin Costner er blitt en slags gudfar for bitter-romantiske actiondramaer der han sjøl er så modent mandig at man kan høre gnissinga av strømpebukselår mot stolseter i salen. 
Når Costner spiller Kystvakt-svømmer som kaster seg i havet og redder folk med en pust som nisene ville ha misunt ham, da føler du at havet er takknemlig for at han gadd besøke det. 
Og du føler at det å være mann er vakrere enn TV-fotball. 

Med andre ord: 
Kevin er ennå noe av det tøffeste på denne sida av dinosaurene. 

Det er verre med Ashton Kutcher. 
Hvis han hadde spilt Frodo i «Ringenes herre», ville Peter Jackson kjørt gaffeltruck i Burbanks nå. 
Gutten har ikke bare et håpløst oppdrettsfjes. 
Han spiller film slik Bambi skøytet. 

Kutcher er enda verre enn dårlig når han skal være brysk brakkegeni som sjekker opp lakonisk Petra på bar. 
Da blir fælt bare en firebokstavers underdrivelse. 
Men så filmer plutselig actionregissøren Davis havet igjen, og da blir til og med Stomperud-humoren tilgitt en liten stund. 

Man blir sjøsyk av ujevnhet. 
Folk med følelsesliv vil dessuten ha særlige mageproblemer: 
De har sett Mandokis «Flaskeposten» og vet hva som kan skje med Costner når han nærmer seg vannet. 
