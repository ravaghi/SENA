Knerten gifter seg
Vellykket film for barn og foresatte. 

Knerten gifter seg må være den perfekte spenningsfilm for 5-åringer! 
Den rører nemlig ved små barns basale frykter, som foreldres fravær, separasjon fra det kjente og møte med skumle fremmede. 

Samtidig er det en søt og morsom familiefilm, godt innpakket i et nostalgisk 60-talls univers. 

Denne oppfølgeren er enda et hakk bedre enn den første, og bør tilfredsstille de fleste som velger å se den! 

Starter egen etterforskning 

Filmen heter altså Knerten gifter seg, akkurat som Anne-Cath Vestlys bok fra 1964, men burde kanskje heller hett Knerten og sykkelmysteriet. 
Det er nemlig dette som er historiens hovedfokus. 

Lillebrors mor (Pernille Sørensen) kræsjer på sykkel og havner på sykehus. 
Lillebror (Adrian Grønnevik Smith) finner deler av et blinklys på ulykkesstedet, og sammen med trepinnen Knerten (stemmelagt av Åsleik Engmark), starter han sin egen etterforskning for å finne ut hva som egentlig skjedde. 

Bedre enn den første 

Jeg likte også den første filmen godt, men mente den hadde et gammelmodig preg, og savnet mer tempo. 
Toeren virker strammere redigert, og er fortalt med litt mer fart og moro. 

Regissør Martin Lund debuterer i spillefilmsammenheng, akkurat som Åsleik Engmark gjorde med den første, men har mer erfaring fra kortfilmer og reklame. 

Han gir Knerten gifter seg en sprek snert som jeg synes kler både figurene og universet de opptrer i. 

Lite om bruden 

Reklamekampanjen er rettet mot det faktum at Knerten faktisk gifter seg med «pinnen i mitt liv», Karoline (stemmelagt av Samsaya). 

Derfor skuffer det meg bittelitt at dette kun er en fotnote i historien. 
Noe som skjer nærmest i forbifarten. 
Vi rekker aldri få noe særlig begrep om hvem Karoline er. 

Forhåpentligvis er figuren mer fremtredende i neste film, for Samsaya kan sikkert tilføre Knerten-filmene enda mer energi - om hun får. 

Knerten kommer igjen 

Knerten gifter seg er uansett en vellykket film for barn og foresatte, med en spennende historie, fine figurer og godt håndverk både foran og bak kamera. 

Produsentene Finn Gjerdrum og Stein B. 
Kvae hviler ikke på laurbær. 
De er allerede i gang med den tredje filmen, Knerten i knipe. 
Denne gang med Mongoland-, Monstertorsdag- og Rotternetter-regissør Arild Østin Ommundsen bak kamera. 
Det er et spennende valg, og jeg sier ja takk til mer. 

Men først kan du trygt ta med deg ungene på Martin Lunds film 
