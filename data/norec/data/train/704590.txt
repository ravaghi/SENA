Skrekkelig spennende
Hva mer enn dette kan fans av gotiske grøssere be om? 

Om man bare skulle sett på rollelisten og på hvem som har skapt serien, kunne man nesten blitt forledet til å tro at "Penny Dreadful" egentlig var en ny James Bond-film. 
Men selv om Timothy Dalton, som spiller den distingverte herremannen Sir Malcolm, ser mer Bondsk ut enn noensinne, er dette noe ganske annet. 

Det kan se ut til at 90-tallets gotiske vampyrbølge er i ferd med å treffe oss igjen med full styrke, og denne serien er i så måte et velkomment og ikke rent lite ambisiøst tilskudd. 
"Penny Dreadful" er nemlig en grøsserserie som tar opp i seg klassikere som "Dracula", "Frankenstein" og "Bildet av Dorian Gray", selvsagt også med små henvisninger til Jack the Ripper. 
Kan en fan av gotiske grøssere be om mer? 
Antakelig ikke. 

Handlingen finner sted i viktoriatidens London, på slutten av 1800-tallet. 
I en tid hvor vitenskapen gjør store framskritt og vinner anseelse på bekostning av de mytiske forståelsene av hvordan ting henger sammen, er Sir Malcolm og Eva Greens rollefigur, Vanessa Ives, opptatt av mystisisme og en type underverden som verken forklares av vitenskapen eller de dominerende religioner. 
Vi får tidlig noen signaler om at disse to har rotet seg inn i noe de ikke helt har forstått rekkevidden av, men akkurat hva som har skjedd, og hvorfor de jobber sammen, er foreløpig uklart. 
Det vi imidlertid får vite, er at de to leter etter Malcolms forsvunne datter, og at jakten setter dem i kontakt med noen riktig blodtørstige skapninger, av det slaget som ikke gir seg før de får en trepåle gjennom hjertet. 

Det er spesielt den dvelende, rolige fortellerstilen som gjør dette til en fascinerende opplevelse. 
Uhyggen kommer mer krypende enn hoppende på oss, og den nifse stemningen understrekes av passelig dramatisk musikk og mørke, dystre bilder. 

Skuespillerprestasjoner i toppklasse bidrar også til å heve det hele opp fra det gjennomsnittlige. 
Eva Green passer så utrolig mye bedre til denne typen roller enn det fjaset hun holdt på med i den siste "300"-filmen, og Harry Treadaway er strålende som den unge dr. 
Frankenstein. 
