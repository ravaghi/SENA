Voldsom nostalgi
Trass i Denzel Washingtons hederlige innsats understreker «The Equalizer» den amerikanske actionheltens tilkortkommenheter. 

FILM: 
Det er snart 30 år siden Danny Glovers rollefigur Robert Murtaugh i «Dødelig våpen» først erklærte at han var «too old for this shit». 
I anledning Antoine Fuquas «The Equalizer» er det på sin plass å påpeke at Glover med sine 41 år dengang var betydelig yngre enn Hollywoods actionhelter er i dag. 
I en alder av 59 er filmens hovedrolleinnehaver Denzel Washington yngre enn Sylvester Stallone (68), Arnold Schwarzenegger (67) og Liam Neeson (62), jevngammel med Bruce Willis, og eldre enn Tom Cruise (52), Jason Statham (47) og Mark Wahlberg (43). 

Årsaken til at snittalderen har økt såpass drastisk er at den klassiske amerikanske actionhelten — med sitt svart-hvite verdensbilde og brutale rettferdighetssans — synes å ha begrenset gyldighet og appell i det nye årtusenet. 
De eneste sammenhengene hvor denne arketypen i dag gir mening er historier hvor godt voksne menn motvillig må lære yngre eller tilreisende krefter en lekse i rett og galt. 

Banal brutalitet 

Dette er riktignok ingen ny fortelling, men aldri har den fremstått mer dominerende eller freudiansk avslørende enn idag. 
I «The Equalizer» spiller Washington den tidligere CIA-agenten Robert McCall som lever et rolig liv i sin nye identitet som ekspeditør i en byggevarebutikk. 
Hans eneste omgangskrets er kollegene på jobb og en ung prostituert jente han i blant prater med på en kafé i nabolaget, og det er når sistnevnte lemlestes av halliken sin at det renner over for McCall, som like greit bestemmer seg for å gjøre kål på en av de mest innflytelsesrike russiske mafiaorganisasjonene i verden. 

Fuqua er en regissør hvis fremste kjennetegn er en forkjærlighet for distraherende fortellergrep og en tidvis absurd brutalitet. 
Dette har tidligere resultert i svært effektive voldsscener, men her oppleves de kun som forutsigbare og deprimerende banale. 
«The Equalizer» er en håpløst klønete og overtydelig film, som likevel underkommuniserer sitt eneste budskap av betydning — nemlig at denne typen actionhelt har utspilt sin rolle. 
