Perversiteter, porno og Fritzl-saken
Rammstein fornekter seg ikke på bandets hardeste plate til nå. 

||| 
ALBUM: 
Det er ikke alle band forunt å gjøre internasjonal suksess ved å synge på morsmålet, i alle fall ikke når morsmålet er tysk. 
Berlinsekstetten Rammstein hører med til et av unntakene. 

Deres usjenerte lefling med tabuer og perversiteter, en solid dose bekmørk humor og et sceneshow som mangler sidestykke i bransjen, har gjort dem til et av samtidens største rockeband. 

Men selv om Rammsteins vei mot stjernene tilsynelatende har vært gullbelagt, har klimaet internt i bandet vært såpass turbulent at gjengen ved flere anledninger har vurdert å parkere instrumentene. 

Innbitt og mørkt «Liebe Ist Für Alle Da» er resultatet av flere år med trøblete studioseanser, noe som også er hørbart på ferdige produktet. 
Rammsteins sjette plate er nemlig blitt deres mest innbitte. 

Noe som er både platas styrke og svakhet. 

Det er i de mest kompromissløse tilløpene bandet har sin beste øyeblikk, men platen mangler noen element av lys og skygge, noe som gjør «Liebe Ist Für Alle Da» en tanke humørløs i lengden. 

Blant annet er satiren vanskeligere å få øye på enn tidligere. 
Førstesingelen, «Pussy» , har allerede skapt debatt. 
Men i motsetning til tidligere låter som «Amkerika», fungerer ikke harselasen like godt denne gangen. 

Deres omgang med tyske klisjeer og primitiv seksualmoral blir mer plump enn underholdende. 

Temaet for platen kretser rundt morbid kjærlighet i alle varianter, med et urovekkende klimaks i «Wiener Blut» , som er basert på den grusomme Fritzl-saken. 

Forkvaklet «Waidmanns Heil» og nevnte «Wiener Blut» er gyngende Rammstein av tyngste sort. 
«Ich Tu Dir Weh» , introduserer et bandets mest umiddelbare og melodiøse refreng til dato, mens «Haifisch» er klassisk Rammstein med skeive melodier og en «Brødrene Grimm»-aktig fortellermåte. 

Estetisk sett er de fremdeles ufeilbarlige, omslaget viser bandet i full gang med å fortære noe som kan minne om renessansemaler Sandro Botticellis Venus-skikkelse. 

Ikke akkurat subtilt, men et effektivt rammeverk for platas dystre utgangspunkt. 

«Liebe Ist Für Alle Da» vil ikke sparke ned dører for dem som har sagt nei til bandet, men som etterlengtet Rammstein-påfyll til en sultefôret menighet, holder det akkurat. 
