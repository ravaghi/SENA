Foxboro Hot Tubs:«Stop Drop And Roll!» 

(Warner) 

Green Day i mod-drakt. 

Den massive suksessen med «American Idiot»-albumet har åpenbart skapt en smule hodebry for Green Day, som prøver å lette på trykket med et lite sidesteg: 
Under aliaset Foxboro Hot Tubs leker de seg med garasjerock og sekstitalls vinylestetikk. 

Det er noe tilforlatelig over denne uhøytidelige omgangen med punkrøttene Green Day har basert mye av sitt virke på, etter den bombastiske stadionrocken de overkjørte verden med i siste runde. 
Men selv om de gir sine referanser til kjenne, har de ikke så mye å tilføre dem - her er det selve rockingen som gjelder; låtskrivingen har de begrenset til å planke andres klassiske materiale. 

Trioen har det sikkert gøy med disse Kinks- og The Who-pastisjene. 
Samtidig er det vanskelig å se på «Stop Drop And Roll!» som noe mer enn en ventilasjonsmulighet for et band med oppfølgerpress på seg. 
Det er heller ingen låter her som sparker like hardt som «Holiday», for å ta ett eksempel fra «American Idiot». 

ANBEFALTE KJØP: 
«Mother Mary», «Broadway», «She's A Saint Not A Celebrity» 
