Solsikkenes natt
Nok en spansk kvalitetsfilm! 

”Solsikkenes natt” er en spansk film som leker med den narrative strukturen. 
Den minner meg litt om ”Vantage Point”, som gjør noe av det samme. 

Det handler om en forbrytelse, skildret fra forskjellige hold, som på hver sin måte er med på å kaste lys over det som har hendt, og avslører stadig nye momenter. 
Det er smart gjort, og holder interessen oppe. 

Kjede av hendelser 

Historien starter med at ei ung kvinne blir funnet voldtatt og myrdet i en solsikke-eng. 
Deretter blir vi tilskuere til en annen forbrytelse i en liten fjellby. 

Dette setter i gang en kjede av hendelser som får store konsekvenser for filmens figurer, blant dem en gruppe huleforskere, en gammel mann, en politimann og hans sjef og svigerfar. 

Mørk og voldelig 

Denne filmen har noen interessante problemstillinger, der vanlige folk kommer opp i en uvanlig situasjon. 
Det er spennende å følge med på hvordan de takler det, hvilke valg de tar og hva de er villige til å risikere. 
Den forteller også noe om motpoler som tvinges sammen. 

Filmen er mørk, voldelig og skildrer voldsomme hendelser uten å overdrive, men forsøker heller ikke å dekke over handlingenes konsekvenser. 
Når jeg er litt ullen i forklaringene her, så er det fordi jeg ikke ønsker å avsløre for mye for deg. 

Jorge Sánchez-Cabezudo debuterer som spillefilmregissør, men har et solid grep rundt fortellerteknikken og den filmatiske stilen. 
Blant annet er det uvant å se nattscener der alt som ikke belyses av sparsom belysning er beksvart, akkurat som det er i virkeligheten. 

Men det bidrar til å fremheve den intime og litt klaustrofiske følelsen en del av figurene etter hvert føler, når de strever med å komme seg ut av situasjonen de har havnet i. 

Sánchez-Cabezudo er også flink til å skildre interaksjonen mellom de ulike figurene. 
Vi aner at de har sine forhistorier, noe som gjør dem mer levende for oss. 

Spansk kvalitetsfilm 

Det er ikke lenge siden vi ble imponert av ”The Orphanage” og ”Mørk blå nesten sort”. 
”Solsikkenes natt” er nok en kvalitetsfilm som viser at spansk film har mye bra å by på. 

Men hva betyr tittelen? 
Det kan hende at ”Solsikkenes natt”, som inneholder både ”sol” og ”natt” spiller på motpoler som tvinges sammen av begivenhetene. 
Eller kanskje betyr det noe annet. 

God film er det, uansett! 
