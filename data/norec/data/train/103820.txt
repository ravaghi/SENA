Oslo Domkor:«Det kimer nå til julefest» 

Kirkelig Kulturverksted 

Varm og tradisjonell juleplate fra domkor i god form. 

For dem som vil nynne julen inn med de kjæreste julesalmene og et godt kor, er Oslo Domkors plate et sikkert valg. 
Den åpner med «Jeg er så glad hver julekveld» med lett og ren klang og fin flyt, og avslutter i samme stil, med dirigent Terje Kvams populære sats i «Deilig er jorden». 
Mellom disse får vi mange vakre og varsomt varierte juleklassikere, flere i lekre satser signert Trond Kverno. 

Som avveksling til koret og Kåre Nordstogas fine orgelspill, bidrar harpist Willy Postma med fine intermezzi og akkompagnement til sopransolist Marianne Hirsti. 
Hun har en lys, tiltalende stemme, som dessverre virker litt anstrengt i noen vendinger. 
Mens guttesopran Joachim Sebastian Kjesbu er et heltopp innslag på en god og julevarm plate. 
