Steinberg Loopmash for iPhone
Hvis musikksmaken går i retning beats og electronica er det midt i blinken. 

Musikk er så mangt, og er tett koblet med tilgjengelig teknologi. 
Dette resulter i nye former og stilarter med helt andre spilleteknikker og lydbilder. 
Til glede for mange, til andres irritasjon og ergrelse. 

Det har gått lang tid fra eksperimentene på slutten av 50-tallet på Bell Labs i USA, hvor programmerere og komponister skrev kode for så å vente til stormaskinen hadde generert en lydfil. 

I dag har man mange ganger datakraften i mobilen, og programmene er deretter. 
Musikken blir også preget av hva som er mulig å få til, enheten program og maskin blir på mange måter et nytt instrument. 

EDB og dansemusikk 

Til moderne dansemusikk er signalprosessering av forskjellige loops helt sentralt. 
En mye brukt teknikk er å dele opp loopen i de forskjellige slagene i taktene, og behandle hver lyd for seg. 
I en trommefigur kan man da plukke ut alle basstrommslagene, prosessere bare disse og gi dem enda mer trøkk i lydbildet. 

Andre lyder, som f.eks. hihat kan plukkes ut, timingen analyseres og brukes til å trigge andre lyder. 
Blander man så inn andre figurer og synkroniserer alle disse, så får man etter hvert en groove og et lydbilde som kan være basis for en hel låt. 

Dette høres ut som nitid lydredigering som krever presisjon og teknisk innsikt. 
Men det kan altså kjøres i sanntid og styres med fingertuppene på en iPhone. 
Med lydbibliotek på 250 loops med lyder som spenner over et stort register må du ut med hele 21 kroner. 

Og programmet heter LoopMash og kommer fra Steinberg. 

Slik virker LoopMash 

iPhone-versjonen kan spille av 4 loops samtidig. 
Du velger fritt fra biblioteket om du skal ha rytmiske looper, svevende lydtepper, bassfigurer, stemme, blåseriff, effekter osv. 

Alle loopene stemmer selvfølgelig overens i tempo, som kan endres globalt. 
Men dette er bare begynnelsen. 

Programmet analyser slagene i loopene som brukes, og finner de som matcher. 
Disse ser du får en lysere farge i displayet. 

Så kan du justere mash-faktoren på de andre loopene som spiller, slik at de henger seg på de avmerkede slagene i hovedloopen. 
Hvilken som er Master-loopen velger du ved ganske enkelt å berøre den. 
Du kan også justere hovedterskelen, streken som går på tvers gjennom alle loopene. 

Hele lydbildet forandrer seg umiddelbart når du velger ny Master. 

Balansen mellom loopene justserer du med mixeren. 

Utover dette kan du filtrere hele loopen med tre forskjellige filtere hvor du justerer frekvens og resonans med fingeren, dessuten kan du endre lengden på slagene i loopen, forskyve og justere. 

Når du finner et oppsett du liker kan du lagre dette på en palett med plass til 8 oppsett, eller Scenes som Steinberg kaller dem. 

Du kan dessuten både lagre og laste inn lagrede paletter i sanntid uten å stoppe musikken! 

Hva synes vi? 

Programmet er lett å lære, bare man ser en video eller leser litt om hva det gjør og hvordan det virker. 

Lydbiblioteket er bra, høy kvalitet og svært variert. 
Vi savner mulighet til å legge inn egne loops, men det kommer senere, i følge Steinberg. 

Programmet er morsomt å bruke, alt skjer i sanntid og du kan lage alt mulig fra svevende bakgrunner til intense beats for dansegulvet. 

LoopMash for iPhone er en mindre versjon av en modul i Steinbergs profesjonelle lydprogram Cubase, så det er enda mer som kan arves etter hvert som iOS-platformen blir kraftigere. 

Mer info finner du hos Steinberg 

Programmet lastes selvsagt ned fra Appstore, prisen er som nevnt 21 kroner. 
