Tetris DS
SPILLTEST: 
Den største retroklassikeren av dem alle er tilbake der den hører hjemme. 
Vi sjekker om det er like gøy fremdeles. 

Er det Tetris som gjorde håndholdt spilling til det den er i dag? 
Man kan påstå det, det var virkelig et genistrek av Nintendo å legge spillet ved den originale GameBoy i 1989. 
Den minimalistiske, inkluderende og ukompliserte spillbarheten var ideel på farten, og mange mener fremdeles at GameBoy-versjonen av Tetris er den definitive, til tross for de millioner av kopier, nyutgivelser og variasjoner. 

LES OGSÅ: 

Det virker også at lanseringstidspunktet for den nye versjonen av Tetris til Nintendo DS er meget omhyggelig valgt. 
Den håndholdte konsollens salg skyter fart for tiden, og ingenting er bedre enn litt retroorientert spilling nå som sommeren nærmer seg. 
Og Tetris viser seg til å ha samme kapasitet for underholdning i dag som for femten år siden. 

Ny drakt, tidløs spillbarhet 

Utviklerne har også klokt valgt å styre unna å prøve å redefinere Tetris. 
Det er ingen eksperimentering med 3D eller Gud vet hva, bare ren, herlig spillbarhet. 
Du får den klassiske Tetris-varianten, pluss en hel rekke nye moduser  som faktisk viser seg å være meget underholdende på sine egne premisser. 

Sjarmerende nok har også Nintendo valgt å pakke det hele inn i sin egen retroestetikk. 
Mario, Zelda og Metroid er over alt, som bakgrunnsbilder og små ikoner, klassisk spillmusikk og lydeffekter fra gamle titler spilles i bakgrunnen, og det hele gir oss en flott følelse. 
Ingen klarer å melke karakterene sine som Nintendo, men de gjør det med stil, og har full rett til det. 

Den klassiske Tetris-varianten, kalt bare for Standard, har inkorporert noen av tilleggene til spillet som er blitt utviklet de siste årene. 
Blant annet kan du se de neste seks brikkene på høyre side av skjermen, noe som gjør strategisk planlegging litt lettere. 
Dessuten kan du se et omriss av brikken der du skal plassere den. 
Disse mulighetene kan være forstyrrende for ekte purister, men plager ikke oss nevneverdig, og noen av dem kan skrus av. 

Tetris 2006 

Men det er de nye Tetris-variantene som tross alt er mest interessante. 
Kun én av dem gjør nevneverdig bruk av de trykksensitive mulighetene til DSens skjerm, og i denne kan du flytte på brikkene fysisk. 
Målet er å få en ballongkurv til å dette ned på bakken. 
Dessuten finnes det også en puzzle-variant som krever at du flytter brikker for å oppnå visse mål. 

Så er det en annen puzzlevariant, der du skal plassere utvalgte brikker på riktige steder, en oppdragsmodus der du må utføre visse mål innen gitt tid, og en variant der du skal vri på en samling brikker for å klistre til seg flere brikker som faller ned, og er det mange nok som er plassert riktig, eksploderer det hele. 

De nye modusene har også flere vanskelighetsgrader og nivåer, og er jevnt over underholdende, langvarige og utfordrende nok. 
Det er masse puslespillmoro å ta tak i her. 

Ikke nok med det 
 Tetris DS føyer seg inn i rekken av DS-spill som støtter Wi-Fi-funksjonaliteten, så du kan teste dine logiske kunnskaper mot fremmede på internett, eller kompiser lokalt på andre DS-maskiner. 
Det er en rekke spillvarianter å velge mellom der også. 

Tetris er Tetris, og de aller fleste vet jo godt hva de får. 
Puzzle-spill blir knapt bedre enn dette, det er så ukomplisert og samtidig så krevende å bli flink i, det er ren og skjær spillglede som definitivt egner seg best på håndholdte maskiner. 
DS og Tetris DS er en herlig match, og anbefales på det sterkeste for alle som er glade i å pusle litt. 
