Anmeldelse av Skavlan på TV 2:Gammel moro om igjen 

Nye Skavlan er til forveksling lik gamle Skavlan. 

Skavlan har mistet 400.000 seere på åtte år, og nesten ingen valgte å se programmet på nett hos NRK. 
Hva er vel da mer naturlig enn å gå til konkurrenten, den mer ungdommelige og spreke TV 2 i stedet for den støvete rikskringkastingen? 

NRK hevder de ble utkonkurrert av TV 2 på pris i kampen om denne karamellen i gullrekka. 
TV 2 avviser dette og hevder det snarere handlet om at Skavlan selv ønsket å satse digitalt. 
Jeg vet ikke helt hva det betyr, men det betyr i hvert fall i denne omgang at man kan se Skavlan allerede klokken 18.00 hvis man har lyst, enda programmet ikke setter i gang på lineært fjernsyn før tre og en halv time senere. 

Men har man egentlig lyst til det? 

3800 klager 

Dersom man skulle være av typen som ikke liker forandringer i fredagstradisjonene, trenger man ikke være bekymret for at tacoen setter seg i vrangstrupen av den nye innpakningen Skavlan har fått hos TV 2. 

Faktisk er programmet til forveksling likt. 
Studioet er likt, og gjestene har vært der før. 
Det er ikke engang lenge siden. 
Men, det skal sies: 
Gjestene er ikke hvem som helst. 
Skal man først resirkulere, får man forsyne seg av den delen av rolodexen som trekker publikum. 
For eksempel lederen for Sverigedemokraterna, Jimmie Åkesson. 

Forrige gang Åkesson var gjest hos Skavlan, gikk det ikke så bra. 
3800 mennesker klaget programmet inn til Kringkastingsrådet. 
Mange syntes Skavlan sparket en mann som lå nede, en sykmeldt mann, utsatt for et hissig revolverintervju. 

Men det gikk altså ikke verre enn at Åkesson – denne gang sammen med samboeren Louise Erixson – er tilbake i stolen hos Skavlan, og Skavlan er tilbake som revolverjournalist. 
Det er ikke sistnevntes beste distanse. 

Skavlan er på sitt beste når han er mild og inderlig, når han kommer tett på følelsene hos intervjuobjektene, gjerne med vanskelige spørsmål også – for eksempel under intervjuet med OL-helten Stig-André Berge senere i sendingen. 
Men det blir ikke helt slik med Åkesson. 

Iblant er dere ganske ekstreme 

Det fungerer godt en stund, når de snakker om familieliv, om politivakter og sønnen. 
Men Skavlan føler kanskje et behov for å rettferdiggjøre å ha den kontroversielle partilederen Åkesson som gjest enda en gang, så når de beveger seg over til politikken, begynner spørsmålene å hagle uten at Åkesson rekker å svare skikkelig, og uten at samtalen blir særlig dyp. 
«Har dere bidratt til et mer polarisert Sverige?» 
«Iblant er dere jo ganske ekstreme?» 
«Gruppelederen deres bruker krigsretorikk, mener du at dette ikke er polariserende?» 
«Dere skiller mellom gode og dårlige svensker?» 

På den annen side er ikke Åkesson sykmeldt nå. 
Tvert imot – han har nettopp gjort et godt valg, og han ser kjernesunn ut. 
Han er vant til langt verre intervjuer. 
Det er kanskje ikke så veldig interessant å høre enda en gang om at SD har hatt ytterst tvilsomme politikere i stallen, men det varer uansett ikke så lenge. 
Vi må jo videre i programmet. 
Vi skal snart få høre om den gangen da gamlekjæresten til kjæresten til Skavlan var full og dum – nå igjen. 

Først må vi bare innom Dalai Lama, den fjortende inkarnasjonen av bodhisattvaen Avalokitesvara. 
Her er Skavlan i sitt ess. 
Det er en god samtale. 

Gøy neste uke også 

Praten med Mikael Persbrandt og teatermakker Petra Mede fungerer selvsagt også godt. 
Det er morsomt å se Persbrandt og Skavlan gjenskape den pinlige dialogen fra noen år tilbake da førstnevnte oppsøkte sistnevnte og ville ha tak i Maria Bonnevie. 
Tonen er lystig, samtalen sivilisert. 

Samtalen med siste gjest i studio, Stig-André Berge, er alt annet enn lystig. 
Den er til gjengjeld sterk. 
Blir man ikke beveget av å høre ham fortelle om å miste moren til kreft og faren til fengsel, må man være laget av betong. 
Slik er Skavlan-programmet på sitt beste. 

Likte man programmet da det gikk på NRK, vil man like det nå. 
Programmet er identisk som før. 

Neste uke er Gunhild Stordalen gjest i studio. 
Hun har også vært der før. 
Det blir sikkert fint, det også – hvis man liker sånt. 
