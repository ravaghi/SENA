Et eventyr som ikke er et eventyr
Filmatiseringen av Stephen Kings mest episke fortelling vil antakelig skuffe både Stephen King-fans og Stephen King selv. 

Det har seg visst omtrent slik: 
Midt i universet står et tårn. 
Tårnet beskytter oss mot mørket og monstrene som befinner seg på utsiden av universet. 
Den sortkledde (Matthew McConaughey) kjemper for å rive tårnet, Revolvermannen (Idris Elba) kjemper for å forsvare det. 

Og midt oppe i kampen havner den synske tenåringsgutten Jake (Tom Taylor). 
Produsentenes uttalte mål har vært at "The Dark Tower" skal sparke i gang en hel film- og TV-"franchise". 

Det spørs om de fremdeles er like lystne på å satse pengene sine etter å ha sett det ferdige produktet. 
At McConaughey ikke gjør annet enn å sprade rundt som en jålete, avdanket rockstjerne og at Elba må bruke det meste av tiden sin til å forklare den trettsomt kompliserte bakgrunnshistorien, er problemer vi til nød kan leve med. 

Verre er det at "The Dark Tower" aldri føles som et ordentlig eventyr. 
Filmen kaster oss fra den ene verdenen til den andre, men ikke får vi noe å undre oss over, ikke blir det særlig spennende og gøy blir det i hvert fall ikke. 
Og da må det være lov å lure på hva vitsen egentlig skal være. 
Roy Søbstad 
