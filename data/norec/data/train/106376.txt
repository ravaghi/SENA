John Coltrane «Fearless Leader»
(6cd boks) Prestige Records/Universal 

Tidlig Coltrane - en jazzmusiker i utvikling 

I år ville saksofonlegenden John Coltrane ha fylt 80 år. 
Alt materialet på «Fearless Leader» er kjent fra før, det er ingen alternative takes. 
Derimot er det alle opptak Coltrane gjorde i sitt eget navn på plateselskapet Prestige, gjort i perioden mai 1957 til desember 1958. 

Det er plater som «Lush Life», «Soultrane», «Bahia» og «The Believer», altså før Coltrane ble en av jazzens ledende profeter. 
Vi får et solid inntrykk av en jazzmusiker i utvikling. 
Her er mange fine versjoner av kjente standardlåter og mange av Coltranes tidlige komposisjoner. 

Red Garland, Paul Chambers og Art Taylor er hyppige medspillere i kompet, mens Freddie Hubbard og Donald Byrd er blant dem som står i front. 

Den fyldige CD-boken gir god innføring i de ulike opptakene, samtidig med at de originale albumtekstene er med. 
Tidligere i år kom en boks med Coltranes samarbeid med Miles Davis, ytterligere to bokser der Coltrane er gjest med andre musikere er under utgivelse. 
Man kan bare undres over hvor mye Coltrane rakk å gjøre for Prestige den korte perioden han var der. 

CARL PETTER OPSAHL 
