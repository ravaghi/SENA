Sista Brytet:Full fres i Umeå 

Svensk band som holder liv i den klassiske pønken. 

Sista Brytet: 
"Hjärtat i handen" (Luftslott/Border) 

Det er gått to år siden det overbevisende debutalbumet "Livet inglasat" fra Umeå-pønkerne Siste Brytet, og frontfigur Fredrik Lindkvist er ikke noe mindre opprørt over samfunnet nå. 

Han har bakgrunn fra bandene Totalt Jävla Mörker og Knugen Faller, og den nye platen er spilt inn under mottoet "spill høyt eller gå hjem". 
Noen ballader eller andre pusterom er det med andre ord ikke gitt plass til. 

Låtene feies unna på tradisjonelt pønkvis der bare tre av de 12 kuttene passerer tre minutter. 
Med 3.25 er tittelkuttet "Hjärtat i handen" det lengste, og det nyter godt av sine ekstra sekunder med gitaren til Lars Kyösti. 

The Clash ga ut "London calling" i 1979, og spreke "London kallar" viser hvor Sista Brytet har sine forbilder. 
Som et apropos kommer "Min hemstad" som neste spor: 
Det er samma gamla tjat nu som då. 

"Aldrig komma hem" er en fin avslutning med et refreng du kan være med på. 
Rop høyt eller gå hjem. 

Beste spor: 
"Hjärtat i handen", "London kallar", "Aldrig komma hem". 
