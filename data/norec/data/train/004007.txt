Take This Waltz
Michelle Williams og Seth Rogen sliter. 

Den kanadiske skuespilleren Sarah Polley holder seg bak kamera i sin andre film som regissør, Take This Waltz, og lar Michelle Williams briljere foran. 

Alltid elegante Williams tegner et interessant bilde av en søkende kvinneskikkelse. 
Dette er en sympatisk film som likevel sliter med ujevnt innhold og noen skikkelser som sliter med troverdigheten. 

Det føles som om Polley og co anstrenger seg i overkant for å gjøre Take This Waltz til noe mer enn et vanlig romantisk drama. 

Lengter etter pasjon 

Reiseskribenten Margot (Michelle Williams) flørter litt med kjekke Daniel (Luke Kirby) på en jobbtur. 

Vel hjemme viser det seg utrolig nok at Daniel bor rett over gata for henne. 

Margot er lykkelig gift med Lou (Seth Rogen), men rives nå mellom den trygge tilværelsen og lengselen etter pasjon, et behov hun drømmer om at naboen kan fylle. 

Problemer med figurene 

Det er litt vanskelig for meg å tro fullt og helt på disse figurene. 
Daniel er selvsagt for god til å være sann. 
En kunstner som tjener til livets opphold som rickshawfører, og som alltid drar ned til havet om morgenen for å se på soloppgangen og tenke, noe historien må bruke som et verktøy for å fungere. 

Lou skriver kokebøker og Margot skriver altså i reiseguider. 
Og de har en pussig naiv humor seg i mellom som undergraver min oppfatning av deres intelligens. 

Jeg tror figurene ville vært mer troverdige om de var fundamentert litt vanligere og kjedeligere. 

Solid spill av Williams 

Men Michelle Williams spiller som vanlig bedre enn materialet kanskje egentlig fortjener. 
Jeg fortsetter å sympatisere med henne, selv om omstendighetene etter hvert ikke taler til hennes fordel. 

Williams fremstiller en usikker og sjenert kvinne som får vekket et behov i seg hun ikke visste lå latent, og det er jo interessant å følge hennes famlende, vaklende og vanskelige gang mot avgjørelsen. 

Verdt å se opp for 

Take This Waltz er nydelig fotografert av Luc Montpellier, og har habile prestasjoner fra både Luke Kirby, Seth Rogen og Sarah Silverman. 
Det er mye sympatisk å hente i filmen. 

Men jeg tror jeg ville likt den bedre om den hadde tilnærmet seg virkeligheten i sterkere grad, slik Michelle Williams kunne gjøre mot Ryan Gosling i fantastiske Blue Valentine. 

Sarah Polley viser seg likevel som et regitalent verdt å se opp for. 
Debutfilmen, Away From Her, var enda bedre. 
