Hele greia irriterer vettet av meg
Claire Foy burde holde seg til å spille kongelige, for hun overbeviser ikke som Lisbeth Salander. 

Hun har selvfølgelig store sko å følge. 
Noomi Rapace er den eneste Lisbeth i mine øyne, men Rooney Mara dreit seg ikke helt ut i den amerikanske versjonen heller. 
Dette er imidlertid bare det første av mange problemer med «The Girl in the Spider’s Web». 

Filmen bygger på boken med samme navn av David Lagercrantz, altså ikke Stieg Larsson. 
Og selv om boken bygger videre på Larssons karakterunivers, mangler den magien fra den originale trilogien og forståelsen av karakterene. 

I tillegg tas plottet fra noe nært til noe fjernt. 
Fra å granske menneskers mørkeste avkroker satt inn i et gammelt mysterium, til at det nå plutselig handler om atomvåpen og amerikanske NSA-agenter. 
I tillegg fremstilles sjefen for Säpo som en slags mystisk Bond-dame i norske Synnøve Macody Lunds skikkelse. 

Og når hovedpersonen midt i den verste krisen tar seg tid til å style håret i en sveis som krever mengder med voks og som får henne til å se ut som en slags sort påskekylling, er det litt vanskelig å ta både henne og filmen seriøst. 
I tillegg er skurkene like stereotypiske som i actionfilmer fra 80-tallet, skuespillerne snakker engelsk med svensk aksent, og hele greia irriterer vettet av meg. 

USA 2018 

Krim/thriller 

Regi: 
Fede Alvarez 

Manus: 
Fede Alvarez Jay Basu, basert på Stieg Larssons karakterunivers og boken med samme navn av David Lagercrantz 

Skuespillere: 
Sylvia Hoeks, Claire Foy, Lakeith Stansfield, Stephen Merchant, Sverrir Gudnason 

Aldersgrense: 
15 år 
