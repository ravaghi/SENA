One Direction: «Up All Night»
(Simco / Sony) 

Et nytt Take That? 
Ikke umulig. 

Hvorfor det gikk til helvete med boyband-«sjangeren»? 
Fordi døllinger som Westlife og Boyzone insisterte på at voksenballader og Billy Joel-covere var veien å gå. 
Ikke rart at kidsa begynner å kjede seg da. 

På overflaten er det all grunn til å hate britiske One Direction også. 
Satt sammen i «X 
Factor», ufordragelige friskus-ungdommer rundt 18 som gaper «crazy» på forsiden av coveret og løper i sanden på baksiden. 

Men de lager unektelig tilforlatelig og fengende pop, krydret med smarte referanser (alt fra «Grease» til Tom Petty) og levert med futt og pepp. 
Uptemposangene spruter av energi; balladene har kjøtt på bena. 
Lyden er røff til boyband å være, vokalinnsatsen inderlig og overbevisende. 
Forbausende vitalt, også for kjønnsmodne. 

BESTE LÅT: 
«Up All Night» 
