Gamle damer ledd ut av Wall Street
Hvordan global økonomi og moderne forbruk virker inn på jordas naturressurser og menneskers hverdag, er uhyre vanskelig å begripe. 
Da er det tøft at to gamle damer tør å spørre dem som har makt og kunnskap. 

"Opprørske oldemødre". 
Regi: Håvard Bustnes. 
Med: 
Shirley og Hinda. 
Norge 2014. 
1 time 17 minutter. 
Aldersgrense: 
Tillatt for alle. 
Egnethet: Ungdom/Voksen. 

Dette er ingen perfekt dokumentar, men et gullgodt forsøk på å gi en talerstol til to oldemødre som bekymrer seg for kloden og barnebarnas framtid. 
Regissør Håvard Bustnes (huskes for "Blod og ære" om John og Ole Klemetsen) følger venninnene Shirley (91) og Hinda (84) som riktignok er fysisk slitne, men mentalt oppegående. 

Regissørens utfordring er å få til reelle møter mellom grasrotkvinnene og de som styrer økonomien i USA. 
Det morsomme er hvor kreativt de to tester ut om tidens mantra holder: 
Vil virkelig alt bli bra hvis alle forbruker mer, slik at økonomien bare kan fortsette å vokse? 

Filmen er ingen søtladen suksesshistorie. 
Oldemødrene, som kjører rundt med hver sin el-scooter, kastes ut fra et universitet der de forstyrrer en foreleser med spørsmål. 
Senere blir Shirley ledd ut under en Wall Street-middag med åpen påmelding fordi hun entrer podiet og spør om økonomisk vekst kan vare evig. 

Her tror jeg nok Bustnes' metode bedrar: 
Vi hører godt hva Shirley roper ved hjelp av regissørens trådløse mikrofon, men stemmen når neppe ut over salens høyttalere til Wall Street-fiffen. 

Like fullt, Shirley hives på dør, og Hinda må følge etter. 
På vei ut hveser en ukjent mann: 
— Håper du dør av hjerteinfarkt, din gamle heks. 

Heldigvis vet de selvironiske oldemødrene at få vil høre på skrale gamlinger. 
Godt da at noen tar dem på alvor, som Joshua Farley, professor i økologisk økonomi. 
Han tror på et alternativ til ideen om evig vekst: 
En likevekt-økonomi (steady state economy) der energi-, ressursbruk og avfallsproduksjon balanseres på bærekraftig vis. 

Det skal langt mer enn to oldemødre til for å forstyrre økonomiske makteliter. 
Men Bustnes skal ha ros for å ta opp en viktig diskusjon på en morsom måte. 
