Både for trening og fritid
Garmin 
Vivosport er ikke for deg som kun vil ha en aktivitetsmåler - men for deg som i tillegg vil ha litt treningsinformasjon. 

Denne testen er gjort i forbindelse med en samletest av aktivitetsarmbånd vinteren 2018. 
Du kan lese oppsummeringen her. 

God skjerm ute 

Skjermen til Garmin Vivosport synes vi gjør en bedre jobb ute enn inne, i motsetning til Fitbit Alta HR hvor erfaringene er stikk motsatt. 

Garmin-armbåndet er et av de som vi synes sitter best og er mest komfortabelt på armen, i alle fall så passer de vår arm godt. 

Vi synes imidlertid at skjermen er litt liten, i alle fall tatt i betraktning av at klumpen som klokkeenheten utgjør, faktisk er ganske stor. 
Den brede rammen i ytterkant av skjermen kunne med fordel blitt brukt til en større skjermflate. 

Vi liker at du kan tilpasse hvilken informasjon og tjenester du vil på klokka. 
Du kan blant annet velge å styre musikken derfra - det funker fint, og det er en kjekk funksjon både til tur og trening. 

Mye info - på godt og vondt 

Vi har tidligere vært kritiske til appen Garmin har til treningsklokkene sine. 
Det er i det hele tatt veldig mange innstillinger og veldig mange muligheter. 
Garmin har gjort en del endringer, så dette har blitt mye bedre, men den havner fortsatt ikke i kategorien superenkel. 

Men det er mye god søvninformasjon. 
Og selv om det er litt gamlis å si «Guri Malla», må vi si det nå, for her kan du virkelig få veldig mye informasjon om dine bevegelser i løpet av dagen. 

I likhet med Fitbit, har også Garmin en automatisk aktivitets-tracker som selv finner ut av hvilken aktivitet du har bedrevet og logger det i appen. 

Her har vi imidlertid erfart at den ikke er helt med når det gjelder å kjenne igjen aktivitet, spesielt skigåing, og at den ikke teller skritt og distanse helt riktig der. 

Men, du kan også velge aktivitet og starte og stoppe treningsøkten direkte fra klokka. 
Det er bra! 

Konklusjon 

Garmin Vivosport er et aktivitetsarmbånd som er behagelig å ha på, og som kan gi deg veldig mye informasjon om du ønsker det. 

Greier du bare å programmere det riktig til hva du ønsker den skal gjøre for deg, kan den tilfredsstille både deg som vil ha enkel info - men også deg som etterhvert også kanskje synes det kan være gøy med litt mer inngående innsikt i egen aktivitet. 

Det har dessuten god batterikapasitet, og holder en uke før du må lade. 
