«Get Hard:»Garantert støtende 

En mislykket lek med rasistiske og sexistiske stereotypier. 

Når du harselerer med rasistiske og sexistiske stereotypier skal du vite hva du driver med. 
Jeg er usikker på om regissør og medforfatter Etan Cohen (må ikke forveksles med Ethan Coen!) har helt klart for seg hva han gjør her. 

Premisset er såre enkelt og kan minne om et omvendt Rollebyttet (fra 1983, med Eddie Murphy og Dan Aykroyd): 

Den hvite, rike finansakrobaten James (Will Ferrell) blir siktet for svindel og søker hjelp hos bilpleieren Darnell (Kevin Hart), som er svart, med å forberede seg på livet i fengsel. 
Mens de teller ned dagene til James skal sone dommen, installerer de et sikkerhetsfengsel i hjemmet der han gjennomgår en rekke prøvelser, blant annet å tilvenne seg tanken på tvungen sex med andre menn – og svarte menn i særdeleshet 

Dårlige, rasistiske vitser 

Ja, dette er en støtende film, med masse flaue vitser og illeluktende gags. 
Det som gjør den ekstra støtende er at vitsene er dårlige og i beste fall middelmådige. 

Det kan virke som planen har vært å komme opp med så mange liksom-sexistiske, homofobe og rasistiske vitser som mulig for å se om det er mulig å slippe unna med det gjennom en avvæpnende humor. 

Det er blitt gjort før, blant annet av Cohen i Tropic Thunder (som han skrev manus til). 

Halvhjertet manus 

Problemet er at manuset denne gangen er så halvhjertet og idéfattig at hverken Ferrell eller Hart vet hva de skal gjøre med det. 
For å avlede fra de mest støtende verbale innslagene bombarderer filmskaperne oss med så mange smakløse gags at de slutter å virke ganske tidlig i filmen. 

Jeg har aldri sett en film med så mange «voldtekt i fengsel»-vitser. 
Det kunne vært en mulighet til å harselere over mannlig angst på en eller annen måte, hva vet jeg, men Cohen & Co spolerer den sjansen. 

Jeg skulle gjerne sett en film som makter det kunststykket å få meg til å le av grovheter jeg egentlig ikke vil vedkjenne meg, og på den måten ta meg på sengen, men dette er ikke den filmen. 

Bedre lykke neste gang, Will og Kevin. 
Dette kan dere mye bedre. 
