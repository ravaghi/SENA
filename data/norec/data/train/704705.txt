Fantasistisk familiespill
Et skikkelig familiespill som hyller fantasien på en hjertegod måte. 

Her er alt trygt og hyggelig, men til dels surrealistisk fantasistisk. 

Spillet går ut på å føre ei strikkedokke rundt fra nivå til nivå i en morsom og overraskende verden full av sprø innfall. 

Det virkelig fine med dette spillet er at det går an å lage sine egne verdener, laste ned andres fra nettet og på det viset holde på og holde på. 
Det er altså brukerne som selv utvikler moroa, etter at de har dratt seg gjennom historien her, som jeg vil anslå til å holde i snaue seks timer. 

Sjuårsgrensa viser til noe skriftlig innhold. 
Sammen med en lesekyndig kan selv treåringer ha det kjekt med dette spillet og utvikle kreativiteten. 
Helt topp for alle. 
