TEST:Philips 65PFL9708S 

Alt er ikke perfekt, men dette er vår favoritt blant de fire 4K-modellene vi har testet. 

I likhet med Sonyen er altså denne testmodellen på 65-tommer, og prisen ligger på 40.000 kroner. 
Den kommer riktignok også i en 84-tommers versjon, men med mindre du vinner i lotto er den neppe aktuell med en prislapp på hele 100.000 kroner. 

Førsteinntrykk 

Det første som slår deg når du sette de to modellene ved siden av hverandre, er hvor liten og nett Philipsen ser ut. 

Forstå oss rett: 
Med sine 65-tommer er den fortsatt STOR, men siden den ikke har enorme høyttalere på sidene tar den rett og slett opp mindre rom enn konkurrenten fra Sony. 

Vi syns designet på Philipsen er helt fint, og materialkvaliteten er høy. 
Utseendemessig er den likevel ikke like linjelekker som alternativene fra Samsung og LG. 

Philipsen leveres med en fjernkontroll som ser helt vanlig ut på forsiden, men den har et tastatur på baksiden som gjør det enklere å skrive inn tekst. 
Vi liker også at den har en pek og klikk-funksjon, som gjør bruk av SmartTV-appene litt enklere, i denne runden har imidlertid ikke det vært noe fokus. 

Som vanlig på toppmodellene til Philips får du her Ambilight-funksjonen på sidene og over TV-en. 
Kort fortalt vil Ambilight lyse opp veggen bak TV-en i takt og farge med det innholdet som vises på skjermen, noe som etter vår oppfatning gir en svært god effekt. 
Vil du vite mer om finessen henviser vi imidlertid til vår fulle sak om ambilight-funksjonen. 

Bildekvalitet 

I likhet med Samsung og Sony er også denne TV-en en ren kant-LED-modell. 
Philips har altså valgt å gå bort fra bakgrunnsbelyst LED på årets toppmodell. 
Vi synes det er synd. 
Forgjengeren 9707 hadde nemlig det beste sortnivået i klassen, og var i tillegg utstyrt med et eget filter som gjorde at panelet ikke avga refleksjoner overhodet. 
Det er altså ikke tilfellet her, og begrunnelsen er antagelig at det ville gjort TVen for dyr. 

Vi opplever likevel sortnivået som svært godt, noe som er et tegn på at Philips mikrodimmingsteknikk fungerer bra. 
For å gi et så godt sortnivå som mulig, blir nemlig kantlyset hele tiden justert automatisk i forhold til lysnivået i rommet slik at det opplevde sortnivået virker svært bra. 

Det største minuset for oss er imidlertid at panelet nå avgir like mye gjenskinn som konkurrentene, ja – til og med litt mer enn på Sonyen, så her er det altså noe å gå på. 

Bildekvaliteten er derimot av ypperste klasse, både når det gjelder skalert innhold og 4K-materiale. 

Philips har nemlig lenge vært kjent for sin gode bildemotor og evne til å lage svært detaljrike bilder, og det er tydelig at årets generasjon har fått mye mer krutt under panseret. 
Her får du altså ikke bare mer detaljer på rolige bilder, den klarer også å holde detaljgraden ved raske bevegelser uten at det blir noe som skurrer. 

Akkurat det er en kunst, og noe vi tipper vil tiltale de aller fleste, men for de ivrigste bildepuristene kan nok all bildeprosesseringen bli litt mye. 
Faller du i denne gruppen er altså et Sonyen et bedre valg. 

Det var likevel unison enighet blant våre testere om at Philipsen var best når det gjaldt detaljnivå og skalering. 

Resultatet er at det innholdet du har tilgang på i dag, altså vanlige TV-sendinger, Blu-ray-filmer og Netflix ser svært imponerende ut. 
Ja, vi hadde faktisk flere innom som trodde at oppskalert Blu-ray var ekte 4K-materiale. 
Det er en fjær i hatten. 

4K-innholdet er det heller ikke noe å si på: 
Det er fantastisk, i likhet med hos konkurrentene. 
På Philips har du imidlertid alle justeringsmulighetene på plass også på 4K. 
Det gir en fordel kontra alternativet til Sonyen. 

Lydkvalitet? 

Det er ingen tvil om at det er Sony som er storebror når det gjelder lydkvalitet i denne runden, men Philips tar en klar annenplass. 
Det skyldes ganske enkelt en stor basshøyttaler på baksiden som løfter lyden til et høyere nivå enn både LG og ikke minst Samsung klarer. 

Konklusjon 

Vi kårer Philipsen til det beste kjøpet i denne runden. 
Her er både skarphet, dybde i bildet og det fargetrykket vi ønsker på plass, og vi syns den gjør en bedre jobb enn konkurrentene når det gjelder å skalere TV-bildet. 

Selv om prisen er stiv også på denne modellen, er den også 8.000 kroner rimeligere enn Sonys og LGs svært gode alternativer i samme størrelse. 
Det er verdt å ta med seg synes vi. 

Vi synes imidlertid det er et stort minus at den i likhet med Sonyen ikke klarte å spille av 4K-innhold via USB-inngangen. 
Det burde være unødvendig på en TV i denne prisklassen. 

Philips 65PFL9708S 
