Dance Central 3
Rydd møblene unna og slå deg løs på stuegulvet! 

Nå er det bare å ta danseskoene på, eller kanskje hive pumpsene av - Dance Central 3 er spillet for deg som elsker å svinge deg rundt i din egen stue. 

Det kommer nok ikke som noe sjokk når jeg, som P3-ansatt, sier at jeg ikke er spesielt begeistret for Radio Norge, men Dance Central 3 tar deg med på en reise gjennom hits fra ikke bare de fire siste, men de fem siste tiår, og jeg elsker det! 

Med hits som «Disco Inferno», «Let The Music Play» og «Ice Ice Baby» gir spillet deg, ikke bare en innføring i musikken, men dansestilene fra 70-tallet og opp til i dag. 
Her kan du kaste deg ut i alt fra deilige discomoves til Macarena-dansen. 

Knotete for nybegynnere 

Dance Central 3 fungerer på samme måte som de tidligere spillene i Dance Central-serien. 
Du skal speile bevegelsene til figurene som danser rundt på skjermen, når du gjør noe feil, lyser det rødt rundt kroppsdelen som ikke bevegde seg korrekt. 

Det kan være litt vanskelig å se den tynne røde linjen som lyser der du gjør noe feil, og hvis du ikke har spilt Dance Central før kan dette være litt forvirrende, men etter hvert blir dette enklere å holde styr på. 

Det er mulig å stille inn vanskelighetsgraden til ditt nivå, og i tillegg er det forskjellig vanskelighetsgrad på de ulike sangene, slik at du kan gjøre det mer utfordrende på ditt nivå, før du føler deg god nok til å ta steget videre. 

Få gamle slagere 

Dance Central 3 introduserer en rekke nye låter du kan svinge deg til på dansegulvet. 
Spillet har et bra utvalg av låter, men jeg skulle gjerne sett at det var litt større spredning i hvilket tiår låtene er hentet fra.' 

70- og 80-tallet har kun fem låter hver, mens 2010-tallet har over 15 låter på lista. 
For all del, jeg rister gjerne ræv til LMFAOs «Sexy And I Know It», men spillopplevelsen hadde blitt mer variert om flere gamle slagere var med på spillelista. 

Det enkle er ofte det beste 

En mangelfull flerspiller trakk ned for det første Dance Central-spillet. 
Da Dance Central 2 kom i 2011 var denne delen forbedret med at man kunne danse to samtidig. 

Dance Central 3 oppgraderer med en ny modus der lag på opp til fire personer kan konkurrere mot hverandre i en serie forskjellige opptredener, dansekamper og minispill. 
Jeg er positiv innstilt til at flere kan være med på leken, men jeg frykter at det fort kan bli litt rotete. 

Det er også kommet en nybegynnermodus for deg som er helt fullstendig noob til å danse, og det har også kommet en partymodus der tilfeldige sanger og minispill dukker opp mens dere spiller, samtidig som vanskelighetsgraden tilpasser seg etter hvor bra dere presterer. 

Jeg er ikke spesielt begeistret over mninispillene. 
Ofte så er minispill kun et forsøk på å dytte mer innhold inn i et spill, uten at de er spesielt morsomme. 
Det som er artig med er å konkurrere mot en en annen i en heftig dansekamp, enkelt og greit. 

Rydd stua og slå deg løs 

Dance Central-serien er de spillene som utnytter Kinect-teknologien best. 
Dance Central 3 er presist og man sitter igjen med et inntrykk av at Kinect-kameraet registrerer bevegelsene dine nøyaktig. 

Du trenger ikke være god for å ha glede av Dance Central 3, så lenge du synes det er gøy å danse er dette strålende underholdning. 
Jeg skal ikke påstå at dette er spillet jeg drar frem når jeg kommer hjem fra jobb på en hverdag, men skal du ha vors, fest, eller innekveld med gutta eller venninnene, så er Dance Central 3 en kjempeartig aktivitet å fylle stua di med. 

Bare husk på å rydde unna bord og stoler, for dette spille krever stor plass! 
