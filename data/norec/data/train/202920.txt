Sony Ericsson Xperia X10
Lever Sony Ericssons flaggskip opp til forventningene? 

Allerede i fjor høst begynte ryktene å dukke opp om Sony Ericsson Xperia X10, og først nå er den klar. 
Er det for sent? 

Neida, Thomas Marynowski i ITavisen.no har testet Sony Ericssons siste flaggskip, og konstaterer at det er en kraftig og godt spesifisert mobil (1GHz-prosessor) som klarer å konkurrere i dagens marked. 
Skjermen trekkes frem som stor og klar (4"), og kameraet er det beste av alle Android-baserte telefoner i dagens marked. 

Dette er en stor mobil, som kommer i sort og hvitt. 
På tross av størrelsen oppleves designen som elegant, selv om den også har en viss plastfaktor. 

Android 1.6 

En ulempe ved X10 er at den kjører Android v1.6 (Googles operativsystem for mobiltelefoner), mens siste versjon er 2.1, som også er kravet for enkelte applikasjoner i Android Market (markedsplassen der man får lastet ned applikasjoner til telefonen). 
Det er et lite skudd i baugen på Sony Ericssons flaggskip-modell. 
Et lite plaster på såret kan være Sony Ericsson har uttalt at det vil komme en oppdatering, men ingen vet når. 

Rett ut av boksen kjører X10 "tradisjonell" Android-utseende, med Timescape; selskapets "sosiale applikasjon" som er myntet på de som bruker sosiale nettjenester som Facebook, Twitter etc. 
Her samles all informasjon fra det sosiale nettet på ett sted, sammen med bilder du har tatt (som kan knyttes til personer), SMS-meldinger, samtalelogger og annet. 
Derfor vil du også kunne samle aktivitet knyttet mot én kontakt, enten det er eposter, SMS-er, bilder eller Facebookmeldinger. 

Timescape kan enten kjøres som en applikasjon, eller settes som hovedskjerm, der sistnevnte gjør telefonen ganske treg. 
For deg som har veldig mange venner på Facebook eller følger mange på Twitter blir det også fort rotete. 
I testen trekkes det også frem at HTC har løst integreringen mellom Facebook og kontaktlisten bedre med sitt Sense-skall. 
Blant annet legges ikke Facebookbildet som kontaktbilde på X10. 
Timescape støtter heller ikke Microsoft Exchange, så for jobb-eposten må mange bruke et separat epostprogram. 
Saken blir ikke bedre av at Timescape inneholder småfeil, som synkroniseringsproblemer og manglende deler av samtaleloggen. 

Til mediehåndtering brukes Mediascape, den andre store nyheten. 
Her samles bilder, video og musikk på en snasen måte; også integrert med Picasa og Facebook. 
Du kan også kjøpe musikk direkte fra Sonys PlayNow-tjeneste. 
X10 får også mye skryt for musikkavspilleren. 

Godt kamera 

Kameraet holder høy kvalitet med 8Mp-oppløsning og bildene fremstår bedre enn noen av Android-telefonene vi har testet tidligere. 

Under testingen oppdaget vi også problemer med tastaturet, der enkelte bokstaver ikke ble registrert. 
Heldigvis har tastaturet egne taster æ, ø og å. 

Dessverre holder batteriet svært kort - i testperioden var det dager der telefonen måtte lades 3 (!) ganger, og det uten at telefonen ble brukt veldig mye mer enn vanlig. 

Konklusjonen blir derfor at Sony Ericsson Xperia X10 innholder for mye småfeil til å havne i "anbefalt"-kategorien, men heldigvis for Sony Ericsson, vil de fleste av problemene la seg løse med programvareoppdateringer. 
Så gjenstår det å se, da, når de vil komme og hvor mye de kan fikse. 
