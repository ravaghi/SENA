Sveinar trives i dameselskap
Sveinar Heskestad ga ut visepop-albumet "Stille i stormen" i 2008, der duetten "Som solen smelte snø" med Karianne Arntzen skilte seg ut. 
Året etter fulgte han opp med ep-en "Skynd deg langsomt" og duetten "Ingen som du" med Venke Knutson. 
På sin nye ep åpner han med "Ta meg som eg e", en fin duett med Kari Grethe Hjorthaug Gallaher. 
Sangen starter anonymt, men tar en elegant sving når Gallaher tar over. 
Tittelkuttet "1949" er også bra, mens "Christina", "Plutselig" og "Nære på" er mer midt på treet – sistnevnte med et friskt komp. 

På cd-en har Heskestad inkludert tre bonuskutt pluss hele ep-en "Skynd deg langsomt", siden den ikke ble gitt ut fysisk sist. 
En bra pakke, selv om bonuskuttet "Fred & ingen fare" er en plage. 

Beste spor: 
"Ta meg som eg e". 
