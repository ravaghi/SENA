Standard:Skyhøy! 

Come Shine kroner comebacket med praktalbum. 

ALBUM: 
Når «Red and Gold», Come Shines fjerde album, slippes fredag, skjer det 12 år etter at kvartettens forrige plate så dagens lys. 
Mellom 2004 og 2011 lå bandet på is mens medlemmene var engasjert i andre musikksammenhenger, før noen strålende comebackkonserter de siste åra har skapt store forventninger til den nye plata. 

SVARET kommer fort. 
En uforstyrrelig skridende bassfigur (Sondre Meisfjord) med vispedryss (Håkon Mjåset Johansen) og mørkt marimbaekko (Erlend Skomsvoll) dansende rundt beina tar øyeblikkelig scenen før et kort pianoløp (Skomsvoll) rydder vei for Live Maria Roggens åpningsstatement: 

«I'm gonna love you/like nobody loved you/come rain or come shine» 

Tekstoverleveringen foregår med en autoritet som forteller at protester skjer på egen risiko og ikke under noen omstendighet vil føre fram, og 34 sekunder ut i denne Harold Arlen/Johnny Mercer-standarden som har gitt bandet navn, har Come Shine dokumentert kunstnerisk vekst. 

Så klar er faktisk dokumentasjonen at resten av det crescendojagende åpningssporet og de øvrige åtte låtene pluss epilogen — en leken miniversjon av «What A Wonderful World» - blir like mye av en bekreftelse som av den overveldende lytteopplevelsen som «Red and Gold» vitterlig er. 

KONSEPTET er velkjent Come Shine — hovedsakelig amerikanske jazzstandarder i nye arrangementer, krevende og med alt annet enn standard re-harmonisering og rytmikk. 
Denne gang er det musicallåtene «Somewhere» («West Side Story»), «I Can't Help Lovin' That Man» («Show Boat»), «I'll Be Seeing You» («Right This Way») og altså «Come Rain or Come Shine» («St. Louis Woman») som er adoptert, sammen med den franske filmmelodien «Les feuilles mortes» (kjent som «Autumn Leaves» og med «red and gold» i den engelske teksten), Johnny Cash' (!) «The Man Comes Around» og de velkjente jazztitlene «In A Sentimental Mood» (Ellington/Kurtz), «Blue in Green» (Evans/Davis/Wilson) og «My One and Only Love» (Woods/Mellin). 

At ingen arrangør er kreditert på plateomslaget, kan tolkes som at versjonene er utformet av bandet i fellesskap. 

Det er i så fall et fellesskap som forsvarer betegnelsen «inspirert» og vel så det. 

FOR det er et ganske så suverent sammenskrudd, men likevel dristig og armslagsinsisterende Come Shine som beveger seg mellom tandre ballader og kokende modernisme i denne fjerderunden. 
Versjonene av «In A Sentimental Mood» og «Blue in Green» er fabelaktig gjennomført, Johnny Cash må ha havnet i feil himmel om han ikke smiler i iallfall den ene munnviken av elleville «The Man Comes Around» og hver eneste låt byr på et vell av detaljer som ikke er hverdagskost på verken norske eller utenlandske album. 

Vi snakker m.a.o om et norsk band i internasjonal toppklasse, vel å merke målt etter prestasjon, ikke etter hype og pr-budsjett. 

NÅR kollektivet Come Shine kan gnistre og skinne som en flyvinge i solnedgang på «Red and Gold», skyldes det selvsagt at hver og en av de fire presterer på skyhøyt nivå og spiller hverandre gode i det Nils Arne Eggen ville kalt «samhandlinga». 
Roggen håndterer stemningsmangfoldet og dets utfordringer med suveren stemmekontroll og formidlingskraft, Mjåset Johansen fyller rollen som finstilt drivverk og perkusjonistisk klangmaker med muskuløs kreativitet og tilsvarende velutviklet fingerspissfølelse for helheten, og Sondre Meisfjord har utvidet sitt alltid stødig swingende bassbidrag til også å omfatte flere gode soli, koring og gitarspill. 

På pianokrakken opptrer Skomsvoll som akkompagnatør, melodifører, solist og «instrumental kommentator». 

Når «Gold and Red» kommer med et betydelig rikere og mer komplekst lydbilde enn særlig de to første Come Shine-albumene, skyldes det ikke minst at han også har føyd B3, pumpeorgel, marimba, vibrafon, djembe og munnharpe til klangpaletten, uten dermed å gjøre musikken tonetjukk og «over-orkestral». 

HVOR lenge eventyret Come Shine vil vare, aner knapt noen pr i dag. 
Det vi vet, er at bandet spiller en minikonsert på Bare Jazz i Oslo fredag formiddag og at selve releasekonserten — med flere gjester på scenen — foregår i Den Norske Opera & Ballett søndag 16. mars. 

Flere festival- og andre konserter står også på programmet, så forhåpentligvis indikerer tittelens gull- og rødskjær snarere gryende dag enn snarlig høst eller kveld for dette eksepsjonelle bandet. 
