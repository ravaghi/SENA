Aëdle VK-1
Hodetelefoner med høy retrofaktor. 

Navnet på firmaet bak disse franske hodetelefonene sier nok en hel del om hvilket marked man sikter seg inn mot. 
Du har den litt jålete og umotiverte umlauten over e'en, mens Aëdle visstnok er en vri på ordet «edle», eller «edel», og skal signalisere eksklusivitet. 

Det skjønner vel bare et fåtall mennesker i det skandinaviske språkområdet, og knapt noen utenfor, men pytt, pytt. 

Utilslørt retro 

Jeg vil uansett tro at Aëdles første produkt, VK-1, vil kunne appellere til samme design- og kvalitetsbevisste målgruppe som produkter som engelske Bowers & Wilkins' P5 og P7. 
Dette er hodetelefoner for kresne estetikere, som ikke kunne drømme om å gå med svære plastklokker med navnet til en hip hop-artist på. 

Designuttrykket til franskmennene er mer utilslørt retro enn hos Bowers & Wilkins. 
Formspråk og materialvalg, med øreklokker i ekstrudert alumnium og puter og hodebøyle kledt i mykt, brunt lammeskinn, gir et eksklusivt, meget nostalgisk preg. 

Tenk like deler radiooperatør under andre verdenskrig og retrofuturistisk steampunk-etstetikk i polert utgave. 

Komfort, da? 

Komfortmessig er man ikke helt i samme liga. 
Lammeskinnet er mykt, men hodebøylen mangler annen polstring. 
Bøylen kan dog justeres i høyden, slik at den ikke presser ned på toppen av hodet, men klokkenes press mot ørene er og blir ubehagelig stramt, selv om putene er mykt polstret. 
Man blir svett i øra, for å bruke et gammelt uttrykk. 

I Aëdle VK 1 er det ingen elektroniske fiksfakserier. 
Ingen aktiv støydemping, ingen Bluetooth, ei heller mikrofon eller menystyring på ledningen. 
Dette er et par hodetelefoner, greit og enkelt. 

VK1 kommer til gjengjeld med to ledninger i ulike lengder, kledt i et matchende bronsefarget plastmateriale. 
Den lengste er ment for hjemmebruk med litt avstand mellom lydkilde og godstol. 
Den korteste egner seg for bruk på farten, men var akkurat for kort til å fungere på min arbeidsplass. 

Ekstra plugger for 6,35 mm jack i full størrelse og sånne rare man finner på fly følger også med. 

VK 1 er en lukket, dynamisk konstruksjon, der all lyd fra de 40 mm store driverne i titan og magnesium sendes inn i øret via omtrent like store åpninger i lammeskinnsputene. 

Det betyr mye lyd rett i øret, og mindre sjenanse for omgivelsene. 
Ulempen er at en slik løsning gir enda mindre romfølelse enn åpne konstruksjoner. 
Og mangelen på romfølelse, det er alle hodetelefoners akilleshæl. 

Sjekk prisen 

VK-1 koster 3950 kroner. 
Det er mye. 
Sammenliknbare toppmodeller fra Beats by Dre og Bowers & Wilkins koster omlag tusenlappen mindre, og leverer minst like god lyd. 
Lydmessig vil jeg beskrive VK 1 som gode og forholdsvis nøytrale, men ikke oppsiktsvekkende. 
Romfølelse er det som nevnt lite av. 

Sammenliknet med de tusen kroner rimeligere Studio Wireless fra Beats dy Bre låter de flatere og mer lukket, rett og slett mindre engasjerende - og da snakker vi vel å merke om en ny generasjon Beats-klokker uten det velkjente hengekøyepreget i frekvensgangen. 

Også sammenliknet med de knallgode Bowers & Wilkins P7 til 3000 kroner synes jeg Aedlene koster noe mer enn de smaker. 
Sammenliknet med mine Bose QuietComfort 3 er det dog klar fordel Aëdle. 
Her hører man at elementene er mer påkostet, og at lydgjengivelsen har rikere teksturer og kulører. 
Men Bosene er til gjengjeld sjokkerende mye mer behagelige å ha på, der de hviler lett på ørene i stedet for å klemme dem flate. 

Som designobjekt og statement ute i byildet er det lite som slår Aëdle VK 1. 
Lydmessig får du imidlertid mer for pengene andre steder, så da blir det et spørsmål om det lekre og spesielle utseendet gjør dem verdt den ekstra tusenlappen de koster mer enn flere gode konkurrenter. 

Importør: 
Hagto Audio 
