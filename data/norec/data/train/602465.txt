Animasjon fra Russland
Det russiske animasjonsstudioet Wizart Animations («The Snow Queen») fjerde film «Ulv i fåreklær» er nydelig animert, og byr på en rekke kule karakterer. 

En gruppe sauer har levd trygge og rolige liv, uten de store problemene. 
Så slår en ulveflokk seg ned i nærheten, og idyllen byttes ut med ren skrekk. 
Heldigvis for sauene blir ulven Grå gjort om til en vær ved at han drikker en magisk mikstur, og for å ikke bli lunsj for sine tidligere ulvekompiser flytter han inn til sauene. 

Han har selvfølgelig ikke lyst til å bli værende i sine ullklær, for han har en vakker ulvekjæreste han vil gifte seg med, og en ulveflokk han ønsker å være leder for. 
Det er det imidlertid en annen ulv som også ønsker, og han vil gjøre alt for at Grå aldri kommer tilbake til flokken. 

Som sagt er det ingenting å si på animasjonen, og historien i seg selv er festlig og underholdende, men dialogen er mangelfull og den blir derfor ikke så morsom som den kunne ha vært. 
Karakterene er kule og morsomme på papiret, men de mangler noe sjarm og karisma til å få meg skikkelig engasjert. 
Filmen vil garantert glede det yngre publikummet, og forhåpentligvis kan vi vente oss spennende ting fra Wizart Animation i fremtiden. 
