Superhelten Snøhvit
Snøhvit har forlatt sitt lune rede som hushjelp for en flokk dverger. 
Nå svinger hun sverdet som en moderne actionheltinne i en sorgløs, munter og rampete eventyrfilm med ironisk tilsnitt. 

Dessuten har hun en stemor fra helvete - en vakker Julia Roberts med morderiske hensikter og ris bak det speilet hun stadig konsulterer hva angår det å være vakker. 
Det tar litt tid før du vender deg til Linn Skåber som stemmen bak stemor-skikkelsen, men Skåber har akkurat den sarkastiske snerten som kler dette viltre eventyrkonseptet. 

Dette er ikke for småunger, i alle fall ikke de aller minste. 
Til det er både handling og ironisk snert i voldsomste laget. 
Regissøren Singh har kokt i hop en Snøhvit-fortelling der de onde er ondere, og de snille også er handlekraftige. 

Virkemidlene er hentet fra nåtidens action/eventyr-filmer. 
Men Brødrene Grimms grunntone fra det opprinnelige eventyret ligger i bunn. 
Dette er fargesprakende energi; praktfulle ekstravagante kostymer og en story som raskt beveger seg mellom lett humor, ironi og action. 

Prinsen er en pen kasteball mellom sterke damer, og dvergene går i krigen for sin skjønne hushjelp. 
Damene har altså rangen i denne filmen som balanserer mellom å være en lek med eventyrsjangeren, samtidig som den glimter til på eventyrets premisser. 
For som i alle eventyr må det onde vike til slutt. 
