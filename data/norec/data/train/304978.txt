Vill poging i stua!
Skal du på hjemme-alene-fest, sa du? 
Ta med Slutface. 

EP: 
Det må være et av tidenes mest misvisende bandnavn. 

Nei, Slutface er ikke en gjeng førtiårige Bjørn Hellfuck-kopier med misogynske tekster og rølpete riff. 

De er fire duggfriske ten-/tjueåringer fra Stavanger som har gjort småfurore med den sitrondropssøte, tenåringshissige og hyperfengende poppunksingelen «Angst». 

Ep-en «We're just OK» er bandets første utgivelse, fem spor med ungdomsobservasjoner, vindskeiv poprock og tidsriktige popkulturreferanser. 

Vokalist Haley Shae bærer det hele med sine frekke tekster og autoritære stemme, som partygirlfusjonen av Hayley Wiliams fra Paramore og Kathleen Hannah i hennes Le Tigre-periode, mens bandet skrangler avgårde med nittitallsindiegitarene og åttitallsattituden i orden. 

«Angst» er uten tvil den beste låta, men festdokumentaren «Bad Party», med sitt LCD Soundsystem-aktige snakkeparti og melodiske poprefreng, burde også oppfordre til vill poging i stua. 
