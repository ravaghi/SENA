Søtt, salt og funky
Prince fortsetter å spre forvirring. 
Denne uken slapp han, helt uten forvarsel, albumet «HITNRUN Phase Two». 
Tittelen antyder at det er ment som en søsterutgivelse til «HITNRUN Phase One» som kom i september. 
Noe slektskap de to albumene i mellom er likevel ikke lett å høre. 
«Phase One» er 57 år gamle Prince på klubb. 
Det betyr utstrakt bruk av EDM-fanfarer, dubstep-rytmer og autotune. 
All produksjonstriksingen fungerer brukbart i en pågående partylåt som «Shut This Down», men noe så grøssende fælt som «Fallinlove2nite» gjøres bare enda verre. 
(Rettskrivingen er artistens egen.) 

Også «Phase Two» har sine svakere øyeblikk — «Screwdriver» er rett og slett ganske døv - men vil for mange være langt mer tiltalende. 
Det låter tett, organisk og funky. 
Eget 80-tall og andres 70-tall blir flittig sitert. 
Bandprestasjonene og blåserarrangementene er alene nok til å gjøre låter som «Stare», «Black Muse» og «Big City» til det mest medrivende Prince har gjort på, tja, minst 25 år. 

Den lille prinsen er og blir en vriompeis, men i dette tilfellet gjør han faktisk anmelderens jobb enkel: 
Terningkast 3 til «Phase One» + terningkast 5 til «Phase Two» = terningkast 4 til «HITNRUN Phase One & Two». 
