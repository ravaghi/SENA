Et stygt juggelkjede av platte sketsjer
Ideen om å tøyse med skrekkfilmer er aldeles utmerket. 
Synd bare at Scary movie-filmene krydrer parodien med så forferdelig teite blødmer. 

Tittel: Scary Movie 5. 
Regi: 
Malcolm D. Lee. 
Med: 
Lindsay Lohan, Charlie Sheen, Terry Crews, Ashley Tisdale, Kate Walsh, Simon Rex, Mike Tyson med flere. 
USA 2013. 
1 time 25 minutter. 
Aldersgrense: 11 år. 
Egnethet: 
Ungdom. 

Slik ”Fast & furious”-konseptet nylig hostet ut film nr. 6, har Scary Movie nådd til nr. 5. 
Sistnevnte har et utsultet, latterlig skjelett av en handling og kan best beskrives som et stygt juggelkjede satt sammen av banale sketsjer. 
Det kan muligens se brukbart ut på laaang avstand, men sjekker en nærmere, er det laget på simpleste vis. 

Nå kan man saktens flire i starten av Lindsay Lohan og Charlie Sheen – begge i rollene som seg selv – der hun har sagt ja til en natts hygge uten å begripe at han har tvilsomme hensikter med alle kameraene som er montert rundt senga. 
Kjapp-kjapp-redigeringen av diverse gymnastiske, liksom-seksuelle øvelser trekker litt i smilebåndet. 

Men så forfaller det raskt. 
Snoop Dogg virrer rundt i skogen sammen med et annet sløvt, penisfiksert dophue, inntil de omsider finner noen forheksa unger i en forfallen hytte (vart du skræmt no? 
Nei). 

Da kan endelig hovedrolleinnehaverne ta over, Ashley Tisdale og Simon Rex, som ikke akkurat at fødte karakterskuespillere, for å si det sånn. 
De agerer et ektepar som adopterer de forheksa onkelbarna. 

Resten er denging av spedbarn og annen pinlig babyhumor, småpike forhekset til hund, denging av ektemann, tungeskjæring og diverse amputasjoner, mer skriking, tåpelig do— og dritt-humor, plumpe metaforer for lesbesex, løpske forskningsaper og en forskrudd ballettkoreograf. 

Spør ikke meg hva manusforfatterne var påvirket av da de skrev sketsjene sine. 
Resultatet er verken skremmende eller morsomt, bare veldig, veldig platt. 
