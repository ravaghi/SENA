Danser leverer lovende krim-debut
Danser, koreograf og saksprosaforfatter Katrine Engberg viser at hun også kan skrive flott krim. 

Katrine Engberg: 
Krokodille-vokteren. 
Krim. 
Oversatt av Ragnhild Aasland Sekne. 381 sider. 
Goliat forlag. 

Pensjonisten Gregers Hermansen snubler over et blodig lik - en ung kvinne. 
Morderen har skåret ut inn et mønster i jentas ansikt. 
Hva betyr det? 

Politibetjentene Jeppe Kørner og Anette Werner fra Københavns politi rykker ut. 
De to er som et gammelt ektepar. 
Jeppe irriterer seg alltid over Anettes uvaner. 
Som at hun tar godteriet hans uten å spørre. 

Underveis avdekker Kørner & Werner en forbindelse mellom drapsofferet og husverten, Esther de Lau­renti. 
Esther har skrevet et krim-­manus, og morderen etterligner hennes historie til minste detalj. 
Dette er et originalt grep. 
Det får oss til å tenke på at vi leser en kriminalroman, mens forfattere flest vil at vi skal bli så oppslukt av historien at vi glemmer at den er oppdiktet. 
Men det kan fort for bli for mye historie om historien, som på side 202: 

«Barnehjemsbarn vokser opp og blir knivmorder. 
Si meg, befinner vi oss i en jævla kriminalroman?» 

«Det vet jeg ikke, Jeppe. 
Gjør vi det?» 

Katrine Engberg skriver flytende og detaljert. 
Hun er språklig lett på tå, konkret, og god å følge med på. 
Men Engberg har større språklige ambisjoner: 
«Et åsted minner på mange måter om et teaterstykke. 
Et nett av sammenhenger som til sammen gir en eller annen form for helhet». 
Nja, minner virkelig et åsted om et teaterstykke? 
Jeg syns sammenlikningen halter. 

Oversetteren har fått til en dansk tone, hun bruker for eksempel uttrykk som «sommeraften» og «lukket inn». 
Men i første kapittel roter hun litt med om mordet skjer i første eller andre etasje. 

Sosiale medier blir en integrert del av handlingen, på en stilig måte. 
Katrine Engberg gjør det bra som krim-forfatter. 
Hvis hun skriver flere romaner av denne typen, og forbedrer seg litt, vil det gå henne godt og hun vil få leve lenge i landet. 

LES FLERE ANMELDELSER: 
