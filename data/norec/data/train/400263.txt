«Min andre mor:»Smart brasiliansk Oscarkandidat 

Vitalt og morsomt drama om sosialt og biologisk moderskap 

Hun forlater sitt eget barn for å ta seg av andres barn. 
Er det et svik? 
Eller bare en nødvendig prioritering for en kvinne av arbeiderklassen i fattigere land enn Norge? 

Det brasilianske dramaet Min andre mor gir ikke noe klart svar, snarere undersøker den ulike former for moderskap og oppsplitting. 
Men det er langt ifra en tragedie. 
Manusforfatter og regissør Anna Muylaert tegner et vitalt persongalleri der så vel mor som datter er sterke, konfronterende karakterer. 

Her finner du ut hva du skal se på kino i julen: 

Slik får filmen nerve og komikk. 
Til å være et sosialrealistisk drama er den også særdeles stilig. 
Flere slående scener er filmet i Sao Paolos ikoniske 1960-tallsbygninger (som Edificio Copan og FAU). 
Handlingen utspiller seg i en fantastisk villa der forholdet mellom terrasser og korridorer, kjøkken og oppholdsrom blir markører for det sosiale hierarkiet blant herskap og tjenere. 

Den gode hushjelpen 

I tretten år har Val (Regina Casé) vært hushjelp og dagmamma hos en rik familie i Sao Paolo. 
Første halvdel av filmen handler om hennes liv. 
Hun er høyt verdsatt av de tre familiemedlemmene, ja, tenåringssønnen i huset trekker mot henne, ikke sin egen mor, når han vil ha kos eller trøst. 

Å være hans "andre mor" er en trøst også for Val, som har etterlatt datteren Jessica hos faren lenger nord i landet. 
Men helt uventet melder hun sin ankomst. 
Jessica vil flytte til Sao Paolo for å studere arkitektur. 

Hennes inntreden i familien blir filmens vendepunkt. 
Jessica virvler opp konflikter knyttet til klasse, generasjoner og morskjærlighet. 
Hun blir den fremmede som får inngrodde vaner til å virke underlige – og undertrykkende. 

Her finner du ut hva du skal se på kino i julen: 

Jordnær mot smart 

Regina Casé og Camila Márdila er fabelaktige i rollene som mor og datter. 
Val er jordnær, tradisjonell og "kjenner sin plass". 
Jessica er smart, selvbevisst og uten spesiell respekt for rikfolk. 

Men like under overflaten av denne konflikten finnes det en sjakt full av dypereliggende følelser. 
Anne Muylaert vil ikke åpne den med dramatiske fakter. 
Når de omsider kommer, er replikkvekslingene om moderskap og svik ganske så overraskende. 
Det gjør Min andre mor til et forfriskende og annerledes familiedrama. 
