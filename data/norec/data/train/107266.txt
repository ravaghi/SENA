Charlie Haden Liberation Music Orchestra:«Not In Our Name» 

(Gitanes Jazz/Universal) 

Patriotisk protestmusikk. 

Første gang Charlie Haden samlet sitt Liberation Music Orchestra, var under Vietnamkrigen. 
Siden har orkesteret kommet sammen hver gang den politiske verdenssituasjonen har tilsagt det. 
«Not In Our Name» er en musikalsk protest mot Irak-invasjonen og bærer navn etter en bred folkelig motstandsbevegelse i USA. 
Musikken er som vanlig arrangert av Carla Bley, som i tillegg spiller piano. 

Det er en lavmælt og vakker protest, som om musikerne vil vise at det er andre, mer humane verdier det er viktig å verne om. 
De påkaller seg også de første nybyggernes patriotisme og tro på et godt Amerika for alle, gjennom varme versjoner av «Amazing Grace» og «America The Beautiful». 

Her er også en Gil Evans-inspirert versjon av largosatsen fra Dvôraks symfoni «Den nye verden» og en sofistikert reggaeutgave av Bowies «This Is Not America». 
Varmt og nydelig er det, med fine soli av blant andre altsaksofonisten Miguel Zenon. 

CARL PETTER OPSAHL 
