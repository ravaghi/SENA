Fra sjel til sjel
Sharon Jones lever kvalitet som alltid, men det skorter på overraskelsene. 

ALBUM: 
Retro-souldronningen Sharon Jones og hennes Dap-Kings har gjort karriere på topputgivelser som hører til dagene hvor beehviven var høy, fargefjernsyn overdådig luksus og Bob Dylan fortsatt spilte akustisk. 

Bandets femte utgivelse samler hittil ikke utgitt materiale fra deres mange liveopptredener, men de funkkokende låtene står like stødig innenfor rammene av et analogt studio som i et svettedryppende konsertlokale. 

Dersom du kan Stax-boksen din på rams er «Soul Time!» et nytt strøk funky maling på gamle vegger, med bunnsolid konstruksjon av southern-soul fra en stram rytmeseksjon og en Sharon Jones som fortsatt har stålkontroll på rollen som fordums soullegende. 

«Soul Time!» er like gjennomført stilsikker som forventet, men i mangelen av overraskelser utgjør albumet dessverre heller ingen stor forskjell i en allerede stabil diskografi. 
