Kattens juleønske
Storyen er ikke all verdens spennende i den nye filmen om Gubben og katten, men stemningen er akkurat slik man kjenner den fra de lune bøkene til Sven Nordqvist. 

Katten Findus' høyeste ønske denne gang er å få nissen på besøk til jul, slik alle andre opplever. 
Gubben Pettersen er en tviler i forhold til nissens eksistens, men vil ikke skuffe sitt elskede husdyr. 
Dermed går han i gang med å snekre en nissemaskin i håp om at dette kan oppfylle kattens juleønske. 

Jeg skal ikke røpe hvordan det går. 
Løsningen er hyggelig, men merkelig (er den sponset av det svenske postvesenet?). 

Det er veien mot målet som fryder. 
De ørsmå, mystiske fantasivesenene som krydrer Nordqvists boksider, blander seg også inn i tegnefilmversjonen. 
Gubbens glemsomhet og kattens utålmodige oppfinnsomhet spilles stadig ut mot hverandre. 
Hønene kakler, naboen grynter som han pleier mot gubben, og snøen ligger høy om hushjørnene i det rødmalte småbruket. 

Slik gjenskaper regissørene Jørgen Lerdam og Anders Sørensen et univers der nostalgi, trygghet og samhold er grunnverdier. 
Bevegeligheten i animasjonen får faktisk bedre enn i bøkene fram hvordan gubben koser med katten som var det hans lille toåring. 

Sigrid Huun har en deilig stemme som gir Findus et overmåte sjarmerende preg. 
Også de andre norske dubberne gjør en god jobb, ikke minst som kaklende fjærkre i gubbens hønsehus. 

Og så blir det jul i stua. 
