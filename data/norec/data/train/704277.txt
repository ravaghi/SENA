Tidstypisk og tidløst
70-tallsband lager musikk til 70-tallsserie uten å virke utdatert. 

Squeeze var en gang blant klodens kuleste band. 
I hvert fall hadde de en hit med "Cool for cats". 
Og den var kul.Vi snakker om slutten av 70-tallet, da punken ble avløst av new wave. 
London-bandet debuterte i 1978, fire år etter at Chris Difford og Glen Tilbrook begynte å skrive sanger sammen. 

Det er fortsatt disse to som er kjernen i Squeeze. 
Simon Hanson og Stephen Large ble med i 2007, mens Lucy Shaw er ny av året. 
Disse erstatter tidligere medlemmer som Jools Holland, Paul Carrack, Andy Metcalfe, John Bentley og Gilson Lavis. 

Bandets første plate med nytt materiale på 17 år skyldes BBC-produksjonen "Cradle to the grave", basert på selvbiografien til humoristen og radio— og tv-mannen Danny Baker. 
Boka er blitt til en sitcom om Baker-familien, lagt til 70-tallet. 
Ikke så unaturlig da at Tilbrook og Difford ble hyrt inn. 

Resultatet er radiovennlig pop av klassisk Squeeze-format. 
Det er langt fra like spennende å høre dem nå som da 70-tallet ebbet ut, men det betyr ikke at det ikke er trivelig med et gjenhør. 
Kosefaktoren forsterkes av den gospelaktige koringen og tangentbruken. 
Det eneste som virker en smule forstyrrende er at de rundt 60 år gamle gubbene synger om 15 år gamle jenter, men vi snakker jo om sanger skrevet til den gangen de selv var unge. 

De åpner energisk med tittelkuttet, fortsetter i diskokrydret retning med "Nirvana" og kommer til fine "Beautiful game". 
Dette er et mer tidløst kutt, noe som har vært bandets styrke gjennom de fem årtiene de har holdt på. 
Selv når de er betalt for å lage tidstypisk musikk, klarer de å lage ting som krysser barrierene. 

Beste spor: 
"Beautiful game", "Happy days", "Only 15", "Top of the form", "Haywire". 
