Full pakke
Det er fire år siden Jan Werner døde altfor ung. 
Låtene han sang, lever. 
Her får vi 31 av dem. 
Den ene platen i denne samlingen, får vi høre hans største slagere. 
Slike som «All by myself», «Time will let you know» og hans tolkning av «Air». 
For en stemme, for en kraft. 
Jan Werner elsket svulstige, pompøse og voluminøse ballader. 
Det ble kanskje i meste laget av og til når det gjelder pompøsitet, men Jan Werner likte å levere full pakke. 
Det får du her. 

De som ikke har alt som Jan Werner har gitt ut før, må ha «One more time». 
Her er nemlig en bonusplate med 13 låter som tidligere ikke er utgitt. 
Her er kvaliteten ikke like gjennomgående god, men verdt å lytte til for det. 
Bare hør hans versjoner av «You raise me up» og «Jeg ser en dag». 
Dette bør bli en av bestselgerne inn i julesalget. 
