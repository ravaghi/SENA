VåtSopp:«Kompakt tilrettelagt» 

(MTG) 

Kristen-rap fra Oslo som ikke fungerer. 

VåtSopp er, så vidt jeg vet, Norges første kristne hip hop-gruppe. 
Et meget interessant utgangspunkt, hadde det ikke vært for at debutalbumet «Kompakt tilrettelagt» ikke holder mål. 
Livssynet til Kristian «Tigergutt» Skjeggedal, Even «Peve» Brændeland og Espen «Sneipen» Skarpsno har nemlig ingenting med saken å gjøre; Å tro på Gud er nemlig ikke diskvalifiserende, selv innen rap og hip hop, om noen trodde det. 
VåtSopp, som kommer fra Oslo, har mye på hjertet, og budskapet fremføres på morsmålet. 
Gutta skriver greie rim, men det er verre med flyten, særpreget og trøkket. 

Produksjonen er tam, og beatene er dvaske. 
Hip hop på sitt beste handler om gode ideer og originalitet. 
Sammenlignet med for eksempel Equicez fremstår ikke trioen som plagsomt kreative og oppfinnsomme. 

ESPEN A. HANSEN 
