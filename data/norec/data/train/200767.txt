Vi tester Philips og Apple-lys
Artig lysstyring, men mye gimmick. 

Philips 
Hue ble nylig lansert som et samarbeide mellom Philips og Apple. 
Det består av smarte led-pærer som du kan styre via iPhone, iPod og iPad 

Nå har vi testet produktet. 
Det ble raskt veldig populært i stua hjemme hos oss. 
Mye på grunn av det fantastiske fargespekteret. 

Dette trenger du 

Startsettet består av tre lyspærer, en bridge (bro) og tilhørende strømforsyning og LAN-kabel. 
I tillegg må du ha en ruter og iPhone/iPad eller iPod. 

Du får beskjed fra appen hva du skal gjøre; trykke på knappen på broen slik at appen finner den, og deretter kan du søke opp lyspærene med appen. 

Dette fungerer knirkefritt. 
Det er lett å skjønne hva du skal gjøre når, ved hjelp av instruksjonene du får via appen. 
Du kan selv sette navn på de ulike lyspunktene, som er kjekt for å holde styringen på de ulike lampene. 

Slik virker det 

Du kan slå av og på lyset via appen - eller du kan skru av og på lampen med bryteren på vanlig måte. 
Dersom du skrur av og på via lampens på/av-mekanisme, er er det siste valgte lysprofil som benyttes. 
Dersom du vil skru av og på lampen via nett eller app, er du avhengig av at lampens strømbryter er på. 

Via appen eller nettprofilen din, kan du dimme lyset, og du kan også endre farge på lyset. 
Du kan benytte forhåndsdefinerte fargeprofiler, eller du kan lage dine egne fargeprofiler. 
For å lage dine egne fargeprofiler, kan du enten benytte et bilde du har i albumet ditt, eller du kan lage en fargeprofil ved hjelp av fargekartet i appen. 
Du kan også velge farge direkte fra fargekartet. 

Fargeprofiler på ulike lyspunkt 

Det er imidlertid litt innfløkt å velge ulike farger på de ulike lampene som er koblet til systemet. 
Først må du velge fargeprofil, og deretter kan du gå in og justere de ulike lyspunktene ut i fra hvilken fargeprofil du har valgt. 
Du kan altså ikke velge ulik fargeprofil på de ulike lampene. 
Vi skulle ønske det gikk an å velge lampe først og deretter definere fargeprofilen å hver lampe. 
Du kan omgå dette ved å bruke fargekartet til å definere ulik farge på de ulike lyspunktene, ved å dra punktene til ønsket sted på fargekartet.Men vi skulle ønske det var en enklere måte å gjøre dette på. 

Nettilgang 

Du kan styre lampene hjemme helt fra den andre siden av jordkloden. 
Dette kan du gjøre via din profil som du oppretter på nettsidene meethue.com. 
Første gangen, når du setter opp din brukerkonto der, må du være i nærheten av broen, for å kunne aktivisere og forbinde profilen din med broen som snakker med lampene dine. 
Men utover denne ene gangen, har du fulle styringsmuligheter av alle dine registrerte lamper fra PCen din, mobilen eller nettbrettet. 

Det fordrer også at strømmen til lampen er på - du kan altså ikke skru på lampene dersom det ikke er strøm til lampen. 

Du kan ikke sjekke hvorvidt lampene faktisk er på eller av, fra nettsiden. 
Du kan bare "skru av" eller "skru på" - og skifte fargeprofiler og annet - men du kan ikke vite hvorvidt lyset faktisk er på eller ikke - du kan ikke bruke nettsiden til å sjekke om du har glemt å skru lyset av eller på. 

(Det kan også være god humor i å endre farge og skru av og på lyset via nettprofilen, når du er ute og andre er hjemme. 
For den som liker denslags humor, selvsagt.) 

Hvor mye bruker du det? 

Vi har nevnt fargeprofiler. 
Som du kanskje allerede har sett på bildene, kan du altså velge mellom et uttall farger, på lyset. 
Ja, du har faktisk hele fargeskalaen å velge i. 

Men hvor mye har du egentlig bruk for det? 
Hvor ofte vil du at stua skal bade i blått lys som et middels hyggelig offentlig toalett, eller rødt som en gladlivet bule i Amsterdam? 

Med unntak av ungene, som selvsagt (irriterende nok) synes det er rasende festlig med nettopp disse fargene i stua, er det kanskje ikke så veldig mange anledninger det er naturlig å belyse stua slik. 

Det som du imidlertid vil ha mere bruk for, er å variere hvitfargene på lyset. 
Noen ganger vil du ha et gulere, varmere lys, mens du andre ganger trenger et hvitere lys. 

Vi vil anta at mulighetene for de mange ulike fargene på pærene, er mye en gimmick. 
Det er tross alt ikke ofte de fleste av oss vil benytte blått, lilla eller rødt lys. 
Men fargeskalaen ligger likevel i pærene for at du skal ha muligheten til å eksempelvis definere den hvitfargen du selv ønsker. 
Og når mulighetene tross alt ligger der - hvorfor ikke ta den helt ut. 

Dette koster det 

Oppstartpakken inneholder tre lyspærer (led), en bridge (bro), strømforsyning og LAN-kabel. 
Den fås kun kjøpt i Apple-butikken, og koster 1.490 kroner for en oppstartspakke. 
Du kan bygge ut systemet med opptil 50 lyspærer. 
Enkeltpærer fås også kjøpt i Apple-butikken, og koster 479 kroner. 

Philips 
Hue er foreløpig tilgjengelig med E27-sokkel, men vil ifølge produsenten også komme med E14- og GU10-sokkel i løpet av 2013. 
Hue kan brukes med ZigBee LightLink produkter, inklusive Philips LivingColor og andre smartlink-produkter. 
Ifølge produsenten, kan systemet per nå styres med smartphones iOS4 +, og Android. 
Vi har kun testet dette på Apple-produkter - og ikke Android. 

Konklusjon 

Vi har tidligere testet en liknende, mindre avansert lysstyringsløsning fra Philips: 
Living whites ESaver. 
Der får du en separat fjernkontroll som snakker med de smarte lyspærene. 
Vi ga den løsningen terningkast 4. 

Vi synes at Philips 
Hue er en mye smartere løsning enn Living Whites-systemet, det har flere muligheter, og er mer presist i lysstyringen - fjernkontrollen på Living Whites er litt "overfølsom" for berøring. 

Med styring via telefonen, nettbrett eller PC kan du endre fargemetning og lysstyrke ned til minste detalj. 
Systemet er lett å koble opp og bruke. 
Du kan skru av og på lyset fra den andre siden av jordkloden om du skulle ønske det - om du er på ferie og vil at huset skal se bebodd ut. 

Prisen på inngangspakken synes ganske stiv, det samme gjør prisen på pærene - nesten 500 kroner for én lyspøre er litt over budsjett for oss - selv om den ifølge produsenten skal bruke 80 prosent mindre energi enn en vanlig lyspære. 
Prisen synes høy, kanskje spesielt sett i lys av at du har mange andre muligheter til linkende løsninger, for eksempel med Tellstick, som kan gjøre jobben for en mye lavere kostnad (cirka 600 kroner). 

Konklusjonen er at ja, vi liker produktet, som fungerer godt. 
Men vi synes prisen er høy. 
