Superstjernen stråler igjen med R&B-ekspertise fra Fredrikstad og Haugesund
Mariah er fortsatt «on fire» – 28 år etter sitt første album. 

ALBUM: 
Til tross for at hun i flere år har blitt ufortjent avfeid som en slags ustabil glamourvits, viste både 2014-albumet «Me. 
I Am Mariah … the Elusive Chanteuse» og hennes besøk i Oslo Spektrum to år seinere at 10-tallets Mariah Carey på langt nær er noen skygge av gammel storhet. 

I 2018 holder veteranen det fortsatt ikke bare gående ­– i motsetning til de fleste av hennes samtidige kolleger – hun leverer også sitt beste på lang tid. 

Den store styrken til «Caution», hvor Mariah selv har tatt på seg executive producer-rollen, er det varierte valget av kredible samarbeidspartnere. 
Med unntak av «8th Grade» og avslutningen «Portrait» (som begge er signert av produksjonsteamet til Timbaland) er hvert spor smidd ut av separate studioer. 

Dette betyr en pågående musikalsk bevegelse gjennom hele albumet, hvor man i motsetning til den nevnte forgjengeren dessuten har valgt å holde det kort og fokusert med bare ti spor. 

Allerede fra og med åpningslåtene «GTFO», «With You» og skivas tittelspor er vi i Careys silkemyke makt, før «A No No» kommer som en herlig remake av Lil’ Kim sin Lil’ 
Cease-assisterte ’96-klassiker «Crush On You». 
Nostalgisk blir også med Slick Rick-gjesting på Blood Orange-produserte «Giving Me Life», mens London-baserte Fred Ball (opprinnelig fra Fredrikstad) sørger for en romantisk og sukkersøt lekeplass for hovedpersonen på fine «One Mo’ Gen». 

Skivas beste øyeblikk kommer derimot fra en annen nordmann, og som trofast leverandør av årgangs-R & B er det kanskje ikke en overraskelse at Lido også her sørger for lakenmusikk av ypperste nivå på Ty Dolla $ign-samarbeidet «The Distance» (glem heller ikke haugesunderens egen «I O U 2» som kom ut denne helgen). 

Hovedpersonen er likevel Carey selv, som på tampen av sitt 50-ende år gjør det klart at alder ikke behøver å være mer enn et tall. 
