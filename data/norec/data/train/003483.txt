Frost/Nixon
Et legendarisk tv-intervju i 1977 har blitt en god spillefilm i 2009. 
”Frost/Nixon” forteller om møtet mellom president Richard Nixon og tv-mannen David Frost. 

Vi får oppleve spillet i kulissene, stemningen rundt hendelsen og hvordan det hele kulminerte i noen dramatiske utsagn som betød slutten på en politisk karriere. 
Ron Howard har regissert en interessant film med to solide skuespillerprestasjoner i senter for begivenhetene. 

To ulike personer 

Filmen åpner med å skissere Watergate-skandalen som førte til at president Richard Nixon måtte trekke seg i 1974. 
Talkshowverten David Frost (Michael Sheen) inviterer Nixon (Frank Langella) til å gjøre et langt og grundig intervju over 12 dager, som skal resultere i fire 90-minutters programmer. 

Frost jakter på ratings, rikdom og berømmelse. 
Nixon ser muligheten til å reparere sitt ettermæle. 
Det blir en kamp mellom to ulike personer, med hver sin agenda. 

Interessante omstendigheter 

Det begynner å bli lenge siden dette skjedde. 
Mange av dagens kinogjengere var ikke født på 1970-tallet, og har kanskje liten eller ingen kunnskap om verken Nixon eller Watergate. 
Men Ron Howard og manusforfatter Peter Morgan gjør en god jobb med å fortelle oss dette i korte trekk, før ordkrigen mellom de to aktørene kan begynne. 

Det er også interessant å få forklart omstendighetene rundt. 
Frost er omgitt av idealistiske researchere som vil ta rotta på Nixon, mens den tidligere presidenten hjelpes av assistenter som oppriktig elsker og beundrer ham, noe filmen skildrer godt. 

God Sheen, sterk Langella 

Michael Sheen huskes fra rollen som statsminister Tony Blair i ”The Queen”. 
Han spiller Frost som en hyggelig fyr som først og fremst tenker på sin egen karriere, og ikke er så opptatt av Nixons gjerninger. 

Sheen spiller godt, og er en fin motvekt til Frank Langellas sterke prestasjon som Nixon, en sovende bjørn som venter på å kunne angripe et intetanende bytte. 
Nixon fremstilles likevel ikke som et monster, men som en sterk personlighet som ikke har tenkt å gi seg uten kamp. 

Stewart/Bush? 

”Frost/Nixon” er kanskje mest interessant for de som husker Nixons tid som president, Watergate-skandalen og intervjuet han ga David Frost. 
Men også nye generasjoner vil gjennom denne filmen fatte interesse for personene, den intense ordkrigen mellom dem og forstå hva som sto på spill. 

Det er som om Jon Stewart skulle intervjuet George W. Bush på samme måte i dag. 
DET vil jeg forresten også se! 
