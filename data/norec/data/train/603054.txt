Litt mørkt og veldig morsomt
Satiretegneren John Callahan var både elsket og hatet for sine kontroversielle tegninger, som tok opp alle mulige tabuer. 

Han var adoptert og utviklet et alkoholproblem da han var 13 år, og var stort sett full siden. 
Til og med en ulykke som gjorde ham lam og lenket til rullestolen, var ikke nok til å sette korken på flaska med en gang. 

Etter hvert klarer han likevel å slutte, og må finne andre ting å fylle tomrommet med og begynner å tegne. 
Og selv om han er lam fra brystet og ned, er fremdeles humoren intakt. 
Han begynner også å gå på AA-møter, hvor han blant andre treffer Donnie (Jonah Hill) som lærer ham å tro på noe høyere enn seg selv, som i Callahans tilfelle er Rachel Welch’ private deler. 

Filmen er basert på Callahans selvbiografi, og de fleste scenene er tett opp mot hans egne beskrivelser. 
Den største kunstneriske friheten, og det som er minst troverdig i filmen, er kjærlighetsforholdet med flyvertinnen Annu (Rooney Mara). 
Men regissør Gus Van Sants («Good Will Hunting») evne til å lage noe ekstraordinært ut av det ordinære og hans herlige svarte humor, sammen med Joaquin Phoenix’ skuespillerprestasjon og hans uvanlige evne til å forvandle seg totalt til rollene han spiller, gjør at det får liten betydning for helheten som er helt i Callahans ånd. 

FILMFAKTA: 

* USA 2018 

* Drama/komedie/biografi 

* Regi: 
Gus Van Sant 

* Manus: 
Gus Van Sant, basert på John Callahans biografi med samme navn 

* Skuespillere: Joaquin Phoenix, Jonah Hill, Rooney Mara, Jack Black, Mark Webber, Udo Kier, Carrie Brownstein, Beth Ditto, Kim Gordon 

* Aldersgrense: 
12 år 
