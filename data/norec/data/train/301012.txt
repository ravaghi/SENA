Nydelig folkpop med himmelske vokalharmonier
Mona og Maria har funnet tonen. 

ALBUM: 
Mona Andersen og Maria Knudsen har tidligere spilt og skrevet sammen i retrorockbandet Bazooka Boppers, men fant sammen igjen i jakten på en sangpartner da bandet tok slutt. 

Himmelsk harmoni 

Flaks for oss. 
For ikke bare er de mykt vibrerende vokalharmoniene deres i seg selv absolutt himmelske; de førte dem også inn i et mye mer interessant sjangerlandskap, som skapt for stemmekvalitetene deres. 

«My sun» er en nydelig tolkning av mer eller mindre psykedelisk folkpop, med en anelse prog der det måtte passe («Let The Light»). 

Delikat arrangement 

I produsent Christian Engfelts hender har de delikate og åpne arrangementene fått en fyldig, akustisk klang, og et solid lag av gjestemusikere bidrar til å bygge ut lydbildet med elementer som orgel, cello, perkusjon og forsiktige blåsere. 

I tittelsporet og «Babyflowers» gir det en smak av «Pet Sounds», mens «Golden Mind» tar det hele ned til vokal, flygel og et diskret strykerteppe. 
