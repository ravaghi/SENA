Denne gangen er det personlig
Jason Isbell har tatt farvel med bror alkohol, sluttet i bandet og slått seg til ro med en ny kvinne. 
Den begavede låtskriveren er ikke mer enn 34 år gammel, men tiden er inne for å ta en kritisk kikk på seg selv og livet så langt.En gang var Isbell med i det hardtrockende sørstatsbandet Drive-By Truckers, og fremdeles kan han tråkke fuzzpedalen til bunns hvis det trengs. 
Men på "Southeastern" er det de akustiske gitarene som dominerer – perfekt avstemt til gråbleke fortellinger om sene kvelder og nådeløse morgener. 
Tekstene er som litterære bekjennelser, melodiene har klassiske kvaliteter, håndverket er pur klasse. 

Unge, sultne menn som våger å være personlige har laget gripende musikk før. 
Ryan Adams har sin "Heartbreaker" og Springsteen har sin "Tunnel of Love". 
Å sammenligne dette nær fullendte albumet med slike bautaer føles ikke bare nærliggende, men også helt på sin plass. 
Så god er faktisk Jason Isbell. 
