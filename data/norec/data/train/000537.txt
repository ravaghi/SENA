Super Street Fighter IV 3D Edition
Dette heftige slåssespillet klarer seg godt på håndholdt konsoll! 

Super Street Fighter IV var en stor hit da det kom til PlayStation 3 og Xbox360 i 2010. 
I forbindelse med lanseringen av Nintendo 3DS er spillet blitt tilpasset den håndholdte konsollen. 

Dette fungerer bra og spillet har også fått noen nye funksjoner i prosessen. 
Alt i alt utgjør dette en heftig spillopplevelse! 

Super Street Fighter IV 3D Edition til Nintendo 3DS gir nesten en like god spillopplevelse som på de stasjonære konsollene. 
Alle de 35 slåsskjempene fra de andre utgavene er med, åpne fra start komplett med kostymeskift og det hele. 

Du kan velge om du vil spille i arkademodus eller versusmodus. 
I arkade spiller du solo mot datamaskinen, mens du i versus også kan spille mot venner med 3DS over trådløst nettverk, eller mot andre spillere over nett. 

Å teste seg mot kompiser og andre spillere er alltid kult og jeg er glad for at denne muligheten ble inkludert i spillet. 

Heftig i 3D 

Det er ikke alt som har klart seg gjennom konverteringen til håndholdt konsoll og noe er blitt forenklet. 
Bakgrunnen i spillet er for eksempel blitt statisk isteden for levende, men grafikken er likevel overraskende god og spillet utnytter 3DS-ens 3D-skjerm bra. 

Capcom har lagt inn funksjoner som er eksklusive for 3DS og i modusen kalt 3D Versus får vi oppleve 3D-effekten til det fulle. 
Her er det vanlige 2D-planet lagt bort, isteden ser vi over skulderen på figuren vi spiller med. 

Visuelt sett fungerer dette veldig bra! 
3D-effekten blir jo mye større enn når man spiller på et todimensjonalt plan og jeg lar meg imponere over den brilleløse 3D-teknologien. 

Jeg synes likevel at denne effekten ble forvirrende og litt for mye av det gode. 
Vinkelen føltes litt klønete i forhold til kontrollen av figurene siden jeg er vant til å navigere i 2D, mot høyre eller venstre, i slike slåssespill. 

God kontroll 

Kontrollsystemet fungerer overraskende godt til å være et slåssespill på en håndholdt konsoll. 
Du kan bruke både den flate analogspaken og navigeringspaden til å styre figuren. 
Hva du velger er opp til deg. 

I tillegg til knappene du bruker til slag og spark blir også berøringsskjermen brukt som hurtigtaster. 

Du kan velge om du vil ha et enkelt eller avansert kontrollsystem, i det enkle kan du tilegne ferdige komboer til tastene på den nedre skjermen. 

Dette kommer godt med hvis du ikke er så stødig på de ulike komboene i spillet. 

Street Fighter-serien er kjent for å ha et avansert kontrollsystem der det ikke hjelper å trykke vilt på knappene. 

Dette er tilfelle i Super Street Fighter IV 3D Edition også. 
Spillet er utfordrende og det lønner seg å øve på de ulike kombinasjonene og spesialangrepene hvis du har lyst til å sparke skikkelig ræv. 

For å bli ordentlig god kan du øve deg på de ulike angrepene i spillets treningsmodus. 

Samleobjekter 

Super Street Fighter IV 3D Edition tar også i bruk 3DS-ens StreetPass-funksjon. 
I tillegg til å bli belønnet med PlayCoins i spillet mottar du også disse når du er ute og går med 3DS-en i dvalemodus. 
PlayCoins du kan bruke til å kjøpe ulike spillfgurer i FigurineModus. 

I denne modusen har du muligheten til å åpne omtrent 500 forskjellige figurer. 
Disse kjemper automatisk mot andre spiller sine figurer 3DS-en får kontakt med gjennom StreetPass. 
Hvem som vinner avgjøres av hvor god statistikk de ulike figurene har. 

For min del er ikke denne figursamlinga spesielt interessant, men jeg er sikker på at mange vil synes det er stilig å få måle seg opp mot andre spillere de møter på gata. 

Passer for de fleste 

Super Street Fighter IV 3D Edition til 3DS er blitt et godt og underholdende slåssespill. 
Det gjelder å holde tunga rett i munn for å få til de beste komboene, hvis du ikke velger et enkelt kontrollsystem. 

Akkurat denne valgfriheten gjør at spillet vil passe for de fleste, enten de er hardbarka kampsportspillere eller ikke. 

Tross noen begrensninger grafikkmessig ser Super Street Fighter IV 3D Edition heftig ut i 3D. 
Med stilige kombinasjoner og spesialangrep i tillegg, er dette er et slåssespill jeg kommer til å kose meg med lenge 
