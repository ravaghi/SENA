Grå Grohl
Foo Fighters ROCK 

Ære være Dave Grohl for at han har tatt på seg jobben som rockens ambassadør til verden. 
Hvis noen skal ha en sjanse til å redde den utrydningstruede sjangeren — jo, god, gammeldags bandbasert gitarrock er faktisk det - kan det godt være ham. 
Desto mer synd er det at hans egen musikk etter hvert føles så grå. 

På denne gratis-EP-en fremstår Foo Fighters litegrann løsere i snippen enn på fjorårets gørrkjedelige «Sonic Highways»-album. 
Dessverre viser det seg at snippen ikke gjør all verden til forskjell. 

«Saint Cecilia» er riktig nok en god, klebrig powerpop-låt. 
Men «Sean» greier ikke å heve seg over det uhyre typiske. 
Og «Saviour Breath» er så insisterende hektisk og hard at den ender opp som en slags metalparodi. 
Og balladen «Iron Rooster», melodifattig som den er, står på stedet hvil. 
Om «The Neverending Sigh», se «Sean». 
Alle gode intensjoner til tross, viser Dave Grohl seg nok en gang som en heller begrenset komponist og Foo Fighters som et heller begrenset band. 

Mens jeg skrev det ovenstående, ble en video publisert på YouTube hvor Onkel Rockende Dave møter Animal fra «The Muppet Show» til trommeduell. 
Å se den var ærlig talt kulere enn å høre på den nye til Foo Fighters. 
