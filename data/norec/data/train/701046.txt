Alle tyskerne hatet Hitler
Dette må være en helt unødvendig EU-film. 

Så vidt jeg husker ble den siste tyske nazisten tilgitt rundt 1975, og det er ingen lenger som syns at nazismen var noe annet enn et litt leit politisk uhell i en vanskelig tid. 
«Valkyrie» er like fullt et veldreid politisk drama som i hovedsak forteller at tyskerne stort sett hatet hitleren sin og forsøkte å ta livet av ham ved enhver tenkelig anledning. 

Hitler er antakelig den eneste diktatoren i historien med konstant engle-overvåking og direkte bodyguard-avtale med himmelen. 
15 ganger forsøkte tyskere å ta livet av ham, og sjøl om uniformene nok var tjukkere den gang enn nå, finnes det ingen logisk forklaring på at føreren ikke fikk Heil-handa i fatle en gang. 

Tyskerne var et merkelig folk. 
De klarte å ta livet av seks millioner jøder. 
Men de klarte ikke én rikskansler. 
Det stinker. 

Tom Cruise spiller den fascinerende oberst-skjønnasen som mister arm og øye i Afrika, og som kommer hjem til Berlin for å avsette big boss. 
Filmen skildrer konspirasjonene mellom merkelig åpenhjertige offiserer på en fascinerende, men ubegripelig måte. 
Dette er skuespillernes gode stunder. 
Filmen er full av anselig ansikts-alvor, men du kommer til å spole tilbake: 
Ble virkelig ikke den tjafsete reka drept? 
Er det mulig? 
