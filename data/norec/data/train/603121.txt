Veier og omveier til lykke
Selvhjelp for leser eller forfatter? 
Boka til kristiansanderen Gunn Hild Lem spriker mellom det tungt faglige og den lettfattelige personlige fortelling. 

«Dermed står det klart i hodet mitt at det å bringe glede og glede seg over verden og andres innsats er det mest meningsfulle vi kan foreta oss» heter det på side 254. 
Det minner meg om noe vi lærte på søndagsskolen: 
Den største glede du kan ha, det er å gjøre andre glad. 

Forfatteren er omhyggelig med å fortelle om sin avstand til kristendommen. 
Men hun avslutter med noe hun kaller en bønn: 
«Måtte du våkne og møte din egen eksistens med kjærlighet, og måtte vi alle kjenne glede ved å finnes». 

Dette er de dype sannheter forfatteren Gunn Hild Lem kommer frem til etter å ha gått igjennom hundrevis av bøker om og av filosofer, psykologer, psykiatere, forskere av mange slag, religiøse skrifter i særdeleshet knyttet til buddhismen, ulike meditasjonsteknikker og til slutt yoga. 
Hun har gått en lang og omstendelig vei for å bli «Alvorlig lykkelig», som det heter i bokas tittel. 

Hun var seksten år, gikk på Kristiansand Katedralskole i 1991, det året Cindy Crawford hang på alle ledige flater i synsfeltet og eksponerte en kropp som gav tenåringer problemer. 
Sekstenåringen vendte seg til 1) doskålen og 2) Jesus. 
Hun ble ferdig med Jesus etter hvert. 
Giftet seg med den profilerte miljøverneren Steinar Lem som døde i 2009. 
Døden og tapet av ektefelle, avskjeden, tragedien – alt dette er det dype grunnlaget for jakten på lykken. 

Boka er i perioder svært personlig. 
Noe oppleves som privat. 
Det vedkommer ikke meg hvilke kombinasjoner av piller hun har brukt for å unngå å føle mangel på lykke. 

Så blir den faglig, noen ganger i overkant. 
Det er avsnitt her som er vanskelige for andre enn fagfolk på området, enten vi nå er i filosofien eller psykiatrien. 

Mot slutten blir hun nesten misjonær, både for meditasjonsteknikker og for yoga og buddhistisk tankegods. 
Det er vel og bra. 

Men som selvhjelpsbok blir det først og fremst forfatterens selvhjelpsbok, kanskje mer enn leserens? 
Hun går en lang og omstendelig vei for å finne frem til noe mange vil oppleve som selvfølgeligheter. 
