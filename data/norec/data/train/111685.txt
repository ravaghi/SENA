DumDum Boys:«Snø på Mars» (låt) 

DumDum Boys slutter aldri å overraske. 

(Oh Yeah!/ EMI) 

Der førstesinglen fra forrige plate, «Enhjørning», var en real pitbull-riffer som gikk rett i strupen, er «Snø på Mars» en søt, liten labradorvalp i sammenligning. 

Dette er en pur pop-låt i stort arrangement, og hadde vi ikke kjent igjen Aslak og Solas klassisk tunge komp, kunne dette vært en sensommerlåt fra deLillos. 

Både melodilinje og koring har et deilig tilsnitt, ikke så altfor langt unna «1000 etasjer høi», og kan fort skape vaiende allsang på kommende DumDum-konserter, og viktigst av alt - den går rett inn i hodet og blir sittende. 
En låt å bli glad av og glad i! 
