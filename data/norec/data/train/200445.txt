Nec ND-3520A
Nec har tatt en stor del av markedet med sine rimelige og raske DVD-brennere. 
Vi har testet den nyeste modellen. 

I desember lanserte Nec sin annen generasjon 16x DVD-brenner - ND-3520A. 
Forskjellene fra forgjengeren ND-3500A er at den kan skrive Dual Layer både til DVD-R og DVD-R, i tillegg til at den skriver over DVD+RW med opptil 8x og DVD-RW med opptil 6x hastighet. 

LES OGSÅ: 

Tideligere brennere fra Nec kunne oppgraderes ved å legge inn ny firmware - offisielt eller uoffisielt. 
Dette er ikke tilfellet med ND-3500A og ND-3520A - her er det forbedret maskinvare som gjør forskjellen, ikke "bare" forbedret programvare. 

Brenneren leveres i enten bulk eller retailutgave, og leveres med front i en av tre forskjellige farger: Sort, sølv eller grå. 
Designet er som vanlig bortimot så nøytralt som mulig. 

Vi testet bulk-utgaven, men antar at programvaren er den samme som hos forgjengeren ND-3500. 
Karaktersettingen forutsetter dette. 

Føre var 

Av de nye egenskapene er det flere som må vente før de lar seg utnytte i praksis. 
Det gjelder selvsagt støtte for nye og raskere media. 

DL DVD-R plater i skrivende stund enda ikke leveringsklart, det samme gjelder 16x DVD-R, 8x DVD+RW og 6X DVD-RW. 

Det som derimot finnes lett tilgjengelig til er 16x DVD+R, 8x DVD-R og 2,4x DVD+R DL, samt 4x DVD+RW. 
Det har vi testet. 

Stor forbedring 

ND-3500A var vi ikke imponert over når det gjelder brenning av DVD+R, den kom aldri over 8x på noen av våre plater. 
Men ND-3520A viser helt andre muskler, og nå er den i samme klasse som de aller raskeste brennerne fra BenQ og Plextor. 

På 2 GB brukte den 3:41, som er det nest raskeste vi har målt. 
BenQ DW1600A slo den med usle ett sekund... 

På 4 GB var Nec med sine 6:15 noe tregere enn BenQ og Plextor som begge klarte dette på under 6 minutter, henholdsvis 5:48 og 5:56. 
Likevel er det en meget bra prestasjon. 

Forgjengeren var meget sterk på DVD-R, og ND-3520A ligger ikke mye etter. 
Her er det også størst forskjell ved brenning av 4 GB, som den klarte på 6:45 mot 6:24 på ND-3500 . 

2 GB var unnagjort på 4:17 mot 4:09 på ND-3500. 

8 000 MB på Dual Layer ble brent på 4x på Verbatims 2.4x plater, og her brukte ND-3520A 26:29, som er svært bra. 
Her er det under 10 sekunder som skiller de raskeste brennerne. 

Overbrenning av DVD+RW var også svært bra, med 6:41. 
Her er faktisk den gamle ND-2500 den raskeste vi har testet, med 6:32, mens Plextor og BenQ ligger rundt 10 sekunder etter. 

På CD-brenning og ripping utmerker ikke Nec-brennerne seg spesielt. 
Brenning på 3:18 og ripping på 3:04 er et stykke bak vinnertidene på 2:34 og 2:31 som Plextor PX-716A presterte. 

Konklusjon 

Nec har ordnet opp i ytelsen på DVD+R og er nå en av de raskeste og mest fleksible all-round DVD-brennerne som er tilgjengelig. 

Den er også blant de aller rimeligste, så det er et meget godt kjøp. 
BenQ DW1620 er enda et lite strå vassere på de platene og datamengdene vi har testet, og koster bare en tier mer. 
Men Nec har bedre spesifikasjoner på papiret, som du først vil få glede av når nye plater etter hvert dukker opp. 

Uansett, Nec ND-3520A er en brenner vi ikke nøler med å anbefale! 
