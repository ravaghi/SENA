Tommy Tee:«Tommy tycker om mej» (EP) 

(C+C Records/Tuba) 

Mixtape i ordets rette forstand, på godt og vondt. 

Nitten låter og sytti minutter er nemlig i drøyeste laget når Tommy Tee nok en gang samler sine nordiske rappkompiser på plate. 
Alt holder ikke mål og en rød tråd mangler, men produksjonen er iallfall upåklagelig til mixtape å være. 
Den voldsomme variasjonen gjør at det letteste blir å dra fram høydepunktene enkeltvis; «Hit The Road» med MadCon, Timbuktu og Chords er en herlig og lystig sak som kan minne om Outkast på guttetur, knallåten «Head Up High» avslører Noora i r&b-groovy storform og «Star From Karpe» med Karpe Diem og Don Martin er noe av det skarpeste og mest funky i norsk hiphop hittil i år. 
Moro er det også å høre MadCon rappe i rasende tempo - på norsk! - i «Tæssja», mens en låt som «Bad Guy» (svenske Sam E) kan stå som eksempel på en klassisk Tommy Tee-produksjon. 
Bredden på Tommy 
Tees rappnordiske visittkort er det så visst ingenting å si på! 
