Middelmådig racing
Bilspillet «R: Racing» er middelmådighet satt i system. 

Noen spill klarer å gi noen minneverdige opplevelser innimellom et berg av dusteri. 
Andre spill får en ellers glimrende opplevelse ødelagt av noen forferdelige enkeltbrett. 

«R: Racing» har ingen av delene. 

Her har du nemlig bilspillenes versjon av det å sitte og glo på TV-programmer om støvsugerens historie eller trekkfuglenes ferd tilbake til Norge. 
Helt grei tidrøyte, men neppe noe du setter av tid til å få med deg. 

Det er i det hele tatt nesten umulig å fatte at dette spillet kommer fra teamet bak den til tider svært morsomme «Ridge Racer»-serien. 
I steden for å videreføre arkade-opplevelsen, har de satset på å tilby et buffét av bilspillopplevelser som er gjort veldig mye bedre andre steder: 

Du får blant annet en middelmådig rallydel, helt OK gateracing og en grei dragracing-del. 
Alle deler gjort utrolig mye bedre i spill som «WRC 3», «Gran Turismo 3» og «Need For Speed: Underground» samt et lass av andre spill. 

Ikke direkte dårlige saker. 
Men jeg har sjelden vært borti et spill som er så gjennomsnittlig som det «R: Racing» er. 
