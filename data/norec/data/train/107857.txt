Livskrise av format
Regi: 
Carl Johan De Geer. 
Med: 
Carl Johan De Geer. 
Svensk dokumentar. 
7 år. 

Frenetisk livsoppgjør av markant, svensk kunstner, som vendte sin adelige herkomst ryggen. 

Carl Johan De Geer heter han, og både svensk og adelig er han. 
Han vokste opp i et slott, han vendte slekten ryggen, hans livskrise er av format. 
Hans oppgjør med foreldrene, besteforeldrene, adelskapet og hele faderuttan skjer rått, frekt og rett på sak. 
Med kamera, kniv og små, bitre piller dissekerer han sin sinnssyke mor, sin fraværende far, sin fascistiske bestefar og et livsfjernt adelskap. 

Men først og fremst seg selv. 

«MAMMA RING HEM» står det på gravstøtten til De Geers sinnssyke mor på en kirkegård i Stockholm. 
Hans livsoppgjør har vært svært - og det har vart lenge. 
Fra tidligste barndom flyktet han til kunst og kamera, alt i tidlig ungdom vendte han sin bakgrunn ryggen. 
Til hans hell falt det sammen med 60-tallsopprør, 70-tallsfrihet og kunstneriske begavelser som ga ham levebrød og direkte adgang til et bohemliv. 

Selvskapte dokumentarer over egne kriser og livsoppgjør har mange dype feller, og kan lett oppleves privat, overdimensjonert og hevngjerrig. 

Men 
De Geer har en nådegave: 
Han er kunstner og dyktig fotograf. 
Med kreative, små grep gjør han sin selvbiografi til et frenetisk stykke kunst - og oppgjøret med en mildt sagt sær familie til et møte av allmenn interesse. 

ELLEN MARGRETHE SAND 
