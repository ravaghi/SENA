Helt genialt!
Nintendo Wii er den største tv-spill-nyheten på 20 år. 
Den revolusjonerer hjemmeunderholdningen. 
Etter fem minutters spill er jeg vant til kontrollene, men det koster svette. 

Jeg vet ikke helt hvordan jeg skal forklare dette, for det er helt sprøtt: 
Men etter kort tid i den virtuelle bowlinghallen jeg har fått hjemme, glemmer jeg at jeg ikke spiller ordentlig bowling. 

DEN TRÅDLØSE Wii-kontrollen løfter jeg opp under haka, setter høyrefoten fram mens jeg sikter litt til høyre for den midterste kjegla. 
Høyrearmen faller fram i en perfekt bue og slenger bakover. 
Venstrefoten fram, jeg sklir litt på parketten og kjenner at høyrefoten går på skrå bak venstra idet jeg suser forover og setter bowlingkula perfekt på banen. 
En lett vridning med håndleddet i slippøyeblikket gir kula en perfekt skru. 
Nærmere virkeligheten går det ikke an å komme. 
Strike! 

Etter noen timer med golf og tennis renner svetten i strie strømmer. 
Dette er trim. 
Så her er et lite råd til deg som kjøper Wii: 
Invester i minst ett ekstra kontrollsett, for aktiv spilling er smittsomt, og det er alltid kjekkere å spille mot levende personer enn mot maskinen. 

All kommunikasjon er trådløs på Nintendos nye vidundermaskin. 
Mitt eksemplar fant raskt det trådløse hjemmebredbåndet og installerte det av seg selv. 

NINTENDO WII er det mest intuitive jeg har vært borti av elektronisk underholdning. 
Det går raskt å lære seg alt som er nødvendig. 
Spill og programvare som følger med er enkelt å ta i bruk og pedagogisk lagt opp. 

Jeg har aldri vært mer imponert over en nyhet på spillfronten. 
Nintendo lovte en revolusjon. 
Nå er den her. 
