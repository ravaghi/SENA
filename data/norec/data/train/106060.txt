Edelt destillat
Tyve år etter starten har Motorpsycho foredlet varen maksimalt. 

Det er lov å elske kompromissløsheten til denne trønderske trioen som nå feirer tyve år uten engang å ha vært inne på tanken om å samle sine ypperste låter til en best of (må i så fall bli en kvadruppel-plate...). 
I stedet avleverer de altså sin kanskje jevneste og beste plate i karrieren. 

Motorpsycho er en helt egen tilstand - en helt egen genre - i norsk rock og har vært det tyve år. 
«Heavy Metal Fruit» er selve destillatet av psychodeliaen gjennom disse to tiårene. 
Ren og skjær pop-lykke går til sengs med glade vestkystharmonier og lange, hypnotiske prog-partier - slik skal det være og slik har det alltid vært. 

Kanskje har det vært smart endelig å gå utenfor sin egen sfære i valg av produsent (Kåre Chr. Vestrheim), for Motorpsychos prog-tendenser er for en gangs skyld i perfekt balanse mellom det dynamiske og det kjedelige, mellom det hektende og det affekterte. 

Innledende «Starhammer» er selve kroneksemplet, der trommis Kenneth Kapstad og bassist Bent Sæther mesterlig beholder den sugende grooven når uttrykket tas helt ned, mens Snah skaper snirklete psykedelia-mønstre med gitaren. 
Det er en øvelse som med hell og storhet gjentas i den tyve minutter lange avslutningssuiten, King Crimson-style! 

Livet ditt blir rikere med Motorpsycho, nok en gang. 

BESTE LÅT: 
«Gulliver's Travails, Pt. I-IV» 
