Sannheten
Uansett hva man mener om sannhetsgehalten i "Truth", er det sikkert at Cate Blanchett gjør nok en strålende rolle. 

Det er både ironi og dypt alvor over filmtittelen "Sannhet". 

En ironi er dessverre at selvbiografier alltid må tas med en klype salt. 
Når virkelighetens Mary Mapes har vært medmanusforfatter til James Vanderbilts film om noen katastrofale uker i hennes journalistiske yrkesliv, er dette hennes versjon. 

Filmen skildrer hvordan tv-produsenten Mapes fikk på lufta en historie i det legendariske programmet "60 minutes" som kunne ha hindret at den sittende president George W. Bush vant presidentvalget i 2004. 
Settingen var at mediene hadde sådd tvil om heltemedaljene fra Vietnam-krigen som demokratenes kandidat, John Kerry, hadde fått. 
Dermed vakte det oppsikt da tv-kanalen CBS offentliggjorde dokumenter som bidro til at Bush kunne framstilles som en feiging i samme krig. 
Han skulle – ved hjelp av sin fars kontakter – ha sneket seg unna militærtjeneste i Vietnam i et helt år. 

Beskyldt for fusk 

Etter sending brøt helvetet løs for Mapes og det erfarne nyhetsankeret Dan Rather fordi bloggere hevdet at dokumentene var falske. 
Mapes & Co får et svare strev – og mislykkes – med å bevise at saken holder vann. 

Som politisk film fungerer "Truth" utmerket, ikke minst fordi Cate Blanchett er så kraftfull i rollen som Mapes, en journalist som før skandalen ble prisbelønt for historien om torturen i Abu Ghraib-fengselet i Irak. 
Mot til å spørre 

Alvoret i "Truth" er at Rather og Mapes hører til en yrkesgruppe som tør å stille så truende spørsmål at maktens menn vil gjøre alt for å fjerne journalisten. 
Den 20 mann sterke kommisjonen som CBS opprettet for å finne sannheten om (les: slakte) tv-teamets innsats, er patetisk. 

Se og lær. 
