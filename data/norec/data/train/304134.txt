Hyggepop med Macca på bass
Fran Healy fra Travis solodebuterer. 

|||ALBUM: 
Stemmen fra Travis, den skotske låtskriveren og multiinstrumentalisten Fran Healy, utgir med dette sitt første soloalbum, en samling velkomponerte, lekkert arrangerte og luftige sanger. 

Lyden av strykere legger glidende lag under den lyse, himmelstrebende stemmen til vokalisten, som for øvrig spiller de fleste instrumenter selv. 

Fiolinisten Tom Hobden bidrar med ekte fele på tre av låtene, Neko Case (The New Pornographers) synger en fin duett på den fagre «Sing Me To Sleep», og diverse bassister bidrar med sitt, blant dem Paul McCartney på «As It Comes». 

På den manende deppesangen «Fly in the Oinment», suger Frederique Labbow stemningen inn i et musikalsk mørke med sin cello. 
Flere låter kunne vært dristige på samme måte. 

Healy har alene og med gruppa sin personlige stil. 
Fans av Travis vil ha stor glede av denne debuten. 
