Avkledd på alle måter
Vi anmelder Tones nye video og låt. 

Tone Damli Aaberge traff (som vanlig) nettet med et smell da hennes nye singel og tilhørende musikkvideo «Look Back» ble lansert denne uken. 
I videoen synger Tone Damli om å forlate en kjæreste og at all denne griningen i the New York rain faktisk begynner å bli litt patetisk. 

Hun synger at hun aldri skal se seg tilbake igjen, samtidig som hun ligger på stedet hvil og deiger seg i ulike positurer gjennom hele videoen. 
I det samme rommet ligger også mannen som har knust hjertet hennes. 
Det virker som om hun ikke kommer seg av flekken, og sånn sett henger det hun synger om og det hun faktisk gjør i fascinerende liten grad sammen. 

Å lage gode musikkvideoer er en egen kunst, akkurat som det er en kunst å lage gode poplåter. 
Tone Damli er ikke best i klassen på noen av delene, men gjør denne gang et hederlig forsøk på å løse begge oppgavene etter en velkjent oppskrift: 
«gjennomsnittlig poplåt skrevet av noen andre enn artisten + lettkledd, fin dame». 
Folk klikker på nettet, hun tiltrekker seg oppmerksomhet, det funker, trenger man egentlig å kreve noe mer? 

«Når man ikke får ørken, så må man by på litt hud», sa Damli selv om videoen. 
Problemet er ikke nødvendigvis at hun byr på hud, men at det tross alt er mye viktigere å kunne by på smart popmusikk. 
Musikk som klarer å selge seg selv. 

«Skandale hvis hun ikke spilte på utsende sitt», uttalte redaktør i Cosmopolitan, Ingeborg Heldal. 
Hvorfor? 
Hadde det ikke vært overraskende og forfriskende om Damli hadde laget en musikkvideo som var fullstendig gjennomført og original, en låt som i alle fall gjorde et forsøk på å skille seg ut i mengden. 
Hva om ikke nakensjokk (!) i badekar, falske tatoveringer og det at hun (igjen) har blitt voksen og sexy måtte være de bærende elementene i lanseringen? 
Kanskje jeg krever for mye. 

Problemet til Tone Damli er at det hele er fryktelig identitetsløst og at de store musikalske ambisjonene ser ut til å være fraværende. 
Vi ser alle at hun er fryktelig pen, så hvorfor vil hun ikke vise at hun er noe annet enn nok en (lettkledd) kjendis som synger helt ok? 
Denne båsen ser ut til å være en plass hun trives i, og som hun på ingen som helst måte har tenkt å sprenge seg ut av denne gangen heller. 

Likevel sitter jeg igjen med en følelse av at Tone Damli egentlig kan være så mye mer enn dette. 
Låten er gjenkjennelig Tone Damli med ekkoeffekter og iørefallende refreng. 
Den setter seg på hjernen og er skreddersydd for radiokanaler som spiller musikk med minst mulig motstand. 
Samtidig er teksten oppsiktsvekkende tam og lite ektefølt. 
Linjene «You and I we died, we did» og «You can't see cause you're not smart, but nevertheless you broke my heart» føles nærmest kjemiske og fullstendig blottet for autentisitet og varme. 

For noen uker siden presenterte Damlis Idol-kollega Sandra Lyng Haugen sine nye pressebilder, der hun stilte lettkledd i tilgjorte positurer. 
Også hun har endelig blitt «voksen» siden sist, plateklar og ikke lenger «søte Sandra». 
Dessverre tilsier erfaringene at når (helt gjennomsnittlige) kvinnelig artister lanseres med et nytt, sexy og «voksent» image, så kan du som oftest banne på at en skikkelig gjennomsnittlig plate er på vei. 

Si hva du mener om videoen i kommentarfeltet! 
