Punch-drunk Love
En annerledes kjærlighetsfilm. 

Punch-Drunk Love har Adam Sandler i hovedrollen. 
Mange rynket på nesen da det ble kjent at Paul Thomas Anderson, regissøren bak Boogie Nights og Magnolia, skulle bruke Sandler i hovedrollen. 
Jeg var ikke en av dem. 

Riktignok har jeg ikke mye til overs for den lespende komifiguren han har vist frem i filmer som Billy Madison og Happy Gilmore, men han viser i alle fall en viss grad av uberegnelig, eksploderende galskap i filmene sine. 

Sammen med geniet Paul Thomas Anderson kunne han kanskje koke sammen noe interessant? 
Og det har Punch-drunk Love blitt! 

Skrudd kjærlighet 

Sandler spiller Barry Egan, en mislykket selger som har sju slitsomme søstere, alvorlige komplekser, voldsomme nervøse utbrudd og er sykelig opptatt av å samle flypoeng ved å kjøpe pudding på super’n. 
Mot alle odds blir han koblet til skjønne Lena Leonard, spilt av Emily Watson. 

Det er starten på en skrudd kjærlighetshistorie mellom to personer som begge er nærmest desperate i jakten på noen å dele livet med, noen som kan gi dem en trygg plattform å stå på i en utrygg tilværelse. 

Begge trenger et mål og en mening, og finner det i hverandre. 

Får aldri ro 

Det er interessant å se hvordan Paul Thomas Anderson bruker både lyd og lys til å skildre Barry Egans oppfatning av verden rundt seg. 

Du får aldri ro, motlys blender deg konstant, kameraet virrer og musikken er rastløs. 
Stadig skremmes Barry og vi av dagligdagse lyder som en passerende trailer, ringende telefon eller dører som åpner seg. 

Bare når han er sammen med Lena faller verden til ro rundt ham, og oss. 

Farlig temperament 

Adam Sandler gjør en uventet god rolle som Barry. 
Bak hans søte ytre aner vi en fiendtlig innstilling til verden og et farlig temperament som kan gå ut over de som vil stå i veien for ham og hans kjærlighet til Lena. 

I dette tilfellet en tvilsom sexchat-operatør i Philip Seymour Hoffmans alltid glimrende skikkelse. 

Surrealistisk virkelighet 

Punch-drunk Love er definitivt ikke for den vanlige Adam Sandler-fansen. 
Filmen floppa i USA, den er nok for intelligent og mangefasetert for et amerikansk publikum. 
Det er her i Europa den hører hjemme. 

Det er en annerledes kjærlighetsfilm pakket inn i surrealistisk virkelighet som viser at Paul Thomas Anderson ikke er redd for å gå egne, uvante veier. 

Og skoa til Adam Sandler har blitt to nummer større! 

SE FILMEN PÅ NRK3, LØRDAG KL 21.25! 
