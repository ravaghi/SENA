Guttekrig
«Vinterkrig» er nederlandsk nazimotstand filmet som moralsk eventyr for gutter. 

FILM: 
Dette er nederlendernes «Max Manus», sett av nesten én million kinogjengere i hjemlandet. 
Jan Terlouws roman fra 1972 har tidligere blitt tv-serie og seinere i år kommer musikalen. 

Fjorten år gamle Michiel (Martijn Lakemeier) er noe yngre enn de norske motstandsheltene, men han er modig og har bestemt seg for å lage trøbbel for nazistene den siste krigsvinteren. 
Sjansen kommer når et britisk krigsfly krasjer utenfor landsbyen og Michiel får sjansen til å hjelpe den eneste overlevende (Jamie Campbell Bower). 

Vintervakkert 

Vi hører meldinger på radio om at krigen nærmer seg slutten og Michiels far, som er byens ordfører, framstår som diplomatisk og såpass tyskervennlig at han belønnes med sønnens forakt. 
Jeg vil at alle skal komme seg gjennom krigen, svarer faren. 
I stedet er det onkelen og motstandsmannen Oom Ben som blir Michiels forbilde, selv om historien får et par overraskende vendinger underveis. 

«Vinterkrig» er en teknisk gjennomført film med vakre, grå-blå vinterbilder, selv om snøen ligger i tynne, pudrete lag og ikke alltid virker ekte. 

Forenklet Synsvinkelen ligger hele tida hos Michiel, noe som understreker følelsen av guttefilm. 
Dessverre kan det virke som om regissør Martin Koolhoven bruker dette som unnskyldning for å overforenkle og det er ikke alt som er like lett å godta etter hvert som dramatikken øker. 
Noen sekvenser er haltende gjennomført og enkelte scener blir unødvendig overtydelige. 
Filmen velger de trygge løsningene og ønsker ikke å fornærme noen. 
«Vinterkrig» er motstandseventyr for unge tenåringer, men kanskje ikke dagens tenåringer, som er vant til et mer heftig filmspråk. 
Så var det vel heller ikke ungdommen som sørget for at «Max Manus» ble sett av over én million nordmenn. 
