TV-premiere:Strømmen har gått 

Stjernelag leverer middels. 

«Revolution». 
Actiondrama/Spenning/Sci-fi TVNorge, mandag klokken 22.00 Med sci-fi kongen J.J. Abrams som produsent og «Iron Man»-regissør Jon Favreau i stolen i første episode er det lov til å ha visse forventninger til en ny TV-serie. 

Men «Revolution» klarer ikke helt å bli en blomst å legge merke til i floraen av «post-apokalyptisk» underholdning. 
Ihvertfall ikke etter de to første episodene å dømme. 

Vi befinner oss på jordkloden 15 år etter et strømbrudd som sluknet alt, og la USA i grus. 
Anarkiet råder, og det som var Amerikas forente stater herjes nå av voldelige militser - de eneste som har lov å bære våpen. 
Men i familien Matheson befinner det seg potensielt ekstremt viktig informasjon i form av en minnepinne. 

Den kan ha svaret på hvorfor strømmen gikk - og antakelig hvordan slå den på igjen! 
Passe ettertraktede greier der altså. 
Våre hovedkarakterer er datteren i huset, Charlie, en karakter så inspirert av «Hunger Games»' Katniss Everdeen at det nærmer seg kopiering. 
Hva var det egentlig faren (han dør tidlig etter første konfrontasjon med Monroe-militsen) visste om «blackouten» som har satt menneskeheten hundre år tilbake? 
Se, det skal vår heltinne grave i - og kanskje får hun hjelp av onkel Miles. 

Hollywood har formelig spydd ut samfunnskollaps- og post-dommedag-fiksjon de siste årene. 
Charlies jakt og vandring blant farer som truer føles veldig kjent, og overrasker lite. 
Har virkelig banebryteren J.J. Abrams hatt overoppsyn med dette? 

Første episode pirrer riktignok ganske bra, med mange ubesvarte spørsmål og mulige plot-tråder. 
Men allerede i andre episode sniker «dette har jeg da sett før?»-følelsen seg inn. 

De mange festlige sverd-slåsskampene engasjerer mer enn historien, da blinker det noen røde lamper hos meg. 

«Produksjonsverdiene» som det heter står i hvert fall ikke noe tilbake for det beste i genren: 
Scenografene har klart å unngå de klassiske dystopi-på-film-fellene: 
Post-dommedag ser nemlig passe«dagligdags» ut: 
Under den overgrodde skogen dukker for et rustent lekestativ opp, og minner oss på at her har faktisk noen levd et liv. 
Man skal være svært forsiktig med å avskrive en 20-delers TV-serie allerede etter to episoder, kanskje har J.J. Abrams og hans store 
Co noe i ermet utover sesongen. 

ØYSTEIN DAVID JOHANSEN 
