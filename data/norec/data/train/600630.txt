Fedrenes synder
Regi: 
Jaume Collet-Serra 

Skuespillere: Liam Neeson, Ed Harris, Joel Kinnaman, Genesis Rodriguez, Boyd Holbrook, Bruce McGill, Vincent D'Onofrio, Lois Smith, Common, Beau Knapp, Patricia Kalember, Daniel Stewart Sherman, James Martinez 

Manus: Brad Ingelsby 

Aldersgrense: 
15 år 

Minst to — tre ganger i året kommer nok en av disse filmene hvor Liam Neeson løper rundt med pistol og enten skal hevne eller beskytte noen. 
«Run All Night», som hører til i den andre kategorien, er blant de bedre av dem. 

Her spiller Neeson den slitne leiemorderen Jimmy «The Gravedigger» Conlon. 
For å redde sin egen sønn (Joel Kinnaman) ut av en kinkig situasjon, må han skyte sønnen til sin gamle venn og oppdragsgiver, mafiabossen Sean Maguire (Ed Harris). 
Resten av filmen tilbringer vår mann med gangstere og politi i hælene. 

«Run All Night» trykker på så mange velkjente knapper at den nærmest er for en thrillerpastisj å regne. 
I denne verdenen er det alltid natt, kvinnene er statister og mennene gjør slikt menn må gjøre. 
Men filmen har litt hjerte og den har litt hjerne, og den klarer å holde spenningsnivået oppe i nærmere to timer. 

I tillegg har den severdige skuespillere. 
Når Neeson og Harris møtes på kafé for å snakke om situasjonen, føles det riktig nok ikke like skjebnetungt som da Pacino og De Niro gjorde det samme i «Heat» for 20 år siden. 
Men det duger. 
Og når rustne, gamle Nick Nolte plutselig dukker opp i en uannonsert birolle, er det klart man smiler litt i skjegget. 
