Anmeldelse:«Legend» 

Filmen om gangstertvillingene Ronnie og Reggie Kray byr på mye underholdning og Tom Hardy, men lite innsikt. 

Film: 
Tom Hardy er en fascinerende skuespiller, som på tross av sine åpenbare stjernekvaliteter har en tendens til å forsvinne inn i rollene sine på en måte som gjør det vanskelig å lokalisere en kjerne av personlighet å følge fra film til film. 
I blant får man følelsen av at han rett og slett er for dyktig og ambisiøs som skuespiller til å bli en filmstjerne i klassisk forstand. 

Dobbeltrolle I «Legend» spiller Hardy de britiske gangstertvillingene Ronnie og Reggie Kray, og selv om ingen av tolkningene er blant hans fremste prestasjoner, makter han å skape en illusjon av at vi ser på to genuint forskjellige individer. 
Britene har lange tradisjoner for å gjøre folkehelter av sine forbrytere, og regissør Brian Helgelands skildring av de to brødrene som herjet Londons underverden på 50- og 60-tallet er glorifiserende fra første øyeblikk. 

Reggie skildres som sjarmøren og hjernen bak brødrenes kriminelle imperium, mens den brutale Ronnie fremstilles som en eksplosiv floke av personlighetsforstyrrelser og mentale lidelser. 
Mot et bakteppe av smarte dresser, dyre biler og østkantromantikk spilles tvillingenes antagonistiske søskenforhold ut som en britisk versjon av «Goodfellas». 
Men Helgeland mangler Scorceses evne til å balansere spenning, humor og moralisme. 

Forherligende «Legend» er en glatt og polert film hvor tidskoloritten ligger som en hinne mellom filmens innhold og dens publikum. 
Alle de beste scenene bygger på at Hardy ser bra ut i dress og er vanskelig å ta blikket bort fra når han utøver grov vold, og selv om begge disse tingene er underholdende er det ikke nok til å fylle «Legend»s spilletid på drøye to timer. 

Det å skildre menneskets dragning mot gjerninger som fordømmes av samfunnet er en av kunstens viktigste oppgaver. 
Men kunstnere som angriper denne tematikken bør helst by på mer dyptpløyende innsikter enn at penger, vold og karismatiske mennesker utøver en betydelig appell på en betydelig andel av publikum. 
«Legend» er en underholdende og tidvis ganske morsom film som glorifiserer vold og kriminalitet. 
Men å kalle den kunst vil være en overdrivelse. 
