Girlpool:Bass og gitar har fått en trommevenn 

En av årets beste singler er 50 forsiktige sekunder fulgt av to minutter massiv harmoni. 

Girlpool: "Powerplant" (Anti/Playground) 

Girlpool er Harmony Tividad (21) og Cleo Tucker (20), som for tre år siden debuterte med en ep og året etter ga ut albumet "Before the world was big". 
Nå har gitar og bass-duoen fra Los Angeles fått med seg en trommis og kan lage mer lyd. 

De sier seg inspirert av Elliott Smith, Cranberries, Cocteau Twins, Brian Eno, Arthur Russell og Graham Nash, noe som røres inn i miksen av folk, pønk og indierock. 
Samtidig er harmoniene sentrale, og de druknes heldigvis ikke i støy. 

Singlen "123" er noe av det bedre som er gitt ut denne våren, og den får naturlig nok lov å åpne albumet. 
Deretter følger det et knippe jevnt bra låter før støtet settes inn mot slutten med "It gets more blue" og "Static somewhere". 

Det er også de eneste kuttene som passerer tre minutter, og de inneholder setninger som you'll build him a tower, he'll burn you a bridge og they'll feed us magazines, a clown car and a fitted suit. 

Beste spor: "123", "Soup", "It gets more blue", "Static somewhere". 
