Pubrocken lever
En hyggelig, men litt kort visitt fra Nick Lowe. 
La oss håpe han kommer tilbake til høsten. 

Regner øser ned i bakken konstant og Norwegian Wood er avventende og litt stille denne fredagskvelden, mens vi venter på at Nick Lowe skal gå på. 
Men et drøyt kvarter og et strømbrudd seinere er han på plass. 

Nick Lowe kommer endelig alene på scenen og virker blid, tar på seg gitaren begynner å varme opp publikum med låta ”People Change”. 
Det føles fint med en gang. 
Stemmen er på plass. 
Nick Lowe liker nok regn, som den engelskmannen han er. 

Bringer publikum inn 

Han går rett i ”Heart” fra Nick The Knife-plata som kom i 1982. 
Det er trivelig, rett og slett. 
Man får lyst på kald øl og en varm kvinne å stå inntil. 
Nick Lowe snakker lett mellom låtene og bringer publikum inn med lun og underfundig, britisk humor. 
Han sier at han beklager at han tok med seg det dårlige været fra London, hvor det har regnet i seks måneder. 

Også bandet dukker opp. 
De går rett i ”Ragin´eyes” fra 1983. 
Jeg må ha øl nå ... mens band og Nick Lowe begynner å bli varme med den herlige ”Has she got a friend” fra plata Convincer fra 2001. 

Amerikanske musikktrtadisjoner, sett gjennom det skrå blikket til livserfarne engelskmenn, står i høysetet. 
Dette føles inderlig, selv i regnet - og lyden er upåklagelig. 

Så følger ”I trained her to love me”, med en lett misogynistisk, men veldig morsom tekst. 
En skikkelig mannelåt fra den foreløpig siste studioplata til Nick Lowe, At my age som kom i 2007. 

Når ”I live on a battlefield” fra 1994 pipler ut fra Norwegian wood-scenen er det et faktum: 
Nick Lowe er i form og blid. 
Han synger sterkt, rent og bra. 
Vi kan rett og slett underskrive på at Nick Lowe holder stilen fra de siste 20 årene med full bravur. 

Lite new wave og punk 

Det er lite å spore new wave og punk i musikken. 
Men Nick Lowe, som nå er over 60 år, har opplevd så mye musikk før punken og 70-tallet, at dette føles helt naturlig. 

Så kommer den mest logiske sangen av de alle i kveld; ”Raining raining” - igjen fra 1982 og Nick the knife-plata. 
”Cruel to be kind”, Nick Lowes største hit på listene fra 1979, låter friskt og fint. 
Nick Lowes stemme høres nesten ut som han er 31 år yngre akkurat nå. 

The man´s in fine form. 

Etter denne sangen spøker Nick Lowe om at publikum helt klar er et pop-publikum og at de nå skal spille mindre blues og country på konserten, før han varmt introduserer bandet. 
”Long limbed girl” kommer så, igjen fra 2007-albumet At my age. 
En nydelig laid-back pop-perle. 

Så litt country igjen; fra The impossible bird-albumet fra 1994 kommer pubaktige og hompende "Soulful Wind". 
Øltørsten gir seg ikke... 

Premiere 

Det blir premieretid også, når Nick Lowe annonserer at ”her kommer en helt ny låt vi trenger å øve på” - som kommer på hans nye plate i september. 
Låta heter ”House for sale” og er en typisk rolig, rootsy Nick Lowe-låt. 
Med steelgitar og det hele. 
”Without love”, fra det nylig gjenutgitte andrealbumet Labour of lust fra 1979. 
spretter av gårde med den lille countrytwangen Nick Lowe elsker så mye. 

Så blir det en av hans beste låter: 
”I knew the bride (When she used to rock n´roll)”, som både Dave Edmunds og flere andre spilte inn på 70-tallet. 
Nick Lowes egen versjon er fra The Rose Of England fra 1985. 
Litt gammel god rock n´roll av ypperste merke. 

Hvis det er en kritisk ting å sette fingeren på må det være det faktum at denne konserten skulle vart lengre og at den skulle vært på en liten klubb. 
Men det blir så pubaktig som det kan bli her på badet ikveld. 

I knew that bride too... så takker Nick Lowe for seg og går av scenen. 

En hyggelig, men litt kort visitt fra Nick Lowe og helt klart godkjent fra en gammel ringrev. 
La oss håpe han kommer tilbake til høsten og spiller en lenger konsert på en klubb - alene. 

Disse låtene spilte Nick Lowe: 

People Change Heart Ragin´ Eyes Has She Got A Friend 
I trained her to love me 
I live on a battlefield Raining raining Cruel to be kind Long limbed girl Soulful wind House for sale Without love 
I knew the bride (when she used to rock´n´roll) 
