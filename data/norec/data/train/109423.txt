Plateanmeldelse:Katie Melua - «Ketevan» 

Hva vil hun egentlig? 

ALBUM: 
POP Katie Melua «Ketevan» (Dramatico/Playground) 
Ti år ut i karrieren virker Katie Melua (29 på mandag) stadig like usikker på i hvilken retning hun har lyst til å utvikle seg. 

Mulig hun mener hun har funnet seg selv - albumtittelen er den samme som hennes georgiske døpenavn - men da er det i så fall fremdeles spor av kaos i Meluas hode. 

På «Ketevan» lener hun seg nok en gang på mannen som fant henne ti år tilbake, Mike Batt, og albumet åpner da også med en klassisk pianoballade før den begynner å sprike i alle retninger; jazz, blues, storbandarrangementer og orkestrerte ballader. 

Med få unntak forblir stoffet like anonymt som en hel plate med Katie Meluas stemme er; pent og pyntelig, men aldri i nærheten av å tangere følelsesstrengene til for eksempel hennes åpenbare idol, Eva Cassidy. 

BESTE LÅT: 
«Love Is A Silent Thief» 
