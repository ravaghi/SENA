Engasjerende godbit
Drama 

Tyrkia/Frankrike/Tyskalnd 2014 

Regi: 
Nuri Bilge Ceylan 

Manus: Ebru Ceylan, Nuri Bilge Ceylan 

Skuespillere: 
Haluk Bilginer, Melisa Sözen, Demet Akbag, Ayberk Pekcan, Serhat Kilic 

Aldersgrense: 7 år 

Egnethet: 
Voksen 

Først må jeg si at tre timer og seksten minutter er altfor langt. 
Likevel er «Vintersøvn» en engasjerende og rørende film, som klarer å ta et lite mellommenneskelig familiedrama plassert i et goldt landskap i Tyrkia, og løfte det til noe universelt. 

Aydin (Haluk Bilginer) har arvet et hotell og diverse eiendommer av sin far, og er svært velstående. 
Han bryr seg lite med driften og vil helst sitte på kontoret med sine bøker og jobbe med spalten han skriver for den lokale avisen «Steppens stemme». 
Han var skuespiller i 25 år og ser på seg selv som kultivert og virker ofte belærende på dem han har rundt seg. 
Som for eksempel hans mye yngre kone Nihal (Melisa Sözen) og hans nyskilte søster Necla (Demet Akbag). 

Nuri Bilge Ceylan er Tyrkias mest internasjonalt anerkjente regissør, og «Vintersøvn» stakk av med Gullpalmen i Cannes i år. 

Nesten ingen hever stemmene i filmen, men ordene biter likevel som skarpe tenner og drar blod fra de medvirkende. 
Regissøren lar dramatiske scener henge uavklarte i lufta, og det kan gå lang tid før de avsluttes. 
Noen av svarene må publikum fylle inn selv, og det krever både engasjement og konsentrasjon. 

Filmen er ikke lett fordøyelig. 
Du må faktisk tygge før du svelger — men smaken er det ingenting å utsette på. 
