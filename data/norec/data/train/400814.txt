Rotfestet TV-underholdning
Ingen grunn til uro, Oddgeir Bruaset. 
Din arvtager står heller ikke i veien for hovedpersonene. 

Knapt et TV-program de siste tyve årene har vært rotfestet norsk og dypt folkelig forankret som Der ingen skulle tru at nokon kunne bu. 
Det må i så fall være evighetsmaskinen Norge Rundt. 

Oddgeir Bruaset styrte med bestemt hånd og en mild, behagelig stemme programserien gjennom tolv år. 
Dokumentaren om arbeidssomme menneskers trassige liv i Utkant-Norge, samlet ved flere anledninger over en million TV-seere. 

Sogndølen Arve Uglum er mannen som etter Bruasets avskjed i fjor, fortsetter ferden inn i brattlendte bygder og trange fjorder. 
I den første episoden møter vi familien Ryland Søilen. 

De fem bor på Tangeneset, ytterst i havgapet i Solund kommune. 
Familien flyttet til den veiløse gården for fire år siden. 
En plass som hadde vært fraflyttet i nesten 50 år. 

I beste Der ingen skulle tru-ånd trekkes vi inn i en familie som dyrker stillheten og livet uten påtrengende naboer. 
Det er lett å falle for fristelsen til å romantisere tilværelsen når TV-kameraene blir nærgående. 
Men de første episodene med Arve Uglum som programleder, tyder på at evnen til å balansere er intakt i prosjektteamet. 

Den dramatiske vendingen i første episode utløses av kraftige dynamittdrønn mellom fjellskrentene. 
Bilveien til Tangeneset er snart ferdig. 
Livet skal for alltid forandres for Pål Ryland, Trude Søilen og de tre døtrene Sunniva (14), Ingeborg (10) og Oda (10). 
Alle aktiviteter de før måtte ut i båt for å nå, er plutselig bare en liten biltur unna. 

Alle de seks episodene i årets sesong er spilt inn på steder uten bilvei. 
Etter møtet med familien i Solund går ferden til Gamvik i Hammerfest, Austli i Vinje, Bliksvær i Bodø, Sørfonn i Fitjar og Frønningen i Lærdal. 

I et avskjedsintervju i fjor høst uttalte Oddgeir Bruaset at han ikke har sans for programledere som tar for mye plass. 
Selv lot han konsekvent en lavmælt stemme tale. 
Som supplement til utkantfolkets beretninger. 

— Han må finne en balanse mellom det gjenkjennelige og det å stå på egne bein, fremholdt veteranen da han fikk vite at Uglum skulle overta stafettpinnen. 

Arve Uglum er tydelig bevisst på at programseriens suksess er tuftet på programlederens stil. 
Starten virker lovende. 
Med sin karakteristiske sognedialekt, og med fotograf Torje Bjellaas som garantist for vakre naturopplevelser, fører han programsuksessen videre. 

Dit ingen skulle tru at nokon kunne bu. 

Se Aftenposten Kultur baksnakke kulturlivet i nytt program: 

Trenger du TV-tips? 
Her er ti serier du bør få med deg i høst: 
