Superruter fra Asus
Neste generasjon trådløst stiller seg opp i lanseringskøen. 
Vi har testet Asus sin utgave. 

Flere leverandører er nå klare med produkter etter "draft-n" spesifikasjonen, som antagelig vil bli den endelige standarden etter noen flere runder med diskusjoner. 
Det loves store forbedringer i ytelseog Asus skilter med at deres løsning til og med skal være raskere enn 100 Mbit nettverkskabel! 

LES OGSÅ: 

Vår test av Linksys sin løsning bygd på tilsvarende teknologi viste at det er enda et stykke opp til det en 100 Mbit kabel slipper gjennom. 
Hva så med Asus? 

Vi testet Asus WL-566gM som er navnet ruteren har blitt tildelt, sammen med PC-kortet WL-106gM. 

Dette er faktisk ikke en draft-n ruter, men en "pre-n". 
Den er bygget på Airgo sin teknologi og brikkesett, og denne teknologien var en av kandidatene til den nye n-standarden. 
Det ble ikke denne som ble valgt til utgangspunkt for den framtidige n-standarden - men vår test viser at dette neppe skyldes ytelsen, snarere tvert i mot. 

Oppsett 

Oppsett av ruteren var uproblematisk, og vi fikk topp ytelse uten videre. 
Så heldig kan man ikke regne med å være i alle situasjoner, siden optimalt kanalvalg etc. 
er avhengig av de omgivelsene hvor ruteren blir installert og brukt. 

Forøvrig er oppsett og installasjon av ruteren ledsaget av veivisere som etter installasjon kan aktiveres med et trykk på EZ Setup-knappen på baksiden, eller via IP-adresse i nettleseren som hos alle andre rutere. 

Tilkoblingene er også standard, med 4 LAN-porter og 1 WAN-port. 
Ikke noe ekstra å hente her. 

Installasjonen av PC-kortet krevde omstart, men gikk helt uten problemer på begge PCen vi testet på. 

Hvor rask er den? 

Testingen viste at Asus faktisk er enda raskere enn Linkys WRT300N, som hadde imponerende ytelse. 

Kurven var noe mer kupert, men i praksis merker man ikke dette. 

Hva med rekkevidden? 

Her opplevde vi det samme som med Linksys' draft-n ruter. 
Rekkevidden var ikke like god som hos vår tidligere testvinner Linksys SRX (WRT54GX). 
Vi fikk ikke samme rekkevidde utendørs, ruterne var ikke bedre enn ordinære 802.11g-systemer. 

Det samme gjaldt i våre vanskelige testposisjoner i kontormiljøet. 
Fra ruteren plassert inne i et rom med tykke betongvegger og åpen dør, var det ikke dekning på mesaninen i motsatt ende av rommet utenfor, i et kontor med perforerte stålvegger mot omgivelsene. 

Raskere enn 100 Mbit kabel? 

Påstanden om at Asus leverer raskere trådløst enn med kabel holdt ikke stikk. 
Det hadde vi heller ikke ventet. 
Men det nærmer seg! 
I mange sammenhenger, ved overføring av mindre filer mellom PCene i nettverket, vil forskjellen være svært liten. 
Først ved større overføringer og spesielt av tidskritiske mediedata vil forskjellen mellom trådløst og kablet bli tydeligere. 
Spesielt fordi trådløst i et miljø hvor mennesker beveger seg rundt om kring blir påvirket. 
Men her kommer MIMO-teknikken til unnsetning, siden den jobber aktivit med mønstre oppnådd ved refleksjoner. 

Gigabit nettverk er dessuten blitt standard på de fleste nye PCer, både stasjonære og bærbare. 
De utålmodige har forlengst tatt i bruk Gigabit svitsjer også i heimen, og her er det en stund til noe trådløst kan utfordre ytelsen. 

Konklusjon 

Asus sin MIMO-løsning etter pre-n fungerte glimrende når det gjelder hastighet i normale omgivelser. 
Det er den klart raskeste ruteren vi hittil har testet. 

Rekkevidden var ikke like imponerende, her var det ikke noe ekstra å hente. 
