Spillanmeldelse:«Dante's Inferno» 

Engler og demoner og knappemosing har vært temaet for starten av spillåret 2010, og «Dante's Inferno» fortsetter trenden. 

Dante er en korsfarer som drar land og strand rundt for å kristne verden. 
Og som vi allerede vet - kristningen av Europa var ikke akkurat noen oppvisning i nestekjærlighet. 
Så da Dante møter sitt endelikt, går turen nedover - til hans store overraskelse. 

Den versjonen av Helvete vi møter her er basert på det litterære verket «Den guddommelige komedie» skrevet av florentineren Dante Alighieri tidlig på 1300-tallet. 
Han så for seg at de fortaptes pinested besto av ni ringer, hvor ringene utgjør ulike synder; grådighet, fråtsing, kjetteri, bedrageri, og så videre. 

Disse ringene danner hele rammeverket for «Dante's Inferno», og utgjør en smart og smidig nivåinndeling. 
Dessuten er det spennende å utforske de ulike syndene og dem som bor der. 

De overvektige, vaggende blubbene spyr etsende syre på deg i fråtseringen, mens de villige skjøgene i lystringen kommer løpende mot deg i bro, og har tentakkelarmer ut der solen - vel, antagelig har skint. 
Det er jo derfor de er der. 

Historien og settingen holder høy standard. 
I tillegg er det god progresjon og bra driv hele veien gjennom, så det er rett og slett en liten fornøyelse å dra til Helvete denne gangen. 

Jeebus666:Da var man igjennom Helvete folkens! 
Knall fett spill! 
Er allerede i gang med round 2! 
:D Løp og kjøp ;) Diskuter Dante's Inferno her! 

Når det kommer til spillmekanikken, så er det umulig å overse likheten med «God of War». 
For dette grenser mot en skamløs kopi. 

I det store og hele spilles dette helt likt som Kratos' eventyr i den Playstation-eksklusive serien - med en anelse mindre finesse i kampsystemet. 
I den grad man kan si det er finesse i knappemosing. 

For la oss kalle en synder for en synder: dette er knappemosing. 
Hamre hardt og lenge på knappene, og bli belønnet med nye egenskaper så det ser enda fetere ut når du hamrer på knappene. 

Men selv om det er så enkelt, er det underholdende likevel. 
Integrert i hele kampsystemet er et smart utviklingstre som lar deg velge om du vil dyrke den hellige guddom eller slippe løs din indre demon. 
Det er også en god unnskyldning for å spille gjennom dette en andre gang - å få testet alle de ulike egenskapene. 

Jeg savner allikevel enda litt mer eierskap til de ulike syndene. 
Vi går ordentlig inn i et par av dem, og man merker umiddelbart hvor bra det fungerer når vi nesten får føle helvetes ubehag på kroppen. 
Dette skulle jeg gjerne sett mye mer av. 

Dessuten hadde vi tålt litt mer variasjon og innovasjon. 
Enkelte partier føles som om jeg har spilt dem mange ganger før. 
Så selv om håndverket er solid som bare det, kunne utvikleren vært med på å tråkke opp nye stier for denne sjangeren ved å våge litt mer, istedenfor å bare gå i Kratos' trygge fotspor. 

Men likevel er «Dante's Inferno» et helt solid actionspill med bra driv og høy underholdningsverdi. 
For Playstation 3-eiere er det kanskje greit å vente på det tredje kapittelet i «God of War»-sagaen, men for Xbox 360-eiere er dette et godt alternativ. 

PS: 
Spillet er testet på Xbox 360. 
En egen versjon av spillet lanseres også til PSP. 

PPS: 
29. april utvides «Dante's Inferno» med en online flerspillerdel og level editor. 
