Sønner av Springsteen
Øya-aktuelle The Gaslight Anthem - så godt og enkelt kan det gjøres. 

||| 
ALBUM: 
Umiddelbart hadde det vært ganske enkelt å avfeie det Øya-aktuelle New Jersey-bandet The Gaslight Anthem som enda et punkband som på Green Day-vis lager klubbmusikk for store stadioner. 

Men det er ikke noe galt med enkle, men effektive gitarriff og tungt øs, og det er noe med musikken til The Gaslight Anthem som kommer klarere fram for hver lytting. 

Den tilsynelatende enkle punkrocken har en dybde som du ikke finner hos så mange andre band i samme sjanger. 

Hverdagspoesi Sammenlikningen med en annen artist fra The Garden State, Bruce Springsteen, er logisk, men for denne lytter har akkurat det mest med tekstene, hverdagspoesien, å gjøre. 

Det handler selvfølgelig om damer («American girls, they want the whole world / they want every last little light in New York City») og om gamle dager («Old Haunts» og nøkkelsporet «We Did It When We Were Young»). 
Lev i nuet og ikke dvel for mye ved fortida, er vel egentlig budskapet («Don't sing me your songs about the good times / those times are gone and you should just let them go»). 

Bandet er for øvrig for lengst anerkjent av Bruce, som til og med dukket opp på scenen under deres konsert på Glastonbury i England i fjor. 

Hold Steady/Replacements Vokalist og låtskriver Brian Fallon - og bandet for øvrig - har en større desperasjon i formidlingen enn Bruce, og du har neppe hørt Bruce så sår som i «We Did It When We Were Young». 

Musikalsk er The Gaslight Anthem nærmere New York-via-Minneapolis-bandet (og for øvrig tungt E Street Band-inspirerte) The Hold Steady og deres helter igjen, The Replacements, samtidig som du hører et lite ekko av The Cure og U2 (ja, faktisk) her og der. 

Forresten, hvis du lurte på hvordan Håkan Hellström ville låte om han var amerikansk, kan du få svaret om du lytter til The Gaslight Anthem. 

Men du må høre fort, for før du veit ordet av det er de ti kjappe låtene slutt. 

34 minutter er gått, og du må høre en gang til for å forvisse deg om at det virkelig var så fort gjort. 
Det er det intense drivet som gjør det. 

Festivalband «The '59 Sound» ble hyllet av kritikerne for to år siden, og i fjor meldte Dagbladets anmelder Torgrim Øyre fra Hovefestivalen at kvartetten med sin tidløse, frihetsbejaende arbeiderklasserock på mange måter framstår som det ultimate festivalbandet. 

Det er godt nytt for dere som har tenkt dere på Øyafestivalen i Oslo, der bandet spiller allerede onsdag kveld. 

American Slang er i butikkene fra mandag 14. juni. 
