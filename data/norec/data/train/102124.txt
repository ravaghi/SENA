Plateanmeldelse:Bill Frisell - «Big Sur» 

Delikate lydmalerier. 

ALBUM: 
JAZZ Bill Frisell «Big Sur» (Okeh/Sony Music) Delikate lydmalerier. 
Big Sur er et naturvakkert, sparsommelig befolket område i California. 
Ingen er bedre kvalifisert til å male lydbilder herfra enn komponisten og gitaristen Bill Frisell. 

Gjennom tiår har han vært en påle i nordamerikansk samtidsmusikk, hvis senere utgivelser har vært preget av en dyp forkjærlighet for krysningspunktet mellom jazz, country, folkemusikk og klassisk. 
Dette preger også dette albumet. 

Med en drivende god trommeslager og en spenstig strykekvartett i tillegg til egen gitar på lydpalletten, spenner Frisell opp en rekke musikalske lerreter fra en verden som byr på intenst vakre opplevelser. 
Hovedinntrykket er lavmælt, med lun varme og tilbakelent groove. 

Gitar og strykeinstrumenter blandes i deilige klanger, og trommer bidrar til nødvendig kontur. 

BESTE LÅT: 
«We All Love Neil Young» 

CARL PETTER OPSAHL 
