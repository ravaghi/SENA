Linnea Dale:«Children Of The Sun» 

Nå kommer den ekte jenta ut, og det bør ikke overraske noen at vi snakker om et vaskeekte barføtt blomsterbarn. 
En hippie. 

«Children Of The Sun» er jamrete, bløthodet slengbuksepop, solbakt i Los Angeles under Øystein Grenis overoppsyn. 
Dale synger dypt og dovent, nesten medisinert - slett ikke ulikt Rosie Vela (om noen husker henne). 

Den gummistrikkelastiske funkbassen i mellompartiet skaper det lille som er av dramatikk i låten. 
Som er sympatisk, men mangler en «hook» som drar deg helt inn i den. 

Dramatikk er det imidlertid nok av på de to øvrige sangene på EP-en. 
«Home» og «Lost Highway» er pianoballader med syttitallsresonans, henholdsvis søvnig sensuell og mørkt urovekkende. 

Ikke slagermateriale, de heller. 
Men de kan trygt karakteriseres som lovende. 
Det er grunn til å mistenke at Dale, som hippier flest, primært er en albumartist. 

BESTE LÅT: 
«Home» 

MORTEN STÅLE NILSEN 
