Lenovo Thinkpad Twist
Ny Ultrabook med en vri. 
Vi har testet. 

Twist er en ultrabook i den velkjente Thinkpad-serien fra Lenovo, med en skjerm som kan dreies helt rundt og klappes over tastaturet. 

Dermed kan også denne maskinen brukes som nettbrett via den berøringsfølsomme skjermen. 

Maskinen føyer seg dermed inn i den sterkt voksende hybrid-kategorien, der vi tidligere har testet Samsung ATIV Smart PC Pro og Dell XPS Duo 12. 

Modellen er utstyrt med en 12,5" IPS-skjerm, og kommer i en rekke forskjellige konfigurasjoner, inkludert mulighet for 3G-kort for mobildata. 
Prosessoren er enten av typen Core i5 ULV eller Core i7 ULV, og man kan velge å få den levert med 500 GB harddisk eller 128 GB SSD. 

Vårt testeksemplar har følgende sentrale spesifikasjoner: 

Skjerm: 12,5" IPS berøringsskjerm (Gorilla Glass), 1366 x 768 piksler Prosessor: 
Intel Core i5 3317U RAM: 
4 GB (maks 8) Grafikkort: 
Intel HD 4000 Lagring: 500 GB harddisk (7200 rpm) + 24 GB SSD Optisk drev: 
Nei Skjermutganger: 
Mini DisplayPort + Mini-HDMI USB-porter: 2 x USB 3.0 Webkamera: 720P Kortleser: 
4-i-1 Trådløst nett: 
802.11a/b/g/n Kablet nett: 10/100/1000 Mbit Annet: 
Bluetooth 4.0 OS: 
Windows 8 Pro Størrelse: 313 × 20 × 236 mm Vekt: 1,59 kg Pris: 
Fra 8.108 kroner inkl mva (Kilde: 
Prisjakt 2.1.2013) 

Rent spesifikasjonsmessig er det lite som trigger wow-faktoren hos testpanelet – det måtte i så fall være at maskinen er utstyrt med Pro-utgaven av Windows 8. Mini DisplayPort er heller ikke veldig vanlig, og gjør det mulig å koble PC-en til ekstern skjerm med høyere oppløsning enn full HD (1920 x 1080 piksler). 
Maskinen har ikke noe dokkemuligheter, noe enkelte proff-brukere nok vil savne. 

Solid 

PC-en har en lett gumiert overflate, materialet er magnesium. 
Det gir et meget solid inntrykk, men merk at den matte overflaten lett viser fettflekker. 

Når lokket er stengt eller maskinen brukes i "nettbrettmodus", er den 2 cm tykk over det hele. 
Ikke spesielt tykt for en PC, men mer enn dobbelt så tykt som et "rent" nettbrett, og maskinen veier også mer enn dobbelt så mye som en vanlig iPad. 
Dette er utfordringer ved hybrider vi regner med vil ta en generasjon eller to for å få løst. 

Alle tilkoblinger sitter på venstre og høyre side. 
Av/på-bryteren sitter ved siden av skjermen. 
Der finner du også en låseknapp for skjermorienteringen. 
Den virker kun når du bruker maskinen i nettbrettmodus. 

Enkelt 

Å dreie skjermen rundt er svært enkelt, takket være det midtstilte leddet: 

Deretter er det bare å klappe baksiden av skjermen over tastaturet, og du har et nettbrett: 

Berøringsfølsomheten opplever vi som meget god i Windows 8-grensesnittet. 
Den klassiske skrivebordsmodusen er imidlertid krøkkete å bruke med berøringsfølsomhet, og vi opplevde gang på gang å bomme på knapper og menyer. 
Det er imidlertid ikke Lenovo Thinkpad Twist alene om. 
Det er bare å innse at det klassiske Windows-grensesnittet fungerer hundre ganger bedre med mus. 
Ferdig snakka. 

Trøblete museknapper 

Twist har - i god Thinkpad-ånd - både pekeplate og den røde, karakteristiske styrepinnen som mange entusiaster sverger til. 
Vi likte sistnevnte klart best. 
Det viste seg nemlig at musepekeren hadde en lei tendens til å flytte på seg når vi trykket på de integrerte venstre- og høyreknappene på pekeplaten, videoen under illustrerer problemet: 

Vi håper og tror dette er driverpoblematikk som vil bli rettet ved fremtidige oppgraderinger. 
De to knappene som akkompagnerer styrepinnen har ikke dette problemet. 

Maskinen leverer derimot meget godt når det kommer til tastatur. 

Det har de karakteristiske, lett buede Lenovo-tastene, og representerer kort og godt noe av det beste du får i klassen. 
Fast og fint med meget god respons, perfekt for lange skriveøkter. 

Slik er den i bruk 

Fra du skrur på PC-en til du er klar for å jobbe i Windows 8 tar det 27 sekunder. 
Det er vesentlig tregere enn på de fleste ultrabookene som har ren SSD, men bedre enn mange maskiner med vanlig harddisk. 
Det skyldes SSD-delen på 24 GB, som sørger for å hurtigbufre filer som benyttes ofte. 

Det er imidlertid viktig å huske på at dette er en kompromissløsning som sannsynligvis vil være borte om ett år eller to - når rene SSD-er er blitt billige og romslige nok til å kunne erstatte harddisker helt. 

En del rusk i systemet 

Windows og programmene er brukbart konfigurert, og maskinen reagerer kjapp og responsivt i de fleste tilfeller. 
Den er også meget stillegående, selv ved moderat belastning. 

Det er imidlertid litt å sette fingeren på. 
For det første er en del av den norske oversettelsen ubegripelig dårlig: 

For det andre er det enkelte glipper som burde vært luket ut, som her - ved valg av strømspareplan: 

For det tredje er PC-en utstyrt med prøveversjon av sikkerhetspakke fra Symantec, som på et tidspunkt tvinger deg gjennom en registreringsprosess: 

Merk at Windows 8 har svært omfattende sikkerhet innebygd, og for mange brukere vil Symantec-pakka av den grunn oppleves som overflødig. 

For det fjerde opplevde vi at lysstyrken på skjermen gikk opp og ned av seg selv, uavhengig av belastning. 
Dette, sammen med problemene med museknappene på pekeplaten, er ting vi regner med kan rettes ved fremtidige oppdateringer av fastvare/drivere, men dog greit å være klar over. 

Ytelsesmålinger 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 6,9 Minne: 5,9 Grafikk: 
4,4 Spillgrafikk: 
6,1 Primær harddisk: 
5,9 

Passmark PerformanceTest 8.0 gir oss mer kjøtt på benet, og i diagrammene under har vi sammenlignet ytelsestallene mot de to nevnte hybridene, samt to andre, meget relevante modeller vi har testet den siste tiden: 

Ingen store overraskelser her. 
Prosessoren yter det du kan forvente av en i5 ULV-prosessor av siste generasjon. 
Det betyr rask ekspedering av alle kontor- og multimedieoppgaver 

Mer enn kraftig nok til dagens krevende multimedieoppgaver, men dette er ikke PC-en du velger hvis du er opptatt av å spille de seneste spillene med alle detaljer aktivert. 

Ytelsesforskjellen mellom harddiskbaserte løsninger som i denne PC-en, og rene SSD-er, er påfallende. 
Det merkes spesielt godt ved oppstart av PC-en og åpning av store programmer og filer. 
SSD er klart å foretrekke til alt annet enn kapasitet. 

Batteriet holdt i 6 timer med minimal belastning, med standardinnstillingene. 
Det er 1 time mindre enn hva Lenovo antyder i sin markedsføring. 
Ved kontinuerlig filmavspilling holdt batteriet i 3 timer. 
Sammenlignet med de nevnte modellene ser det slik ut: 

Konklusjon 

Lenovo Thinkpad Twist er en solid bygd maskin med et av markedets beste tastaturer. 
Den er også stillegående, og byr på Pro-utgaven av Windows 8. Designmessig er den også pen, mener vi. 

Det er imidlertid også en maskin som oppleves som noe uslipt når det kommer til det program- og drivermessige. 
Legg til moderat skjermoppløsning og ytelse, og du får en maskin som aldri snuser på noe mer enn midtskiktet. 
I mangel på karakteren 3,5 havner vi til slutt på en svak firer på terningen, og vår favoritt av Windows 8-hybridene er fortsatt helt klart Dell XPS Duo 12. 
Men flere modeller er på vei til testlabben vår, det er bare å følge med i tiden fremover. 

Se plussene og minusene i oppsummeringsboksen før du eventuelt bestemmer deg for en Lenovo Thinkpad Twist. 

Lenovo ThinkPad Twist S230u 3347-27G N3C27MN 
