Tvang:«Unik» 

(Mas-Kina / Tuba) 

Ikke helt unik, dessverre. 

Tvang oppgir Dinosaur Jr. som ett av sine største forbilder, hvilket ikke er så vanskelig å høre. 
De gitardrevne melodiveggene er svært like, men juniordinosaurenes norske avleggere mangler helt sødmen og flyten i selve melodiene som kan gjøre at de fortjener å bli målt opp mot sine utenlandske kolleger. 
Det er alltid verdt å merke seg norske band som velger morsmålet i denne sjangeren, men heller ikke her imponerer Tvang. 
Tekstmessig skraper de bare en overflate der de burde lodde større dybder hos låtenes tidvis tafatte og fremmedgjorte hovedpersoner. 
En låttittel som «NAV» er ikke tilstrekkelig for å skrive vellykket om giddeløshet, for å si det sånn. 
Dermed fremstår «Unik» som resultat dessverre ganske så halvhjertet. 

ANBEFALTE SPOR: 
«Noe som bør skje» og «Avkoding». 
