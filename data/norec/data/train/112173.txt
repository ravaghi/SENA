Konsertanmeldelse:Astrid Smeplass, Amsterdam 

AMSTERDAM (VG) 
Europa ser ut til å falle pladask for Astrid S – med god grunn. 

KONSERT: 
Astrid S 

STED: 
Melkweg, Amsterdam 

PUBLIKUM: ca. 700 (utsolgt) 

Hvor stor er egentlig Astrid Smeplass ute i verden? 
Den pågående turneen Party’s Over World Tour gir ikke nødvendigvis noe entydig svar – her er det mellomstore, men godt besøkte klubbkonserter det går i, der tålmodig bygging av fanbase ser ut til å veie tyngst. 

Dette gjelder i høyeste grad også konserten i Nederlands hovedstad. 
Det tradisjonsrike konsertlokalet Melkweg kan kanskje beskrives som en krysning av Rockefeller og John Dee i Oslo – intimt nok til å skape den nødvendige følelsen av nærhet, men romslig nok til at allsangen rett som det er får vokse seg imponerende. 

Les også: 
Mystisk kjekkas med på Astrids turné 

Det sistnevnte er ikke uviktig i denne sammenhengen. 
Ferske hits som «Think Before I Talk» og «Such A Boy» runger forutsigbart nok massivt i utvekslingen mellom artist og et ungt, fortrinnsvis kvinnelig publikum. 
Men også mindre kjente sanger mottas med takknemlighet og gjenkjennelse. 
Størst inntrykk i så måte gjør det genuint nydelige «Party’s Over»-bonussporet «Mexico», som svært mange ser ut til å kjenne inngående fra før. 

(anmeldelsen fortsetter under klippet) 

Flere «dype» kutt som «Hyde» og «Atic» kan tidvis savnes – de utgjør en verdifull kontrast til de enklere og mer direkte hymnene til trøblete kjærlighet som i stor grad okkuperer setlisten. 
En sang som nedstrippede «Paper Thin» avslører strengt tatt ikke annet enn noe vi for lengst har skjønt – Smeplass kan synge. 

Husker du: 
Astrid bekrefter at hun har kjæreste 

Det mest slående ved hele seansen er dog hvor lite Astrid selv trenger å anstrenge seg for å skape en dønn trivelig konsertopplevelse. 
Hun har stemmen, scenepersonligheten og selvtilliten som gjerne melder seg i kjølvannet av intens medgang. 
I neste runde er det grunn til å tro at moroa vil utspille seg i langt større arenaer. 

MARIUS ASP 
