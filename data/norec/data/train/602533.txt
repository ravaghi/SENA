En ufarlig og vennlig krim
Hvordan og hvorfor forsvant egentlig Katharina for 24 år siden? 

En krim trenger verken være bestialsk eller blodig for å fungere. 
Denne er rett og slett hyggelig, og handler om politietterforsker William Wisting som nok en gang har et mysterium å løse. 
Her er det ikke skildring av nifse overgrep, men psykologisk avsløring som gjør boka interessant. 

Denne gangen handler det om en gammel forsvinning, av en kvinne for 24 år siden, en sak det plager ham at han aldri fikk løst. 
Saken gjøres pikant ved at Wisting siden den gang er blitt venn med den forsvunne kvinnen Katharinas mann. 
Hvert år på drapsdagen oppsøker Wisting ektemannen for å snakke om det forferdelige. 
Men denne gangen er ektemannen ikke hjemme når Wisting dukker opp. 

Horst er en forfatter som gjør tekstene sine sansbare; vi kjenner regnet som surkler og sildrer og vi ser for oss melposen som deiser i bakken utenfor huset når Wisting skal skynde seg å lage pizza til barna sine. 

Wisting er en svært menneskelig figur som det er lett å identifisere seg med; han glemmer, han er glad i ungene sine, han passer barnebarn og han grubler på ting han ikke får til å gå i hop. 
Vi skjønner godt at han bryter reglementet og tar med seg hjem de gamle pappkassene med etterforskningsnotater i saken. 

Så når Wisting drar på hyttetur med den forsvunne kvinnens ektemann, og vi for lengst har forstått at han er det noe skummelt med, ja, da blir det spennende. 

For vi skjønner ganske tidlig i boka hva som har skjedd, ettersom Katharina har lagt igjen et ark med noen tall og et kryss i et skjema som ser ut som en kjørebane. 
Men heller ikke for oss går regnestykket helt i hop - ikke før det dukker opp enda en forsvinning. 

Da er det ikke lenger spørsmål om hvem som er morderen, men hvordan det skal gå når Wisting drar på tur alene med ham. 

Horst er en mester i å skildre spenningen som bygger seg opp mellom de to, balansert med vennskapet og det hverdagslige. 
De fisker, drikker cognac og prater, de to alene i nattemørket uten mer strøm på mobilbatteriet. 
Og vi lurer - hvordan skal dette ende? 
