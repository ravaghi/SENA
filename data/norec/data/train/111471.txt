Neil Young - «Dreamin' Man Live '92»
(Reprise / Warner) 

Tittelen ljuger. 

Hva gjør man når en legende står i fare for å forvitre både kommersielt og kunstnerisk? 
Man graver selvfølgelig i arkivene, noe Neil Young og apparatet rundt han har gjort lenge allerede. 
«Dreamin' Man Live '92» er altså repertoarmessig identisk med 92-albumet «Harvest Moon» - med opptak fra turneen i forkant av denne platen - og godt kjent i bootleg-kretser. 

Låtrekkefølgen er noe annerledes, men den viktigste forskjellen er at Neil Young er komplett alene på scenen med gitar, munnspill og piano (og banjo på minnevisa til bikkja si, «Old King», selvfølgelig). 
Dette gjør at hans «modne manns midtlivskrise»-tekster kommer enda nærere der det er påkrevet, og med glimrende lyd og Young i sårbar storform over et knippe udødelig låter er det vanskelig å ha altfor sterke innvendinger mot denne intime høytidsstunden. 

ANBEFALTE KJØP: 
«Harvest Moon», «From Hank To Hendrix», «Natural Beauty», «Unknown Legend» og «One Of These Days» 
