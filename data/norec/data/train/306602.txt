Pop-prosjekt uten livets rett
Fifth Harmony blir kun et girlband i mengden uten sin gamle frontfigur. 

Å fortsette under samme gruppenavn etter at Camila Cabello tok sitt forventede, Cashmere Cat-assisterte steg inn i egen solokarriere, kan fort bli en flau punchline for de fire resterende jentene i Simon Cowells X-Factor-baby Fifth Harmony. 

TV-realitygrupper som mister sin mest populære frontfigur varer sjelden lenge, og uten sin viktigste «harmoni» i rekkene, er det vanskelig å ikke minnes tittelen på gruppas debut-EP «Better Together» gjennom et noe selvprofetisk lys. 

Det levner nemlig liten tvil om at Fifth Harmony sine beste dager ligger bak dem, og dermed er det også vanskelig se noen livets rett for prosjektet. 
Spesielt med tanke på at denne utgivelsen garantert kommer til å havne i skyggen av neste måneds solodebut fra nettopp Cabello. 

I mangelen på 20-åringens IT-faktor ender kvartetten desverre i pytten av håpefulle girlbands - kjedsommelig kopierende og fantasiløst middelmådig. 
