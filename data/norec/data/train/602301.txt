Interessant thriller
Få regissører klarer å levere gull hver eneste gang, og M. Night Shyamalan («Den sjette sansen», «Unbreakable») har også gått på en del blemmer, men med «Split» er han absolutt oppe og lukter på gullet igjen. 

Tre unge jenter blir bedøvet, kidnappet og holdt fanget av en ukjent mann. 
De vet ikke hvorfor, eller hva han vil, og det virker ikke som det er noen utvei. 

Det er imidlertid ikke det eneste skremmende med situasjonen. 
Fangevokteren deres har nemlig 23 ulike personligheter, og det er de tre mest ustabile som har tatt over makten. 
Men ifølge dem har ikke den verste personligheten kommet til overflaten ennå – men han er på vei. 

James McAvoy spiller de ulike personlighetene med urovekkende troverdighet, og er en fryd å se på. 

Filmen stiller noen interessante spørsmål om hva slags kapasitet hjernen vår egentlig har, og om nøkkelen til å forstå hjernen er gjennom mennesker med ulike psykiske lidelser. 
At de faktisk kan noe mer, vet noe mer, enn oss andre. 

Den unge skuespilleren Anya Taylor-Joy, som har den andre hovedrollen i filmen, er en flott motpol til McAvoy. 
Hennes karakter, Casey, har sin egen historie som gir filmen ytterligere dybde og nerve. 

Det blir litt vilt mot slutten, men alt i alt er det en interessant thriller med en overraskende cliffhanger. 
