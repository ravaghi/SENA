Rimelig familiebil fra Opel
Insignia er ikke Opels eneste familiebil. 
Nye Astra stasjonsvogn kan absolutt gjøre jobben, og det til en vesentlig lavere pris. 

Det er stasjonsvognene i mellomklassen som har inntatt den klassiske familiebilrollen hos de fleste produsenter. 
Volkswagen har Passat, Toyota har Avensis og Opel Insignia. 
Men mange av stasjonsvognene i kompaktklassen er også store nok til å gjøre mye av den samme nytten. 

Opel Astra stasjonsvogn måler eksempelvis 470 centimeter i lengden. 
Det var et helt normalt tall i mellomklassen for ikke mange år siden. 
Og bagasjeromsvolumet er 500 liter, bare 40 liter mindre enn i storebror Insignia. 

Fra 235.000 

Og mens Astra stasjonsvogn starter på 235.000 kroner, koster billigste Insignia stasjonsvogn 300.000 kroner. 
Vi har kjørt Astra med en 1,7-liters dieselmotor på 110 hestekrefter, like mye som billigste Insigniaen har. 
Da koster Astra stasjonsvogn, eller Sports Tourer som Opel kaller den, 260.000 kroner. 

Stasjonsvogna kom på markedet like rundt årsskiftet og har bidratt til at Astra ligger på en 18.-plass på salgsstatistikkene så langt i år. 
Men med tanke på at dette er Opels viktigste bil, burde den nok ligget enda høyere opp. 

Mer bagasjeplass 

Den viktigste forskjellen til kombikupeen som vi allerede har testet, er naturligvis den økte lastekapasiteten. 
Det gir bilen et klart større brukspotensial og medfører egentlig få ulemper. 
Prismessig skiller det 15.000 kroner, men det er det verdt, ikke minst når bilen skal selges igjen. 

Ganske romslig 

Bagasjerommet er ikke like stort som i konkurrentene Volkswagen Golf og Skoda Octavia, men det er likevel relativt romslig. 
Og plassen inne i kupeen er absolutt godkjent. 
Bilen holder veldig greit for fire voksne av noenlunde normal størrelse, eller en familie som ikke er alt for mange og plasskrevende. 
Baksetene kan naturligvis legges ned, og det finnes en bryter i selve bagasjerommet som løser ut seteryggene slik at de legger seg fremover. 
Da blir gulvet nesten flatt. 
Helt rett blir det ikke før du også vipper opp sitteputene. 

Kvalitetsfølelse og interiørdesign er for øvrig som i vanlige Astra. 
Det vil si at det holder bra klassestandard, uten å utmerke seg spesielt. 
Vi kjørte en ganske enkelt utstyrt utgave, men fant oss likevel greit til rette. 
Det gjør man også hva gjelder kjørestilling. 
Her er det nok justeringsmuligheter til at de fleste vil sitte bra. 

Grei motor 

Motoren i vår testbil oppleves som en helt grei bruksmotor. 
Den er ikke helt på topp hva gjelder gangkultur og støy, men så veldig mye tenker man egentlig ikke over det. 
Bilen har en beskjeden tid på 0-100-sprinten på 13,0 sekunder, men i praksis oppleves bilen sprekere enn det tallet tilsier. 
Man har greit med krefter til normal kjøring under typiske norske forhold, men motoren er ikke noen veldig positiv faktor hva gjelder sportslig kjøreglede. 

Positivt er det at motoren er kombinert med en fin sekssteget manuell girkasse. 
Girskiftene går lett og utvekslingene er passe for norske fartsgrenser. 
Det er ikke minst viktig for forbruket, som ligger på 0,45 liter per mil, med et CO2-utslipp på 119 gram. 
Det er godkjent. 

God komfort 

Kjøreopplevelsen for øvrig er trivelig, men ikke på en måte som utmerker seg i noen spesiell retning. 
Astra har fine kjøreegenskaper, men er ikke den aller sportsligste i klassen. 
I stedet har man lagt seg på en litt mer avslappet linje, og komforten er det lite å si på. 
Styringen er harmonisk, men ikke superdirekte, og balansen er mildt understyrt. 

For de som er ute etter litt ekstra hva gjelder kjøreegenskaper, kan det adaptive understellet Flexride være å anbefale. 
Det gir deg mulighet til å velge mellom tre forskjellige oppsett, fra sport til komfort. 
Det høyner både kjøreglede og komfort. 

Konkurrenter 

Astra stasjonsvogn har per i dag to hovedkonkurrenter blant de kompakte stasjonsvognene, nemlig Volkswagen Golf og Skoda Octavia. 
I tillegg kommer nye Ford Focus som stasjonsvogn i mai. 
Dette er tøffe biler som alle ligger helt i klassetoppen. 
Verken Octavia eller Golf er helt ferske lenger, og det er Astras kanskje største fordel. 
Totalt sett er Astra så vidt litt bak disse på egenskaper, bagasjerommet er eksempelvis noe mindre. 
Men vi snakker forholdsvis små marginer, og Astra stasjonsvogn er langt i fra noe dumt valg. 

Når det gjelder Ford Focus, har vi ikke hatt anledning til å teste stasjonsvogna ennå, men den vanlige kombien holder vi for å være klasselederen i kompaktklassen. 

Konklusjon 

Prismessig er det mindre forskjeller på disse bilene, så det mest avgjørende blir hva man foretrekker. 
Opels sterkeste sider i denne kampen er gode allround-egenskaper, god komfort og en del spennende ekstrautstyr som eksempelvis det adaptive understellet. 
Selv om vi ikke kan utrope Astra til noen klasseleder, har den definitivt egenskaper som burde gjøre den kapabel til å hevde seg godt i kampen om kundene. 

Alt i alt lander vi på en svak 5’er på terningen. 
