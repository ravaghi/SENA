Hell's Ground
Smal film, laget med kjærlighet og blodig alvor. 

Burkahorror. 
Smak litt på det ordet. 
Tro det eller ei, det lages filmer også i denne sjangeren. 

Filmindustrien fra det indiske subkontinentet er verdens største. 
Bollywood-filmer sees av milliarder, men vi får se forsvinnende lite til disse i vestlige kinosaler. 

Ekstravagante musikaler er det vi vanligvis får se av pakistansk og indisk-filmproduksjon her i vesten, enten det er på TV eller på DVD-utgivelser. 
Dermed er det lett å glemme at det er et like stort spenn i sjanger og produksjoner, som det er hos oss i Europa. 
Festivaler som Film fra Sør gir et filmfestivaltilbud til Oslo-folk som er sultne på noe annet fra fjerne verdenshjørner. 

Hell's Ground (org. tittel: Zibahkhana) fra 2007 ble vist på festivalen i fjor, og er altså en burkahorrorfilm (mitt nye favorittord). 

Nei, det er ikke bare damer i burka som løper rundt og er skumle. 
Dette er rett og slett en klassisk splatterfilm, som henter mye inspirasjon fra blant annet den italienske legenden Fulci. 

Standard splatterplot 

En gruppe studenter reiser til byen Doozahk-Pur (oversatt til Hell's Ground), hvor de lokale innbyggerne protesterer mot en fabrikk som forurenser drikkevannet. 
Lokale myter forteller om mange mennesker som forsvinner uten spor. 

Litt sånn plutselig dukker det opp masse zombier, og våre venner studentene har en lite hyggelig sjebne i vente. 
De kjører seg vill og vips så mister de livet på særdeles lite hyggelige måter. 

Med andre ord; en ganske standard splatterhistorie. 

Effektene i Hell's Ground er gode, men ikke eksepsjonelle. 
Den ble filmet på bare 30 dager, og bildekvaliteten bærer preg av at den er skutt på HDV-kameraer i stedet for tradisjonelle 35mm-kameraer. 

Overgangen til denne typen produksjon, gjør det mye enklere å få i gang en filmproduksjon. 
Det er mye billigere. 

Laget av entusiaster 

Dessverre har Hell's Grounds et utseende, som i kombinasjon med skuespillet, gjør at den ikke makter å være annet enn en interessant opplevelse for filminteresserte. 
Dette er en must-have film for splattertilhengere, og hever seg akkurat forbi kalkunstempelet fordi den på intelligent vis bygger videre på arven fra de italienske legendene. 

Dette er også regissør Omar Ali Khan første film i registolen, noe som gjør at den også halter seg igjennom mye av handlingen. 
Flere steder stopper den nesten opp mens Khan vil vise frem både hvor mye kunstig blod han har fått tak i, og alle de merkverdige figurene i filmen. 
For dem er det mange av. 

Samtidig gir alle disse figurene filmen en komisk undertone, og det er helt tydelig at Hell's Ground er laget av ekte filmentusiaster. 
Her er det mye kjærlighet! 
Spesielt en sekvens som inneholder en pakistansk dvergezombie fikk meg til å flire høyt. 

DVD-utgivelsen inkluderer også filmen Dracula in Pakistan fra 1967. 
Den gir et historisk innblikk i sjangertyveriene som var populære i land som Tyrkia og i midtøsten på 60-, 70- og 80-tallet. 

Hell's Ground er ikke banebrytende, ikke spesielt godt laget og har ikke sterke horrorskuespillere. 

Men la oss være dønn ærlige: 
Dette er en filmopplevelse du ikke finner noe annet sted, og 'burkahorror' høres jo ut som en ganske interessant filmsjanger. 

Hell's Ground' er ute på DVD i Norge, og tilgjengelig fra flere nettbutikker. 
