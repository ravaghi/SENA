Green Room
CANNES: 
Et slemt og morsomt filmsjokk. 

FILMFESTIVALEN I CANNES (NRK): 
Green Room er et slemt og morsomt filmsjokk fra regissør Jeremy Saulnier. 

Han tar den gode, gamle outback-sjangeren, sparket i gang av Motorsagmassakren, og legger til en energisk punktvist. 
Noen virkelig stygge voldsscener gjør enkelte scener vanskelige å fordøye. 

Men Saulnier er sjangerbevisst og bruker de ekstreme virkemidlene til å holde publikums hjertepumper i gang. 
Green Room er tøff, rå og blodig. 

Omringet av snauskaller 

Punkebandet Ain’t Rights er på turné på USAs østkyst med lavt budsjett. 

De får en gig i et avsidesliggende lokale langt ute på bygda, hvor det viser seg at både driverne og klientellet er nynazister. 

Backstage blir ett av bandmedlemmene vitne til noe han ikke skulle ha sett, og plutselig er bandet innesperret i «green room» omringet av bevæpnede snauskaller som forsøker å rydde dem av veien. 

Filmens anslag er friskt og godt. 
Bandet introduseres morsomt og effektivt. 
Turnélivet på null budsjett skildres troverdig. 

Vi rekker å bli fortrolige med bandmedlemmene før spenningen starter. 
Situasjonen i «green room» eskalerer sakte, men sikkert, inntil den eksploderer. 

Og da er det fullt fokus på en tilsynelatende uløselig stand-off, med episoder av voldsbruk så stygg at det knyter seg i magen min. 
Og jeg regner meg selv som rimelig hardbarket på voldsfilmfronten. 

Smarte og handlekraftige 

Bandmedlemmene spilles av blant andre Alia Shawkat (Arrested Development) og Anton Yelcin (Star Trek). 
De fremstår som troverdige punkrockentusiaster, og virker som smarte og handlekraftige mennesker i forhold til den vanskelige situasjonen de har havnet i. 

Konsertlokalets og nynazistenes leder spilles av en så avgjort skummel Patrick Stewart (X-Men). 
Man aner hele tiden de farlige trekkene bak den tilsynelatende solide fasaden. 

Imogen Poots (Need For Speed) er også dyktig i rollen som nazi-hangaround som nå begynner å ønske seg vekk fra miljøet, med gode grunner. 

Green Room er en solid thriller i outback-sjangeren fra regissør Jeremy Saulnier, som pådro seg velfortjent oppmerksomhet med sin forrige, Blue Ruin, også det en thriller. 

Green Room vil kanskje være for kraftig kost for enkelte, men om man har mage for den stygge volden, er dette en velgjort, spennende og underholdende tøffing av en film! 

(Green Room vises i sideprogrammet Director's Fortnight på filmfestivalen i Cannes) 
