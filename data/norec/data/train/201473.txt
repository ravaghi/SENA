Nokia 5070
Lei av dyre mobiltelefoner fylt til randen av funksjoner du strengt tatt ikke trenger? 
Da kan kanskje rimelige 5070 fra Nokia være noe for deg. 

Sent i fjor høst testet vi en telefon med modellbetegnelsen 6070, en ganske så enkel og rett frem billigmobil fra Nokia. 

Nå har våre finske venner sluppet 5070, og den er både ved første og andre øyekast ganske så lik Nokia 6070. 
Faktisk er den såpass lik at vi måtte finlese de tekniske spesifikasjonene for å finne noen som helst slags forskjell på akkurat disse to mobilmodellene. 

For å ta det ekstene først så er de helt identiske i form, mål og tyngde (88 gram) - kun fargekombinasjonene er forskjellige. 
6070 kom i traust sort og sølv, mens 5070 fåes i de mer livlige hvit/blå eller hvit/rød etter ønske. 

Konstruksjon 

For dere som allerede har finlest den nevnte testen kan vi straks røpe at inntrykket av Nokia 5070 i stor grad er i samsvar med det som gjelder for 6070. 

Det skal ikke mange sekundene med filking med telefonen til før du forstår at dette ikke er noen spesielt dyr sak. 
Designen er mer funksjonelt enn kult, med store (men meget gode) taster. 
Telefonen ligger godt i hånden, men er også tvers gjennom plastikk, men det er egentlig ikke det som røper denne mobilen. 
Problemet, for å si det slik, er 5070s svake skjerm, som med sin oppløsning på 128 x 160 punkter stempler denne telefonen som teknologisk utdatert. 

På den annen side er det ikke alle som trenger en vidudertelefon med fem megapiksels kamera, GPS, WLAN og MP3-spiller. 
En god del bruker faktisk telefonen hovedsaklig til å ringe pluss en og annen SMS, og da er det jo greit å ha et anstendig alternativ til rundt tusenlappen. 

Ikke for alle 

Nokia 5070 er i så henseende en telefon som kan passe for akkurat denne gruppen. 
Skjermen imponerer som nevnt ikke med høy oppløsning, men er til gjengjeld klar og tydelig med store tall og bokstaver. 
Ikke noe særlig å se bilder på, men det står på en merkelig måte i stil til VGA-kameraet på telefonen også. 
0,3 megapiksler (640 x 480) er litt stusselig i dag, og bildekvaliteten er gjørme. 
Likevel holder det da til MMS. 
Det er heller ikke allverden av internminne på denne telefonen (4,3 MB tilgjengelig), og støtte for minnekort er fraværende. 
Så mye plass til store bilder hadde det uansett ikke blitt. 

Som du skjønner er 5070 mobiltelefonen for den med liten eller ingen interesse for å bruke mobilen som et avansert kamera. 
Men det betyr heller ikke at du bare kan bruke telefonen til å ringe med. 

Tri-band-telefonen har som nevnt selvsagt støtte for SMS og MMS, og i tillegg kommer støtte for Xpress-lydmeldinger, e-postleser, WAP og XHTML hvis du skulle våge deg på nett med dette displayet. 

Mobilen kan også spille av MP3 og AAC-filer, men med tanke på den manglende plassen er dette tiltenkt ringetoner. 
Radio har den også, som i tandem med det medfølgende hodesettet (HDS-3) gjør en helt grei jobb. 

Til slutt må vi selvfølgelig nevne at 5070 har GPRS og EDGE, så den kan altså også brukes sammen med din bærbare PC. 
Den mangler dog blåtann, så du må koble den til med infrarød eller USB over pop-porten. 
Kabel for sistnevnte opsjon medfølger dog ikke i salgspakken. 

Vurdering og konklusjon 

Da Nokia 6070 ble testet hadde vår testjournalist hovedsaklig to punkter som skapte irritasjon. 
Det ene var svak batterilevetid, og det andre var dårlig kvalitet eller bakgrunnsstøy på samtalene. 

Med 5070 opplevde vi ikke problemer på noen av disse punktene. 

Som vi nevnte innledningsvis har egentlig ikke Nokia gjort mange grepene når vi ser på 5070 kontra forgjengeren 6070. 
De eneste reelle forskjeller vi kunne finne i henhold til spesifikasjonene er en økning i tilgjengelig internminne fra 3,2 til 4,3 MB, en noe høyere oppgitt taletid (3 til 3,5 timer) og at pop-porten på 5070 støtter USB-overføring. 

Men de to største nyhetene her er altså bedre batterilevetid og samtalekvalitet, noe som betyr at 5070 på mange måter er en friskmeldt 6070. 

For de med sans for syltynne telefoner eller trenger en mobil med høy gadget-faktor er Nokia 5070 en av de kjedeligste nyhetene denne våren. 
For deg som derimot hovedsaklig har bruk for basisfunksjonaliteten er denne no-nonsense-telefonen en fin og rimelig kandidat dersom du er på utkikk etter en ny mobil. 
Radio-delen, støtten for EDGE og mulighetene for slikt som epost, surfing, MMS og talemeldinger gjør at du også har en del andre muligheter dersom du skulle finne på å benytte deg av disse. 

Totalt sett får Nokia 5070 terningkast fire, men merk at det det hovedsaklig er manglene innen musikk/foto som trekker ned. 
Så med tanke på telefonens pris bør du derfor ikke se deg blind på hovedkarakteren hvis dette ikke er viktig for deg. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
