Når barn dreper
Sverige 2015 

Regi: 
Magnus von Horn 

Manus: Magnus von Horn 

Skuespillere: 
Ulrik Munther, Mats Blomgren, Alexander Nordgren, Wieslaw Komasa, Loa Ek, Ellen Jelinek, Inger Nilsson 

Aldershrense: 
12 år 

Egnethet: 
Ungdom/voksen 

16 år gamle John (Ulrik Munther) returnerer til hjembygda og familien sin etter å ha sonet to års fengselsstraff for mordet på ekskjæresten. 
Han er klar for å starte livet sitt på nytt, men innser fort at det kanskje ikke blir så lett. 
Han støtter seg til den nyinnflyttede jenta Malin, men presset rundt ham blir etter hvert for stort og sinnet hans kryper til overflaten og støter bort alle rundt ham. 

Filmen er inspirert av en virkelig hendelse, og er manusforfatter og regissør Magnus von Horns debutfilm. 
Han ønsket å utforske aspektene rundt barn som begår alvorlige forbrytelser og som skal prøve å leve videre etter at de har sonet straffen. 
Når er vi egentlig ferdige med å straffe noen? 
Er noen forbrytelser helt utilgivelige? 

Det er mange ting som er positivt med denne filmen. 
Tematikken er interessant, og skuespillerne leverer troverdige prestasjoner. 
Men det trekker ned at det tar altfor lang tid før filmen egentlig kommer i gang, og publikum bør få vite mer om hva som har skjedd mye tidligere i filmen for å bygge opp spenningen og nerven. 
Jeg savner også en mer dyptgående gransking av John og det han har gjort. 
Det er så vidt det pirkes i overflaten, og det er jo det som ligger under som er interessant. 
Men alt i alt en lovende debut av von Horn. 
