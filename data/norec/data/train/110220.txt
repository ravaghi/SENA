Film:Sjarmerende såpe 

Med britiske skuespillere av høyt adelsmerke, legges lista skyhøyt hva forventninger angår. 
At filmen ikke helt innfrir, skyldes dens litt for opplagte såpepreg. 

Likevel er dette fordøyelig feelgood for voksne folk med sans for lette komedieflanerier. 
For noen av oss holder det lenge at Maggie Smith, Judy Dench, Bill Nighy og Tom Wilkinson er på rollelisten. 

Med lovnader om en bekymringsløs pensjonisttilværelse i India oppsøker en høyst ulik gjeng eldre mennesker hotell Exotic Marigold i Jaipur. 
Der fungerer selvsagt ingenting som det skal, men de fleste av pensjonistene takler situasjonen med britiske soignert vidd og verdighet. 

Handling og replikker er nærmere såpeoperaens form enn Shakespeare, for å si det mildt. 
Men med skuespillere som evner å gjøre de minste poeng og nyanser til meningsfull kunst, så blir resultatet sjarmfullt underholdende. 

Den erfarne regissøren John Madden (Shakespeare in Love, flere episoder av Morse) bruker de sanselig indiske farger som krydder for historien. 
Gjennom sju pensjonister speiles et samfunn i miniatyr. 
De har noe felles, hendelser av personlige karakter har gjort de til noe ensomme individer. 
Dette takles på ulikt vis. 
I visse tilfeller, som for Maggie Smiths rasistiske megge-karakter, blir forvandlingen overdreven usannsynlig, selv om den har en lun betydning for slutten. 

Storyen beveger seg gradvis i forutsigbar retning, og preges av et forsøk på å favne litt for bredt; eldres forhold til kjapp teknologi, stillferdig frustrasjon over halvdøde ekteskap, ønske om å rette opp ungdommelige feil, eller desperate forsøk på å være seksuelt attraktive. 
Det hele med en dose indisk uforutsigbarhet, arrangerte ekteskap og fremtidsdrømmer. 

Litt bittersøt, en dose vemod og noen dråper livsvisdom får du med på kjøpet; livets oppgåtte stier kan endres. 
Slik det endrer seg til det beste for de fleste i dette filmflaneriet. 

Så lenge det er liv i skrotten, er det mulighet for å presse ut noen dråper av guts av den. 
