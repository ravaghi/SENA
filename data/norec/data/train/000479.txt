FIFA11
EA drar fra motstanderne med et strålende fotballspill. 

I mange år har kampen mellom de to store fotballspillene rast. 
FIFA-serien har kjempet mot PES-serien (Pro Evolution Soccer) om tittelen som det beste fotballspillet på markedet. 

Begge seriene har kommet med nye spill hvert år, og det har lenge vært dødt løp. 
I fjor dro FIFA10 i fra sin utfordrer, og i år befester FIFA11 posisjonen som det beste fotballspillet på markedet. 

FIFA11 er enormt stort, fylt med lisensiert innhold, flott grafikk og fantastiske animasjoner. 
Og en spillmekanikk som er bedre enn noen sinne. 

Bygger på forgjengerne 

Pes- og FIFA-spillene er blitt så gode som de er - gjennom mange år med forbedring. 
Dermed er det ikke en spillrevolusjon vi nå står ovenfor, men en blankpolert og finpusset spillopplevelse. 

EA introduserer ofte en ny type funksjonalitet hvert år, og i år er det Personality+ som skal få oss til å oppgradere fjorårets versjon. 

Nå er de enkelte spillernes egenskaper tydelig definert, noe som gjør at lett å skille mellom styrker og svakheter til de du velger å ha med deg på banen. 

Alt fra treffsikkerhet, utholdenhet og fysisk styrke kan trenes - og lagsammensetninga har stor påvirkning på hvordan laget ditt presterer. 

Du kan se at Iversen spiller merkbart forskjellig fra for eksempel Carew - dette gjør at kampene ser mer dynamiske ut. 

Sammen med en upåklagelig grafikk tok jeg meg selv i å glemme at jeg så på et spill - det er første gang jeg har følt det i et sportsspill. 

Vanskelig å anmelde 

Å sette karakter på FIFA-spillene blir vanskeligere for hvert eneste år. 
Konkurransen i sportsspillsjangeren har gjort at spillene er veldig gode, og de blir bedre for hvert eneste år. 

Et spill jeg ga terningkast 5 eller 6 til i fjor, vil ikke stå godt opp mot dagens sportsspill. 

Det er også viktig å peke at på FIFA11 kunne vært mer nyskapende enn det er. 
Personality+-systemet er mer enn forbedring av det spillersystemet vi allerede kjenner. 
Andre nyvinninger er ikke særlig merkbare. 

Jeg ble også overrasket over at straffekonk-systemet som vi så i VM-spillet ikke var fjernet eller endret på, trass i store protester fra spillere. 

På managersiden er det som tidligere var "Pro"- og "Manager"-delene av spillet slått sammen til en karrieremodus. 
Det er en forbedring, men likevel blir det ikke en fullverdig opplevelse ved siden av selve fotballspillinga. 

Godt på alle plattformer 

Mens Xbox360, Playstation 3 og PC-versjonen er ganske like, er det noen markante forskjeller som møter oss i Nintendo Wii-versjonen. 

EA har tatt konsekvensene av at Wii har et helt annet publikum, og en helt annen evne til å lage god grafikk. 
FIFA11 på Wii er et veldig annerledes FIFA-spill, men like fullt utrolig artig. 

Grafikken er mer karikert, og dynamikken i spillingen er rettet mer mot et publikum som vil ha rask moro. 
Kontrollsystemet er også veldig godt balansert med bruk av både WiiMote og Nunchuck. 

Knall fotball 

Jeg valgte å gi NHL11 terningkast 6 - fordi spillfølelsen var mer tilstede enn i FIFA11. 
Jeg ble mer andre ord mer underholdt av ishockeyspillet, men det betyr ikke at FIFA11 er noe du bør styre unna i butikken. 

For tilhengere av spillserien er dette det nærmeste du kommer en syvende film i rekken for Star Wars-nerder. 

Selv om endringene ikke er særlig revolusjonerende, er dette fotballspillet mer polert enn noen sinne. 

Inviter alle vennene dine (som liker fotball) på en skikkelig spillkveld - her har du timer med moro! 

Spillet er testet på Xbox360 og Nintendo Wii. 
