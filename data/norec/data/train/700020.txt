Spiderman-vri for familien
Batman— og Spiderman-filmene er ofte for mørke og voldelige for de minste. 
Nå har danskene laget en superhelt-vri tilpasset familier med skolebarn. 
Den er blitt severdig. 

"Antboy". 
Regi: Ask Hasselbalch. 
Med: 
Oscar Dietz, Nicolas Bro, Samuel Ting Graf, Amalie Kruse Jensen. 
Danmark 2013. 
Lengde: 
1 time 16 minutter. 
Alder: 7 år. 
Egnethet: 
Familie. 

Nå funker det dårlig med teksting av film for unger uten kjappe leseferdigheter. 
Følgelig er den ubegripelige danske tale dubbet med norske stemmer. 
Det har barna ubetinget nytte av. 
Vi voksne lider oss – iallfall i starten – gjennom leppebevegelser som sjelden blir 100 prosent synkrone med det øret hører. 

Bitt av magisk maur 

Nå vel. 
Det er mulig å venne seg til dubbingen og glede seg over storyen, til tross for at den er spekket med velkjente klisjeer: 
12-åringen 
Pelle er så alminnelig at han stadig overses, ja, sågar plages av medelever og visse ekle lærere. 
For klassens vakreste jente, den overlegne Ida, er han luft og atter luft. 

Men da han en dag blir bitt av en magisk maur, får han uante krefter og ferdigheter. 
Plutselig oppdager han at det er mulig å gå loddrett oppetter veggene – som en maur. 

Av slikt folder det seg ut en underholdende og spennende historie om superhelten Antboy – Maurgutten – som får uvurderlig assistanse av Wilhelm, klassens ensomme nerd i superheltserier. 
Scenene mellom de to barneskuespillerne, Oscar Dietz og Samuel Ting Graf, fungerer etter hvert riktig fint. 

Slik lærer Pelle, om enn motvillig i starten, å ta ansvar når situasjonen krever det og være villig til å bruke superkreftene. 
Selvfølgelig finnes det også en skurk, Loppen, som til tross for sitt ufarlige navn er skremmende kraftfull og truende. 
Å redde den skjønne, men blærete Ida fra fangenskap hos ham blir Antboys store utfordring. 

Det er lett å se "Antboy" som et speilbilde av forbildene Batman-, Superman— og de andre superheltene. 
At regissør Ask Hasselbalch har laget en sjarmerende introduksjon for den yngre målgruppen av denne tradisjonen, er utmerket. 
