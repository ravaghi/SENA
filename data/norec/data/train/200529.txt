TEST:Billion BiPac 2073N 

Problemer med trådløs dekning? 
Du kan ta strømnettet til hjelp 

Trådløst nett er ikke alltid den beste måten å etablere nettverksforbindelse på. 
Det kan skyldes mange ting, som forstyrrelser fra andre trådløse nett, fysiske hindringer som hindrer signalene osv. 
Noen er også mer opptatt av sikkerhet enn gjennomsnittsbrukeren. 

Man kan da legge nettverkskabler, men det krever litt innsats og byr ofte på noen utfordringer - spesielt om du skal ha det pent. 

Sannsynligvis finnes det strømkabler både der du har forbindelse og der du gjerne vil ha den. 
Disse kan utnyttes også til å transportere nettverk, men ut fra tidligere tester er resultatet svært variabelt. 

Når er nettverk over strømkablene brukbart? 

Hvis man bruker hjemmenettet til å få kontakt med internett er det praktisk at hjemmenettet er like rask som internettforbindelsen. 
Har du f.eks. 4 Mbit linje bør ikke hjemmenettet være tregere enn dette. 

Overfører du mye data mellom maskinene på hjemmenettet, enten ved kopiering av mange og store filer eller streaming til HD-videoavspilling, trenger du som regel raskere forbindelse enn det en nettverksforbindelse over strømnettet kan gi deg. 

En grei løsning på et vanlig problem er når ruteren fra nettleverandøren er plassert på et upraktisk sted i forhold til hjemmenettet. 
Løsningen er at man bruker strømnettet til å transportere internettforbindelsen, mens det øvrige hjemmenettet etableres med en svitsj hvor alle maskinene kobles til, gjerne kombinert med et trådløst aksesspunkt (eller en ruter som er satt opp som aksesspunkt). 

Billion-løsningen 

Billion har et produkt som heter BiPac 2073N. 
Dette er en smart løsning som både fungerer som trådløst aksesspunkt og nettverk over strømkablene. 

I likhet med lignende enheter som kommuniserer over strømnettet kan installasjonen knapt gjøres enklere: 

Først monterer du det norske støpselet i modulen. 

Du plugger inn en enhet i stikkontakten og kobler nettverkskabelen som følger med til ruteren eller svitsjen din. 
Så plugger du den andre enheten i stikkontakten et annet sted i huset der du vil ha ny nettverksforbindelse. 
Da kan du enten koble deg opp med nettverkskabel eller på det trådløse. 

Det er den enkle varianten. 

Hvis du ønsker kan du sette opp forbindelsen via nettleseren, som hos andre trådløse enheter. 
Her kan du legge inn nytt navn på det trådløse nettverket (SSID), slå på kryptering og konfigurere andre egenskaper hos enheten. 

Vil du vite alle detaljer om enhetene kan du laste ned bruerveiledningen fra denne siden 

Hvordan fungerer det i praksis? 

Norsk strømnett er annerledes enn i de fleste andre europeiske land, bortsett fra Albania. 
I Norge er IT-nett (Insulated Terra) det vanlige, med 230 volt mellom fasene, og hvor alle strømførende deler flyter i forhold til jord (spenningsforskjellen mellom en fase og jord kan og vil variere). 
Dette er på en måte en fordel, fordi strømnettet kan fungere selv om det oppstår jordfeil. 

Ulempen er elektrisk støy, som kan bli problematisk når man skal sende andre signaler over nettkablene. 
Dessuten er det mer sårbart og farligere ved f.eks. lynnedslag. 

I alle andre land brukes et TN-nett (Terra neutral) med 400 volt mellom fasene og 230 volt mellom fas og null-leder, hvor jord og null-leder forbindes ved transformatoren. 
Dette gir færre elektriske støyproblemer siden spenningsreferansen blir mer stabil. 

I praktisk talt alle nyere installasjoner i Norge blir det nå installert TN-nett. 

Alt dette innebærer at apparater som sender data over strømnettet får en tøffere jobb i Norge enn i andre land. 
Ytelsen vil derfor variere sterkt i forskjelige hus, avhengig av hva slags type strømnett det er koblet til. 

Vi testet utstyret i et hus fra 60-tallet ned IT-nett og fikk disse resultatene: 

Selv den dårligste ytelsen målt mellom hems oppunder mønet der ruteren står og kjeller, holdt følge med vår beskjedne internetttilknytning fra Telenor (begrensningen på 4 Mbit skyldes lang og gammel kabel). 

Lenger opp i boligen, i annen etasje og i stuen i første etasje hadde vi mer enn god nok forbindelse begge steder, i forhold til internettilkoblingen. 

Sammenligner vi med målingene vi har gjort med trådløst nett 802.11n både på 2,4 GHz og 5 GHz i samme bolig, så kommer likevel ytelsen på nettverk over strømnettet til kort. 

Bor du i et hus med et moderne TN strømnett vil du kunne oppnå bedre ytelse. 
