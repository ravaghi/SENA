Spillanmeldelse:«Echochrome II» 

«Echochrome II» er et smart lite Playstation 3-spill som byr på en sofistikert og annerledes spillopplevelse. 

Det opprinnelige «Echochrome» var som spillversjonen av M.C. Eschers umulige kunstverk. 
Du vet, der trapper fortsetter i en uendelig oppgang, og perspektiv og dimensjoner skaper optiske illusjoner som i virkeligheten er umulig. 

«Echochrome II» fortsetter i samme, underlige ånd, men rent spillmekanisk er det noe ganske annet. 
Her må vi bruke den bevegelsesfølsomme Move-kontrollen som en lommelykt som lyser mot skjermen. 
Objektene i forgrunnen kaster skygger på veggen bak, og det er disse skyggene som utgjør banen. 

Akkurat som i virkeligheten vil selvsagt skyggen på bakgrunnen endre seg når du flytter på lommelykten. 
På denne måten må du lage en skyggevei som tar vår lille vandrer trygt til utgangen av hvert nivå. 

Og det er både litt forunderlig og litt fascinerende å lete etter løsningen på disse fysikkgåtene. 
Med lys og lykter, hadde jeg nær sagt. 

Men det føles egentlig ikke som en skikkelig lommelykt man lyser inn i skjermen med. 
Man kunne nesten styrt lyskilden med en vanlig håndkontroll, og fått samme opplevelse. 
Og det ødelegger litt illusjonen. 

Ikke desto mindre er «Echochrome II» et solid puzzlespill på Playstation Network. 

CARL THOMAS AARUM 

PS: 
«Echochrome II» er tilgjengelig via Playstation Store, og koster 99,-. 

Plattform: 
Playstation 3 Genre: 
Puzzle Alder: 3+ Anb. pris: 99,- Utvikler: 
Japan Studio Utgiver: 
Sony Computer Entertainment 
