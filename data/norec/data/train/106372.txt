Forførende macho-sjarmør
Regi: 
Martin Campbell. 
Amerikansk. 
15 år. 

James Bond er tilbake - farlig, flott, forførende og robust upolert i Daniel Craigs skikkelse. 

STJERNER: 
Daniel Craig, Eva Green, Mads Mikkelsen, Judy Dench. 

HANDLING: 
Vi er tilbake til det aller første møte med Bond, i Ian Flemings roman «Casino Royale», selve «fødselen» til det som skulle bli en av filmhistoriens største helter. 
Smart og effektivt er handlingen lagt til nåtid. 
Bond er ute på første seriøse oppdrag, men etter å ha bombardert en ambassade i Madagaskar må han stille skolerett for den myndige M. 
Men etter et par smarte trekk blir han den viktigste brikken i spillet der det gjelder å overvinne gamblingekspert og terror-medhjelper Le Chiffre. 
Det er klart for høyt spill og dobbeltspill; et spill om liv og død. 

DOMMEN: 
Til alle dere som har furtet over at Bond er blitt blond; stopp sutringen! 
Daniel Craig erobrer den nye Bond-tronen med uvøren selvsikkerhet og intens tilstedeværelse. 
Han er rufsete i kantene, men har glimt i øyet. 
Han er sexy og sårbar; han kunne like gjerne vært skurk som helt. 
Med andre ord en testosteronfylt sjarmør med slu presisjon. 

At han som motstander har Mads Mikkelsen, gjør ikke settingen dårligere. 
Den danske karakterskuespilleren er tilbakelent kyniker som oser av kulde uten å overspille et sekund. 
Dynamikken dem imellom gjør dagens Bond-film til en moderne eventyraction. 

Humoren sitter ikke like løst som i Roger Moores velmaktsdager som agent 007. 
Til gjengjeld er blødme-andelen gått kraftig ned. 
Dialogen mellom vår mann Craig og hans påtvungne medspiller Vesper (en kjølig vakker Eva Green) er en verbal krigføring i kjønnskamp på fornøyelig elevert nivå. 

Action-scenene er dynamisk intense og mer realistiske enn på lenge. 
Når Bond får seg en på trynet, så forsvinner ikke såret sekunder etter. 
I tillegg serveres det en torturscene som garantert får de fleste til å ynke seg. 

Den «gamle» James Bond begynte å få et smått antikvarisk preg. 
Regissør Martin Campbell har tatt «nye» Bond over i en tidsalder der han definitivt hører hjemme. 
Det er bare å se frem til neste runde! 
