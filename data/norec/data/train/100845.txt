Tuco's Lounge:«Crazy Love» 

Banana Party / Musikkoperatørene. 
Genre: 
Rock 

Hvor ble det av låtskriverkloen? 
Tuco's Lounge dukket opp med et brak fra det store intet for tre år siden og har siden den gang fått godord for to EPer og debutplaten, samt verdifull live-jobbing i ryggen. 
Og man kan nesten høre at Tuco's Lounge fremdeles er et bra live-band ved å bedømme lyden på denne platen; trøkkfylt og skarpt, energisk og utblåsende bråkete. 
Samtidig dekker disse elementene over noe helt vesentlig, nemlig den svært ujevne kvaliteten på låtene. 
Bergenserne har skrittvis gått vekk fra sin støvete westernrock og den knugende noir-følelsen (selv om dette er mørkt nok), men mister mye av sitt eget særpreg når uttrykket blir mer tradisjonelt og likt veldig mange andre rock-band. 
Imidlertid tror jeg innerst inne at det bor mer i Tuco's Lounge enn å forbli et b-Madrugada. 
Men live? 
Jo, der har jeg definitivt beholdt troen på dem. 

Anbefalte kjøp: 
«Razzmatazz», «Slender Fingers» og «Sober Second Thoughts». 
