Gretchen er Kennedys elskerinne
Av og til kommer det små, ukjente filmer og tar tak i deg med silkefingre. 
Og så holder de fast. 

«An American affair» er et uimotståelig skuespillermøte mellom 38 år gamle Gretchen Mol og 17-åringen Cameron Bright. 
I halvannen time har de et av de mest magnetiske parforholdene jeg har sett på film. 
Hun spiller en enslig malerinne som også er president Kennedys nesten-hemmelige kjæreste. 
Han spiller den 13 år gamle nabogutten som lurer på henne gjennom vinduet som om hun skulle være Perleporten til fortapelsen. 
Tiltrekningen fører til den sorten ildfull irrasjonalitet som pubertetsgutter kan få til når forstanden er utmanøvrert. 
Derfor slipper man å bekymre seg for sannsynligheten i filmen. 
Det er også en frihet. 
Sekstitallet var frihet fra troverdighet. 

Slik blir «An American affair» et slags American fairy tale. 
Svensken William Sten Olsson har regissert eventyret om 1960-talls-hannens erotiske oppvåkning og oppdagelsen av maktens kynisme. 
Menn som var unge før 1960 visste ingen ting om kvinner. 
Mennene som vokste opp på seksti— og syttitallet oppdaget dem, for det var da kvinnene oppdaga seg sjøl. 
Og sjøl om Mol resignert elsker en utro president, har hun en styrke og en stolt varme og en fri kjærlighetsevne som gjør henne til et rørende ikon. 

De skyter Kennedy i denne filmen. 
Vi får en slags forklaring på hvorfor. 
