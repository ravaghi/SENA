Sony NWZ-A805
Den spiller musikk, video og viser bilder. 
I tillegg er den syltynn og robust. 
Vi har testet Sonys beste Walkman noen sinne. 

Knapt noe annet varemerke har spilt en større rolle i musikkindustrien enn Sonys Walkman, i hvert fall ikke fram til Apple plutselig erobret verden med sitt iPod-konsept. 

De siste årene har imidlertid Sony gjort mange forsøk på å gjenerobre lommespiller-tronen med varierende hell, blant annet med sine Walkman-mobiler og MP3-spillere. 

At Sony kan sine ting på hardware-siden har vi sett mange eksempler på. 
Vi har tidligere testet flere walkman-spillere i NW-serien, blant annet NW-407 som både hadde en nyvinnende 

og effektiv betjeningsløsning og eksepsjonelt god batterilevetid, men på grunn av en særdeles uelegant programløsning for overføring av musikken fikk den ingen anbefaling fra oss. 

Lekkerbisken 

Nå er det gått et par år siden den gang, og Sony er på banen med en helt ny generasjon NW-spillere. 
Denne gangen har spillerne fått stor skjerm og video- og fotostøtte, i en svært kompakt, tynn (9 mm), lett (53 gram) og ikke minst lekker innpakning. 
Det er naturlig å dra sammenligninger mot iPod Nano, men selv om kapasiteten er den samme (2, 4 eller 8 GB) og størrelse/tykkelse er sammenlignbar, har NW-A805 fått langt større skjerm, videstøtte og mange flere innstillinger å by på. 

Spilleren kommer i fire forskjellige farger (blå, sort, rosa og sølv) og er utstyrt med en 2" kontraststerk LCD med 320 x 240 pikslers oppløsning. 
Under denne sitter et fireakset navigasjonshjul med avspill/pause-knapp i midten. 
Til høyre er det to knapper, Option og Back. 

Et kort trykk på Option gir deg forskjellige valg knyttet til bilde- video og musikkavspillingen, et langt trykk skrur av spilleren. 
Et kort trykk på Back tar deg et skritt tilbake fra stedet du befinner deg, mens et langt trykk tar deg til hovedmenyen. 
Betjeningen er svært enkel, dette sitter i fingrene etter noen ganske få trykk. 

En annen ting som slo oss var den raske responsen. 
Å bla i en stor bilde- video eller musikksamling, hoppe mellom musikkspor, starte og stoppe videoavspilling og lignende skjer umiddelbart uten venting. 

Spilleren byr for øvrig på god batterilevetid, rundt 30 timer til musikkavspilling og 8 timer med video. 
Batteriet lades via USB-porten på PCen, eller på en Playstation 3 hvis du har det. 
Kobler du spilleren til sistnevnte, kan du dessuten spille av både musikk, bilder og video via TVen, styrt med PS3-kontrollen. 
Tøft! 

Ørepluggene som følger med er en in-ear-løsning som isolerer ute det meste av uønsket støy, men som samtidig sørger for at det slett ikke er umulig å føre en samtale mens du lytter til dempet musikk. 
Vi testet dem under en flytur med et ganske bråkete charterfly, og behøvde ikke å skru lyden til mer enn ca 50%. 

I slike omgivelser er det viktigst å isolere ute de brummende lave frekvensene, men når du sitter med lekser eller i godstolen er lydkvaliteten viktigere. 
Her leverer Sony virkelig varene denne gangen. 
Ørepluggene er meget bra med kraftig bass, i tillegg finnes en haug med innstillinger på spilleren som du kan boltre deg med for å gjøre lytteopplevelsen mest mulig behagelig, inkludert algoritmer for å "pynte på" sterkt komprimert musikk. 
Det mest overraskende er at det faktisk virker! 

Spilleren støtter MP3, ubeskyttet AAC og WMA, og naturligvis også Sonys eget ATRAC3-format. 
Plus-varianten av sistnevnte støtter bitrater så lavt som 48 kbps. 
Velger du 64 kbps under ripping av CD-platene dine, og bruker noen minutter på å fintune algoritmene for lydforbedring, er sjansene store for at du ikke kommer til å rynke på nesen over lydkvaliteten. 
Det imponerer! 

Videoavspilling er en annen interessant funksjon, og den imponerte oss enda mer. 
Formatet er MPEG-4, og programmet Image Converter 3 som følger med sørger for å konvertere videofilene dine (ikke fra DVD dessverre). 
Oppløsningen må være 320 x 240, og bitraten enten 384 eller 768 kbps. 

Vi konvertere en hel to-timers spillefilm med laveste bitrate, det tok ca 1 time og videofilen ble rundt 500 MB stor. 
Undertegnede så hele filmen under den omtalte charterflyturen, og glemte raskt at bildet var lite! 
Skarphet og kontrast upåklagelig, og du kan enkelt velge liggende format på skjermen, og dermed utnytte skjermflaten bedre. 

Image Converter 3 kan også brukes til å overføre bilder. 
Disse får da samme oppløsning, og dermed får du plass til en nærmest ubegrenset mengde bilder, i hvert fall dersom du sitter på 8 GB-utgaven av spilleren. 

Både videofiler og bilder kan du senere kopiere tilbake til PCen eller til andre maskiner. 
Slik er det derimot ikke med musikken, og nå kommer vi til den delen som dessverre kaster en liten skygge over denne flotte spilleren. 
Programvaren som benyttes til å håndtere musikken er fortsatt Sonic Stage, nå er programmet kommet i versjon 4.3 - men er fortsatt det største ankepunktet mot hvilken som helst walkman-spiller mener vi. 

Slangen i paradis 

Installasjonen tok en evighet på vår test-PC, og når den omsider var ferdig hadde vi ikke fått mindre enn sju(!) nye elementer på "Legg til/fjern programvare"-listen i Windows, inkludert sikkerhetsmodulen OpenMG. 
For Sony, som er en markant aktør i plateindustrien, gjør alt de kan for at du ikke skal klare å piratkopiere musikken. 
For selv om hele musikksamlingen din består av egne rippede CDer i MP3-format, pakkes filene inn i et eget skall kalt OMA under overføringen. 
Dermed er de i praksis ubrukelige til alt annet enn på selve spilleren. 

Denne delen er forsåvidt til å leve med, MP3-originalene på PCen forblir jo uforandret. 
Verre er det at Sonic Stage er tungt, tregt og at norske brukere heller ikke får tilgang til Sonys musikkbutikk Connect, i hvert fall ikke foreløpig. 

Overføringen av musikk til spilleren er videre også et ankepunkt. 
Ikke bare skjer filoverføring med USB1.1-hastighet, OMA-innpakningen under overføringen tar i tillegg tid - så skal du fylle opp 8 GB med musikk bør du sette i gang prosessen før du legger deg om kvelden. 
Dette er ikke holdbart i 2007, og dette må Sony rette på til neste gang skal de ha noen sjanse i dette tøffe markedet. 

Konklusjon 

Dette mener vi klart er den beste MP3/Walkman-spilleren fra Sony noen sinne, og med unntak av treg overføring av filer, strutter den av kvalitet i alle ledd. 
Det er derfor umulig for oss å ikke gi den en femmer på terningen, til tross for at programvaren til tider får det til å gå kaldt nedover ryggene våre. 

Etter vår mening er det tre soleklare forbedringspunkter: 
1) Sonic Stage bør ikke lappes mer på, men erstattes av en mer elegant programvareløsning, 2) overføringshastigheten må økes betraktelig, 3) Et fengende navn på spillerne er påkrevd. 
Hvem går rundt og husker at de ønsker seg en NW-A805? 
Klarer Sony å rette på disse punktene til neste gang snakker vi ikke bare om en potensiell testvinner, men sannsynligvis også en vinner på markedet. 
