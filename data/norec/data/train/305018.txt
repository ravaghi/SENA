Keiser på nye stier
Beste soloalbum så langt fra tidligere Emperor-frontmann. 

ALBUM: 
Vegard Ihsahn Tveitan kan vise til en musikkariere få andre nordmenn kan male muskler med. 

Allerede som 17-åring var han en av hovedmennene bak en av Norges mest innflytelsesrike album, nemlig Emperors «In the Nightside Eclipse». 

«Eremita» er plate nummer fire og demonstrerer fra første spadetak at Tveitan er en musikalsk begavelse som ikke lar seg begrense. 

Med hjelp fra blant andre Jørgen Munkeby og Devin Townshend tar han deg med på en innholdsrik ferd gjennom progressivt metal-lende, full av interessant avstikkere som heller mot jazz og fusion. 

Instrumenteringen er overveldende, lydbildet organisk og detaljert uten å bli for nedlesset. 

Men viktigst av alt - låtene oser klasse fra start til slutt. 
Hør bare mektige «The Grave». 
