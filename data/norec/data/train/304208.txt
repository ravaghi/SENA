Mektig møte mellom norsk folkemusikk og americana
Sigrid Moldestad hyller dikteren Jan-Magnus Bruheim. 

ALBUM: 
Sigrid Moldestad (41) fra Breim er en fullkommen artist, også fordi hun ikke er så opptatt av sjangergrenser. 
Her er langeleik like sevfølgelig som elgitar. 

Visecountry 
I utgangspunktet er hun skolert folkemusiker, med hardingfele og fele som instrumenter i tillegg til vokal. 
Men hennes fjerde soloplate, «Brevet til kjærleiken», er først og fremst ei visecountryplate - som tar inn i seg elementer fra folkemusikk. 

Fordi det passet best sånn. 

Hedrer lyriker Albumet er kulturformidling i særklasse, også fordi det retter søkelyset mot en lyriker som kanskje ikke er allemannseie: 
Jan-Magnus Bruheim (1914-1988), født i Skjåk og i mange år bosatt i Moldestads hjemfylke Sogn og Fjordane. 

Han ville fylt 100 år 15. februar, og Moldestad har satt musikk til 11 av diktene hans. 
Det har hun gjort med kløkt, som om ordene skulle være skrevet til hennes melodier. 

Moldestad har valgt dikt fra hele forfatterskapet, fra debuten som 18-åring i 1941 til det siste han sendte fra seg, kort tid før han døde i 1988. 

Kato Ådland Melodiene er så brakt til nye høyder av produsent Kato Ådland og en gjeng med gode musikere med utspring i blant andre gruppa Real Ones. 

Moldestads fele og hardingfele er bare til stede her og der, det er vokalen hennes som driver hele prosjektet fram. 
Og - hun har en stemme som glitrer. 

Men først og fremst kan hun glede seg over å ha fått med Ådland på laget. 
Sondre Lerches faste samarbeidspartner er også arrangør og musiker (piano, gitarer og pedal steel). 

Organisk Ådland har skjønt hva Moldestad trengte, en organisk produksjon som får Bruheims ord og hennes vokal til å skinne sammen. 

Han viser hva han er god for i genistreken «Tungt glir båten», og «Den annsame», to blant flere høydepunkter der norsk folkemusikk møter americana. 
Et annet er den vare countrylåten «Haustkveld ved havet». 

Husk å melde på til Spellemannprisen! 

Moldestad har en rekke konserter på Vestlandet framover, med start i Trivselshagen i Sandane 27. februar. 
Riksscenen i Oslo får dessuten besøk 7. mars, før hun avslutter i Voss 12. april. 
