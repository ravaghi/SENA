Ujevn komedie med Ben Stiller
Den utrettelige komikeren Ben Stiller er her igjen, nå med en film som endevender A4-livet til den musegrå kontoristen Walter Mitty. 
Dessverre er ikke alle filmskaperens ideer like lattervekkende. 

Walter Mittys hemmelige liv (The secret life of Walter Mitty). 
Regi: 
Ben Stiller. 
Med: 
Ben Stiller, Kristen Wiig, Adam Scott, Sean Penn, Kathryn Hahn. 
USA 2013. 
1 time 54 minutter. 
Aldersgrense: 7 år. 
Egnethet: Ungdom/Voksen. 

Filmen er en nyinnspilling av "The secret life of Walter Mitty" fra 1947. 
Den gang jobbet dagdrømmeren Mitty som korrekturleser i et forlag og hadde en overbeskyttende mor. 

65 år senere er mora droppet, men Mitty er like dagdrømmende, særlig når han vil framstå som handlekraftig overfor en søt kollega (Kristen Wiig). 

Antihelten er fotosjef i bildemagasinet Life, men risikerer snart å få sparken da den nye toppledelsen beslutter at papirutgaven skal legges ned (i virkelighetens liv skjedde det i 2007). 
Blant filmens festligste scener er entreene til Ted, den arrogante sjefen med det urkomiske skjegget, som forlanger innsats fra Stillers rollefigur før aller siste Life-nummer går i trykken. 

Skjeggfjeset Teds krav – å framskaffe negativ nr. 25 til bladets aller siste forside – viser seg vanskelig å oppfylle. 
For selv om pedanten Mitty aldri i løpet av sin karriere har rotet bort ett eneste bilde, ser det ut til at den legendariske fotojournalisten Sean O'Connell har spilt ham et puss og "rotet det bort". 
Bildet skal ifølge opphavsmannen viser "the essence of life". 

Faren med grå mus-historier er at gråheten smitter over på filmen. 
Den grøfta unngår Stiller stort sett, først ved at han iscenesetter Mittys dagdrømmer fulle av handlekraft, dernest ved at fyren sendes på jakt etter det forsvunne negativet. 

Det blir en jorda-rundt-reise til eksotiske steder som Grønland, Island, Himalaya og Afghanistan for å finne stjernefotograf Sean. 
For våre øyne blir det spektakulært, men scenene på de forskjellige stedene er av ujevn interesse. 
Summen føles for lang. 

Sean Penn — en perle 

Men Mitty gir seg aldri. 
Omgitt av storslåtte bilder fra fjell og tinder, daler og hav forvandles antihelten til den rene risikosport-frik. 
Å se Stiller fare på rullebrett utfor en svingete vei på Island er visuelt fantastisk. 
Hans lenge etterlengtede møte med fotograf Sean – en birolle spilt av selveste Sean Penn – er en liten perle. 

Jakten på negativet fortsetter ufortrødent. 
Hva som havner på fronten av siste nummer av Life, får dere finne ut av selv. 

Da det hele er over, undres jeg over fortellingens merkelige paradoks: 
Er budskapet at A4-folk bør forvandles til Lars Monsen-/Erling Kagge-figurer som gjennomfører ut-i-naturen-prøvelser for å bli attraktive mannfolk? 
Eller er dette en hyllest til den lille mann som utfører sine små, viktige oppgaver dag etter dag, år etter år? 

Det ser ikke ut som Stiller har klart å bestemme seg. 
