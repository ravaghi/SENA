Persisk eventyr - sterkt, men svakt formidlet
UTSTILLING: 
En sjelden anledning, skriver Trond Borgen om persisk animasjonsfilm. 
Men han er ikke imponert over hvordan kunsthallen formidler kunsten. 

Kunsthall Stavanger: 
Ali Akbar Sadeghi, animasjonsfilm. 
T.o.m. 21. okt. 

Så fikk jeg meg en eventyrlig time nede i den mørke kjelleren i kunsthallen. 
Der vises en serie animasjonsfilmer fra 1970-tallet av den iranske kunstneren Ali Akbar Sadeghi (født i Teheran 1937). 
Projisert i stort veggformat framkalles magien, drømmen og fantasien i forseggjorte filmer som, selv om de har vunnet flere internasjonale priser for barnefilm, også et voksent publikum vil ha stort utbytte av. 
Både pga. den fine tegnekunsten og fordi vi ser interessante kultur-referanser som krever et informert blikk. 
Dessuten er filmenes tema stadig aktuelle i vår ustabile verden. 

Det er som om de gamle miniatyrmaleriene fra den islamske verden blir levende her. 
Sadeghi er tydelig inspirert av denne rike kunsttradisjonen, som dessverre ikke er særlig godt kjent for et vestlig publikum. 
Vil du studere noe av denne skatten, dra så til David Samling i København, en av de beste samlingene av islamsk kunst i den vestlige verden. 

Absurd 

Men Sadeghi er ikke interessert i å lage vakre, statiske pastisjer; han skaper sin egen verden, full av merkelige detaljer og hendinger, ikke minst inspirert av den surrealistiske tradisjonen, hvor den logiske fortellingen må vike for underbevissthetens uendelige ufornuft. 
I filmene ser vi bl.a. konger og soldater, mektige krigere som foretar absurde handlinger. 
Tyngdekraften oppheves, dyr og gjenstander glir inn i hverandre osv. 
Her er også elementer fra 1960-tallets pop art, og fra den hippietiden som var i ferd med å ebbe ut da disse filmene ble laget. 

Tematikken spenner fra animasjonens egne virkemidler, via kjærlighet og krig, til fred som et viktig budskap. 
I «Flower Storm» ruster to mektige fyrster opp for å starte krig. 
Men unge mennesker saboterer hele opplegget, slik at når kanonkulene fyres av og eksploderer, slipper de ut mengder av fugler og blomster. 
Slik forlikes krigsherrene. 
Historien er enkelt fortalt, i et naivt formspråk, og for Sadeghi blir de surrealistiske grepene et effektivt redskap til å formidle filmenes historier og deres budskap. 

Sjakk, ikke matt 

Filmen «The Rook» (Tårnet) gir oss et svært alternativt sjakkspill. 
Den er fantastisk, i betydningen grunnleggende forankret i fantasien. 
Sjakkbrikkene deltar i et overdådig spill, ikke minst visuelt, og det ender med at hvit og svart konge står alene tilbake – mot hverandre til siste dyst. 
Men i stedet for å kjempe om seieren, ommøblerer de brettets ruter til bord og benker og starter et nytt spill. 
Seier er ikke det viktigste, men selve spillet. 

Mer politisk spisset ser vi dette også i «Boasting» (Skryt), hvor soldater fra ulike fraksjoner slutter seg sammen og blir enige i sitt samhold. 
Det er en kommentar til de politiske urolighetene i Iran i 1973, og et fromt ønske om forsoning mellom partene. 
Også denne filmen er hyperaktuell i dagens verden, snart femti år senere. 

Nei, dette er slett ikke kun barnefilmer; de sier, i all sin lekenhet, mye om verdens konflikter og om våre ønsker om fredelige løsninger. 

En sjelden anledning 

Dette er en sjelden anledning til å se eksotisk og flott kunst fra et annet kulturområde. 
Utstillingens problem er ikke selve kunsten, men den svake formidlingen av den: for det første fungerte ikke visningen skikkelig da jeg besøkte kunsthallen. 
Det var ikke mulig å kjøre alle fem filmene i én loop; to av filmene kom aldri, ikke før jeg gjorde oppmerksom på problemet. 

Dessuten ble kun en tredjedel av filmen «The Sun King» vist; resten var borte vekk, fant jeg ut da jeg senere sjekket den på internettet og fikk sett hele der. 
For det andre mangler perspektiv og sammenheng: kunsthallen har skrevet et par korte avsnitt om kunstneren på arket som følger utstillingen, men ellers finnes ikke noe forsøk på kontekstualisering eller informasjon om en kunst med røtter i et samfunn fjernt fra det norske. 
Det er ikke tilstrekkelig kun å rulle film og overlate publikum til seg selv i et mørkt rom. 

Da blir rommet dobbelt mørkt. 
