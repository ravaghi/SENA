Dennis Wilson - «Pacific Ocean Blue - Legacy Edition»
Den egentlige lyden av havet. 
Vuggende og beroligende, med mørke dyp. 

De færreste la merke til at trommeslageren Dennis - den opplest og vedtatt minst talentfulle av de begavede Wilson-brødrene - så smått begynte å bidra med høydepunktene på Beach Boys-platene i begynnelsen av 1970-tallet. 
Så det var vel ikke annet å vente enn at hans første og eneste soloalbum ikke akkurat satte verden i flammer da det ble sluppet. 
Til alt overmål i 1977 - året da punken satte en midlertidig stopper for musikk av så rik ambisjon som dette. 

Mot slutten av 1990-tallet ble albumet gjenoppdaget. 
(Den forrige CD-utgaven, tilgjengelig kun i en kort periode, er undertegnedes mest utlånte CD noensinne). 
Nå er «Pacific Ocean Blue» her igjen. 
I en aldeles praktfullt innpakket utgave som i tillegg kan skilte med fire utmerkede bonuskutt, samt - en begivenhet, dette - 16 sanger fra arbeidet med den aldri ferdigstilte oppfølgeren «Bambu». 

Hovedattraksjonen er, trass i et par forstyrrede innslag, en lytteopplevelse ulik noen annen: 
Popmusikk med enorme fangarmer, overveldet av fabelaktige korharmonier som har lite med Beach Boys, men desto mer med klassisk kormusikk, å gjøre. 
Du vil ikke høre en mer slående sang enn gospeldragsugeren «River Song» i 2008, ei heller en mer ramsalt popsjarmør enn «Rainbows». 
De fire bonuskuttene, to av dem instrumentaler, gjør på ingen måte skam på albumet. 

CD2, «Bambu»-etterlatenskapene, er på sin side bittersøt, overveiende sterkt bevegende lytting. 
Enkelte tullballinnslag - «School Girl», «Wild Situation», «He's A Bum» - stykker opp flyten. 
Og det er ikke til å stikke under en stol at Dennis, som druknet i 1983, høres ut som en slagen mann; full, sliten, sønderknust. 
Likevel er skjønnhetsopplevelsene mange: 
Instrumentale «Common» er bemerkelsesverdig, den «Quadrophenia»-lignende «Are You Real» likeså. 
Balladene er tallrike og pene. 
Til og med «Holy Man» - med Foo Fighters' Taylor Hawkins' tekst og vokal - er oppsiktsvekkende vellykket. 

Sånn alt i alt er dette en plaget, men svært vakker manns testamente. 
En gave av en plateutgivelse. 

MORTEN STÅLE NILSEN 
