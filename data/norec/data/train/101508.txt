Filmanmeldelse:Skilpadder i turbofart 

Nok et gjennomtygget fenomen er gulpet opp i Hollywood. 

USA. 
11 år. 
Regi: 
Jonathan Liebesman 

Med: Megan Fox, Vernon Fenwick, Johnny Knoxville, m.fl. 

Ninja-skilpaddene fra 90-tallet har forlatt animasjonens tilværelse og blitt «levende». 
De fire udødelige mutantene er fremdeles tenåringer. 
De er svære, søte og sjarmerende i en film full av action på grensen til det kaotiske. 

Men rammehistorien er ren dusinvare, spekket med ingredienser du har sett mer enn nok av; ondsinnet mann som later som om han er good guy, et monster av en krigsmaskin (Shredder), og en ung heltinne som trosser de mest hårreisende utfordringer. 

Kort fortalt handler det om en journalist (en energisk Megan Fox) med ambisjoner om å avansere fra kjendisreportasjer til alvorlig undersøkende journalistikk. 
Med pågåenhet havner hun i et vell av forrykende situasjoner og det viser seg at hennes forhold til skilpaddene slett ikke er tilfeldig. 

Resten av filmen går unna i berg-og-dalbane tempo. 
Det dreier seg om å få stanset fæle skurker som har ett eneste mål for øye; å herske med hard hånd. 

En actionsekvens i snøen er ganske fornøyelig, til tross for at den er spekket med de frodigste overdrivelser. 

Det som holder filmen flytende, og lett å ta med et smil, er de fire ninja-turtlene. 
De har en keitete sjarm og barsk styrke som tross alle eksesser appellerer. 
