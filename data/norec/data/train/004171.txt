Top Gun 3D
– Ride into the Danger Zone! 

Før du starter å lese denne anmeldelsen, start musikken til høyre. 
Alternativ lenke til Wimp finner du her. 

Flykampscener er spesielt utfordrende i film, skrev den legendariske amerikanske filmkritikeren Roger Ebert om Top Gun da han anmeldte filmen til premieren i 1986 og pekte på at det er lett å bli svimmel og forvirret. 

Med halsbrekkende actionsekvenser, hvor jagerfly fra det amerikanske militæret får fritt spillerom i lufta, er det ikke vanskelig å forstå hvorfor. 

Men i denne oppussede Blu-ray-utgaven har Paramount Pictures 3D-konvertert filmen med stort hell, og løfter filmopplevelsen over originalen fra 80-tallet. 

Elsket og hatet 

Tom Cruise spiller Lt. 
Pete Mitchell – med kallenavn Maverick – som sammen med sin andrepilot Lt. 
Nick «Goose» Bradshaw (Anthony Edwards) blir valgt ut eliteskolen «Top Gun». 
Kun de beste av de beste jagerflypilotene får spesialopplæring i nærkamp med fly. 
Her møter de to en rekke andre ambisiøse piloter, blant dem Lt. 
Tom «Iceman» Kazansky (Val Kilmer). 

Konkurransen mellom Maverick og Iceman om å bli den beste piloten på skolen utvikler seg raskt til en måling av penisstørrelse. 

There are no points for second place. 

Ved premieren i 1986 ble filmen elsket av publikum, hyllet av militæret som tidenes beste rekrutteringsreklame, og slaktet av filmkritikere. 
Og det er kanskje ikke mulig å se filmen i 2013 uten et ironisk filter foran 3D-brillene. 

Manuset, dialogen, og forholdet mellom både menn/menn og menn/kvinner, er gjennomsyret av en tung eim av testosteron. 

Av filmens to bestanddeler – flysekvensene og handlingen på bakken – er førstnevnte fortsatt av høyeste kvalitet. 
Regissør Tony Scott redigering skaper en kontinuitet i de raske bildene som blir fremhevet og forsterket i 3D-versjonen. 

Bedre i 3D 

Faren for å bli forvirret av de hurtige klippene er nesten borte, det er lekende lett å følge jagerflyene og hvor de befinner seg i forhold til hverandre. 
Også velkjente motiver ombord på hangarskip og på flybaser får et dybdeperspektiv som tidligere ikke var tilstede. 
Menneskene på lerretet er kanskje det eneste som ikke får en ny dimensjon av 3D-konverteringen. 

Når figurene i filmen møter hverandre oppstår det mange underlige situasjoner, måten Maverick og Charlotte Blackwood (Kelly McGillis) kurtiserer hverandre er tidvis absurd og dialogen er fortsatt unaturlig. 
Men sammen med musikken av Giorgio Moroder og Kenny Loggins (med flere) skaper Tom Gun fortsatt en sterk følelse av spenning og 80-talls estetikk. 

Kvaliteten på 3D-konverteringen er så god at denne oppussingen av Top Gun løfter en av 80-tallets mest ikoniske filmer til et nytt nivå. 

Om dette er representativt for fremtidige nyutgivelser av klassiske filmer er det bare å glede seg. 

MERK: 
Filmen kommer ut på Blu-ray i både 3D og 2D 10. juli, og vises på kino KUN torsdag 4. juli i utvalgte byer og noen dager ekstra i Oslo. 
Kjenn din besøkelsestid! 

Hvilken filmklassiker vil du skal bli 3D-konvertert? 
Legg inn dine meninger under traileren. 
