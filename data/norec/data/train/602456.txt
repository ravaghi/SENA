Fantasifull og actionpakket
Luc Besson har levert en rekke filmer med varierende kvalitet siden hans filmperle «The Fifth Element». 
Med hans nyeste film er han i alle fall i nærheten av der han var. 

For «Valerian and the City of a Thousand Planets» viser at filmskaperen har fantasien i behold, og ikke minst humoren. 

I sentrum av historien finner vi de unge partnerne Valerian (Dane DeHaan) og Laureline (Cara Delevingne). 
De jobber for regjeringen som spesialsoldater, og har som oppdrag å gjenfinne en sjelden gjenstand som har dukket opp på svartebørsen. 
Men det som i starten virket som et enkelt oppdrag, avdekker en grusom hendelse som noen i deres egne rekker har prøvd å dekke over. 
Alt dette blir ikke mindre komplisert av at det hele foregår i Alpha, en intergalaktisk by som suser gjennom verdensrommet, og som huser flere tusen arter i tillegg til mennesker. 

Filmen er fantasifull og fargerik, et skikkelig science fiction-eventyr. 
Hovedpersonene har fin kjemi, og gir filmen noe nært og ekte midt oppi alle actionscenene og de fantasifulle innslagene. 
Manuset er til tider noe mangelfullt, og den er i overkant lang med sine 2 timer og 16 minutter, men den er absolutt underholdende hvis du liker sci-fi. 
