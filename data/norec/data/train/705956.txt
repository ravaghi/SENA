PÅSKEKRIM:Svensk skoleskyting 

KRIM: 
Rettsaken mot unge Maja Nordberg blir også et beskt oppgjør med det svenske samfunnet anno 2017. 
Dette er topp krim fra en talentfull forteller. 

Malin Persson Giolito: 
«Størst av alt». 
Cappelen Damm forlag. 
443 sider. 
Oversatt av Monica Carlsen. 

Svenske Malin Persson Giolito har de aller beste forutsetninger for å skrive god krim. 
Hun er nemlig datter av Leif G.W. Persson, den ukronede kongen av svensk, virkelighetsnær politikrim og i tillegg professor i kriminologi. 
Hun kan med andre ord mistenkes for å ha fått anlegget for mord og faenskap inn med farsmelka. 

Selv er hun advokat, bosatt i Brussel og har tidligere utgitt tre krimromaner. 
Dette er hennes første på norsk. 

Romanen er et rettssalsdrama, der rikmannsdatteren Maja Nordberg spiller hovedrollen. 
Ni måneder før rettssaken tar til, ble nemlig fem mennesker, fire elever og en lærer, skutt og drept i et klasserom i Stockholm. 
Maja var også der. 
Sammen med en av de drepte, som er sønnen til Sveriges rikeste mann, mistenkes hun for å ha stått bak drapene. 

Rettssalen og det velregisserte dramaet som utspiller seg der, er en egen sjanger i krimlitteraturen. 
Krim-ikoner som John Grisham og Erle Stanley Gardner har satt standarden for hvordan slike romaner skal skrives, og Giolito viker ikke så mye fra den. 
For oss amatører er det fascinerende i seg selv å få et innblikk i, for eksempel, hvordan en erfaren forsvarsadvokat tar fatt på oppgaven med å representere en klient som alle vet er skyldig - inkludert klienten selv. 

Fortellingen er sentrert om de tre ukene rettssaken varer, med tilbakeblikk i egne kapitler. 

Språket er godt og levende, og oversettelsen virker å være kompetent, Boka er også et temmelig krast oppgjør med Sverige anno 2017, et land der de som har aller mest ikke akkurat virker å være særlig tett knyttet til resten av samfunnet. 
Deres privilegerte kjendisverden er annerledes og fremmed, med andre regler. 
Slik sett har romanen et visst likhetstrekk med Noah Hawleys formidable 
«De som faller», en av mine absolutte favoritter fra i fjor. 
