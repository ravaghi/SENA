Black & Decker steam mop
Er dampmopp redningen? 

Vi har testet den nye moppen fra Black & Decker: steam mop - eller dampmopp, for å si det på godt norsk. 

Dampmopper er riktignok utbredt over there, men for oss som er flasket opp med mopp og såpevann, eller engangssystemene til Jif og denslags, er dette en litt anerledes type mopp. 
Dampmoppen skiller seg fra de manuelle moppene ved at den krever strøm for å fungere - og mye håndkraft. 

Det selges noen flere varianter av dampmopper på det norske markedet, blant annet har Biltema en med innebygd støvsuger, og Tvins har en kombinert dampmopp og håndholdt damprenser. 

Om testen 

Innholdsfortegnelse: 
Om testenTung i brukI forkant av rengjøringenVaskeresultatet: 
Ser det reint ut - og føles det reint? 
Vaskeresultatet: 
Lukter det reint? 
Konklusjon 

Vi har testet moppen på fliser, parkett, laminat, vinyl og tepper. 

Det er en lettforståelig gulvtype-velger foran på produktet, og det er viktig at du stiller inn for riktig gulvtype før du starter rengjøringen. 
Gulvvelgeren sikrer riktig mengde damp med riktig temperatur for den aktuelle overflaten. 
Det er minst damp for tre og laminat, og mest for fliser og vinyl. 
Du merker forskjellene tydelig under bruk. 
Også ved at parkett og laminat tørker raskere enn vinylgulvet under rengjøring. 

Du kan se hvordan dampmoppen virker, i videoen nedenfor. 

Vi gjør oppmerksom på at dette ikke er en vitenskapelig test med målinger av hvor rent det faktisk blir. 
Dette er en brukertest, hvor vi ser på brukervennlighet og hvor godt den synes å virke i et vanlig hjem. 
Ifølge reklamen for steam mop, dreper den 99,9 prosent av alle bakterier, helt uten kjemikalier. 
Dette har vi ikke testet. 

I forhold til en vanlig moppestang, tar damp-moppen noe mer lagringsplass. 
Men den kan henges på veggen, eller deles enkelt opp i tre mindre deler for lagring. 

Tung i bruk 

Moppen er veldig tung i bruk. 
Den "suger" seg ned i underlaget, og det kreves endel krefter å dra den frem og tilbake. 
Dette er mye tyngre enn å støvsuge eller å moppe med en vanlig moppestang. 

Dette er i alle fall ikke løsningen for deg som plages med nakke, rygg og armer - i alle fall ikke dersom du har et helt hus å rengjøre. 

Ifølge bruksanvisningen står det også blant annet at produktet ikke er ment brukt av personer med reduserte fysiske evner, og at det kan være risiko for personskader som forårsakes av langvarig bruk av produktet - og at du må sørge for regelmessige pauser. 

Vi synes også ledningen er endel i veien, og at vi må lempe mye på den for at den ikke skal være i veien under moppingen. 
Ledningen er også for kort, den rekker ikke fra den ene enden av rommet til den andre, og det er irriterende. 
Du kan selvsagt bruke en skjøteledning. 

Skaftet kan heller ikke høydejusteres, noe som hadde vært nyttig ved bruk i for eksempel trapper. 

I forkant av rengjøringen 

Det står spesifisert i bruksanvisningen at du må feie eller støvsuge før du bruker dampmoppen. 

Og dette er helt riktig - der er ingen vis i å dra fram dampmoppen som første redskap når du skal vaske for helgen, først må støvet vekk. 

Vi sjekket hva som skjer dersom du ikke tar deg bryet verdt med å støvsuge først, og det er ikke tilrådelig. 
Det som skjer dersom det er støvete på gulvet når du begynner å moppe, er at du ganske enkelt skyver støvet frem og tilbake, og det blir liggende striper med støv på gulvet - som du så må gå over og tørke opp etterpå. 

Vaskeresultatet: 
Ser det reint ut - og føles det reint? 

Det er gjerne flere aspekter ved det å holde det reint rundt seg. 
Det ene er det rent hygieniske aspektet, og her har sikkert moppen en fordel, i og med at dampen sikkert dreper mye av bakteriene. 

Men det er også to andre aspekter som i alle fall vi setter høyt: 
Det skal se reint ut, og det skal lukte reint. 

Vår erfaring er at vi spesielt på parkett- og laminatgulvene kunne se striper på gulvet etter moppingen. 
Striper som vises ved lysinnfall. 
Det er godt mulig at moppen gjør kål på bakterier og denslags uhumskheter, men vi synes ikke vaskeresultatet er revolusjonerende. 

Selv etter å ha vasket over gulvet med dampmoppen i to omganger, er det fremdeles forbedringspotensiale hva gjelder renhet. 
Dette er altså ingen mirakelkur for å få det skinnende rent på 1-2-3. 

Vaskeresultatet: 
Lukter det reint? 

En annen ting vi savner ved bruk av damp-moppen, er lukten av renhet. 
Den får du ikke ved å bruke dampmoppen. 
Den eneste lukten vi kjenner, som kommer umiddelbart når vi bruker dampmoppen, er lukten av strykejern. 
Det lukter rett og slett damp-strykejern etter bruk av dampmoppen. 

Når det er sagt, er det selvsagt bedre for miljøet å ligge unna rengjøringsmidler - og for bedre inneklima anbefales det gjerne rengjøring med minst mulig grad av rengjøringskjemikalier og rengjøringsmidler. 

Konklusjon 

Trenger vi denne? 

Vi skal innrømme at da vi først så dette produktet, tentes den en gnist av håp - om at dette skulle være redningen for å gjøre renholdet i huset lettere. 

Men vi må innrømme atter en gang; det er tydeligvis ikke hvor fancy redskapen er, som er løsningen. 

Til den delen av befolkningen som helst ser at de fleste av husholdningens redskaper kan plugges inn og involverer en eller annen teknologisk prosess: 
Sorry, vi synes ikke du kan rettferdiggjøre kjøpet av en ny dippedutt, med argumentet om renere hus. 

Men: 
Vi ser for oss at det største bruksområdet for en slik damp-mopp er på kjøkken og bad. 
Det er der det er mest søl, og det er der vi føler størst behov for desinfisering og fjerning av bakterier og virus. 

Når det er sagt, synes vi prisen er for stiv til dette, vi har funnet moppen til salgs fra 799 til 999 kroner. 
