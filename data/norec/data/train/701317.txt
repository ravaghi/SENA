Nakensjokk!Motesjokk! 
Dopsjokk! 
Osv. 

Disney-jentene Selena Gomez og Vanessa Hudgens gjør overraskende kul jobb i rollene som collegejenter som raner restaurant for å få penger til vårferie. 

Regi og manus: 
Harmony Korine 

Med: 
Selena Gomez, Vanessa Hudgens. 
Lengde: 
1 time 33 min. 15 år. 

«Spring breakers» er full av sjokk: 
Nakensjokk. 
Flere silikonpupper i fri utfoldelse enn i en gjennomsnittlig pornofilm. 
Sexsjokk. 
Frekk simulering og snakk. 
Motesjokk. 
Her er det normalt å gå i bikini 24 timer i døgnet, også i rettssalen. 
Dopsjokk. 
Her drikkes sprit, sniffes kokain og røykes både marihuana, sigaretter og sigarer som den hverdagsligste, deiligste ting. 

Alt dette er «sjokk» av typen som selger tabloider, og som vi samtidig liksom advares på det sterkeste mot. 
Men det største sjokket er egentlig at de to kjernesunne Disney-prinsessene Selena Gomez og Vanessa 
Hudgens er en del av dette. 
Og at de gjør en glitrende jobb som to av de fire frustrerte collegejentene fra trist småby som raner en restaurant for å få råd til vårferie i Florida.«Spring break» er et årlig fenomen i USA som er som russetid og Ayia Napa-ferie kombinert. 
En vill flukt fra traurig hverdag, der mest mulig moro må komprimeres inn på begrenset tid. 
De fire collegejentene vil at det skal vare for evig. 
Med «Spring breakers» vil visst regissør Harmony Korine, fra før stemplet som vulgærregissør, sette et kritisk søkelys på denne overfladiske, hedonistiske skikken, som representerer en generasjons forfall. 
Unges påvirkning fra film, reklame og dataspill får også sitt. 

Eller er det egentlig en fordekt hyllest? 
Ikke lett å si. 

«Spring breakers» er ekstremt underholdende. 
At filmen beveger seg fra rølpekomedie til nifs thriller gir en ekstra nerve. 
Og måten Korine bruker farger og musikk som melankolsk og uhyggelig stemningsskaper er nesten vanedannende suverent. 
