Canon Pixma MG6650
Scorer jevnt over godt på omtrent alle testpunktene. 

Canon-skrivere har utmerket seg med gode testresultater i tester både her på Dinside og hos andre testpublikasjoner gjennom mange år. 
Det er derfor ikke tilfeldig at hele tre av de fire mest populære skriverne hos Prisjakt.no er levert av Canon akkurat nå. 

Modellen vi har sett nærmere på er en ekte fotoskriver med seks blekktanker, i likhet med Epson XP-760. 
Det burde derfor være duket for god fotokvalitet. 

Skriveren er den klart mest ruvende av de tre, men all arkmating foregår nå i fronten, så du slipper å gjøre plass i bakkant slik du måtte tidligere. 

Her er en rask oversikt over de tekniske egenskapene, sammenlignet med de to andre modellene (du finner lenke til dem nederst i denne artikkelen): 

Merk at Canon er den eneste som har NFC-støtte. 
Det gjør det mulig å opprette forbindelse mellom mobilen (eller andre NFC-produkter) og skriveren bare ved at de berører hverandre. 

Brukervennlighet 

Canon er gode på brukervennlighet, og det ser vi også denne gangen. 
Skriveren settes raskt opp, og installeres automatisk i Windows 8.1 slik at du får full skriverfunksjonalitet. 
For å få full skannerfunksjonalitet må du imidlertid installere Scangear-programvaren, enten fra nettet eller fra den medfølgende CD-en. 

Skjermen er berøringsfølsom, og til tider litt for berøringsfølsom. 
Det har mange ganger ført til at sveip har blitt oppfattet som trykk, og man havner inn i undermenyer uten at man har ønsket det. 
Bortsett fra det har vi ikke noe å utsette på brukervennligheten. 

Funksjonalitet 

Funksjonsmessig er skriveren midt på treet i dette selskapet, med NFC-støtte som selve spydspissen. 
Vi må også trekke fram at skriveren er godt knyttet mot nettskyen, og du kan enkelt skanne dokumenter og bilder direkte til populære nettskytjenester som Dropbox, Google Drive og OneDrive. 

Merk også at dette er eneste skriver som har kortleser til MemoryStick-minnekort. 
De to andre har kun støtte for SD-kort. 

Via menyen kan du skrive ut forskjellige spesialpapirer, alt fra noteark til månedsplaner. 

AirPlay-støtte er på plass, og lar deg skrive ut direkte fra iPhone/iPad - men vi skulle ønske denne funksjonaliteten bød på flere tilpasningsmuligheter. 

Google Cloud Print støttes også, hvis du har Android-basert mobil. 

Hastighet 

Hvis du er opptatt av at utskrifter skal ekspederes raskt, enten det er snakk om dokumenter med sort tekst, fargebrosjyrer med enkel grafikk eller fotoutskrifter, er dette et supert valg. 
Her er den nemlig til dels vesentlig raskere enn de to andre skriverne i testen. 
Skanneren er litt tregere enn de to andre, men det merkes ikke på kopiering i særlig grad. 

Skannerkvalitet 

Skanneren er ikke den raskeste, men er til gjengeld best på detaljnivå i høylys og skygger av de tre. 
Den eneste lille innvendingen vi har er at standardinnstillingene kan noen ganger føre til at fargene blir noe varmere enn på originalen. 
Dette er imidlertid mulig å justere i innstillingene. 

Om du vil, kan du laste ned denne .zip-filen (40MB), som inneholder en innskanning i full størrelse fra hver av skriverne. 

Dokumentutskriftskvalitet 

Canon er ikke bare raskest, de byr også på en kvaltiet på tekst i svart/hvitt og enkel grafikk i farger som er helt i toppen. 
Selv kladdemodus er ofte mer enn godt nok for normal bruk, noe som ikke er tilfelle med Epson-utskriftene. 

Dette er definitivt en skriver vi vil anbefale til denne typen utskrifter. 

Fotokvalitet 

Vi er godt vant når det gjelder fotokvalitet hos Canon, og denne modellen har altså seks separate blekktanker. 
De fire vanlige CMYK-fargene, i tillegg til lys magenta og lys cyan. 
Disse sørger for fine overganger og raster, og naturlige hudfarger. 

Når vi forstørrer utsnitt av bildeutskriftene ser vi tilløp til korn i enkelte detaljer, noe som gjør at vi vurderer fotoutskriftene fra Epson som et lite hårstrå bedre. 
Merk imidlertid at korn ikke er synlige på normal betraktningsavstand, og avtar ytterligere når du velger aller beste kvalitet. 

Men bruk (Canon-) fotopapir som er kalibrert mot skriveren, kvaliteten på bildeutskrifter på vanlig papir er best hos denne konkurrenten. 

Konklusjon 

Canon Pixma MG6650 er den største av disse tre skriverne, men byr på god kvalitet på alle utskrifter, også i utkast-modus. 
Den er også brukervennlig og enkel å komme i gang med, og løser utskriftsjobbene kjapt og greit. 

Skanneren er testens beste, og du kan enkelt skanne bilder og dokumenter direkte til nettskytjenester som Dropbox, Google Drive og OneDrive. 
Alt kan styres direkte fra skriveren, men Canon kunne godt ha jobbet litt mer med berøringsskjermen. 
Uansett - et fortjent terningkast fem og Best i test-stempel. 

Les også om de to andre skriverne i testen: HP Envy 5530 Epson XP-760 

Canon Pixma MG6650 
