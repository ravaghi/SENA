«Battle of the Sexes» planter en tennisball i fleisen på mannsgrisen.Men slaget kunne vært enda hardere. 

Hollywood strør sukker over kvinnelige idrettsutøveres likestillingkamp. 

Det går en direkte linje fra tennislegenden Billie Jean Kings kjønnskamp og lønnskamp til det nylig avslørte gapet mellom hva menn og kvinner tjener i norsk eliteidrett i dag. 
Desto mer forstemmende at det er slik, 45 år senere. 

Mot dette deprimerende faktum tilbyr regissørparet Jonathan Dayton og Valerie Faris en peptalk som samtidig viser at noe heldigvis har skjedd. 
Mange menn sier fortsatt stupide ting om kvinner, men menn flest kan ikke i full offentlighet hevde at kvinnene hører hjemme på kjøkken og soverom, slik Bobby Riggs gjorde i 1973. 

Riggs var en av USAs store tennisspillere. 
Han var også en gambler, og åpenbart litt av en klovn – i mange betydninger av ordet. 
I 1973, 55 år gammel, utfordret han 29 år gamle Billie Jean King til en kamp som skulle bevise at menn var sterkere enn kvinner. 
Han regnet med å vinne, og satte opp en premie på 100.000 dollar. 

Skarpe motsetninger mellom markante typer som Riggs og King, er av et stoff Hollywood elsker så høyt at de konstruerer og rekonstruerer det i en jevn strøm. 
Av og til fungerer det etter måten. 
Som enkel komedie, er «Battle of the Sexes» langt på vei velfungerende, livlig og underholdende. 
Men som uttalt kampskrift for kvinner og homofile, er filmen en skikkelig unnasluntrer. 
Særlig i beskrivelsen av sexisten Riggs. 
Filmskaperne fremstiller ham som en lett balstyrig moroklump, et sjarmerende troll høy på egen hybris. 

Som individ var han kanskje sånn. 
Filmskaperne ser selvsagt underholdningsverdien i påfunnene hans, patetiske som de er. 
Innenfor det premisset er det ingen ting å utsette på måten Steve Carell spiller dem ut på. 
Det handler mer om at han som representant for de reaksjonære kreftene King og hennes like slåss mot, blir fullstendig ufarliggjort og redusert til en figur filmskaperne later til å synes litt synd på. 

Nesten like ille er det at han utstyres med en fullstendig konturløs kone. 
At man i en film med handling fra 1970-tallet putter inn en antifeministisk «stay by your man»-karikatur, er helt naturlig. 
Det er mer oppsiktsvekkende at man i en feministisk film ikke evner å gjøre henne til noe annet enn en papirdukke. 

Filmskapernes silkehansker er ikke fullt så glatte og myke når det kommer til skildringen av Jack Kramer (Bill Pullman), den dypt reaksjonære eks-tennisspilleren, TV-kommentatoren og direktøren for ATP – Association of Tennis Professionals. 
Men også han gjøres til en utelukkende tidstypisk representant for en maktstruktur som overhodet ikke er bekjempet. 

Den filmen vil vi skal elske, er Billie Jean King, legemliggjort av Emma Stone i en rolletolkning der Stones fysikk tar fullstendig innover seg tennisstjernens persona, like ned til ganglaget. 
Og ja, hun er lett å elske. 
Denne rollen kan fort gi henne en ny Oscar. 
Sammen med Andrea Riseborough spiller hun også frem noen genuint ladede, romantiske øyeblikk. 
Særlig der hvor King og frisøren Marilyn Barnett (Riseborough) møtes. 
Dette er årets mest subtile flørtescene, uten tvil. 

Møtet er oppdiktet, og som så mye annet i filmen, dekkes også kjæresteforholdet mellom dem med atskillige mengder glasur. 
I virkeligheten endte det med at Barnett saksøkte King noen år senere, og med det også outet King som lesbisk på en måte som fratok tennisspilleren råderetten over egen historie og prosess, på en tid da homofile manglet rettigheter og rettsvern. 

Som epokedrama gir «Battle of the Sexes» et bilde, om enn overflatisk, av det tidlige 1970-tallets tidsånd. 
Men selv en komedie har lov til å gå ut over sine rammer. 
Denne gjør ikke det. 
Ved ikke engang å forsøke å bruke den skjellsettende historien til å kaste lys over dagens situasjon, reduserer filmen seg selv og sin egen betydning. 
Det er det ikke mye feminisme over. 
