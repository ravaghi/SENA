TV-serie:Tragikomisk overklassejunkie 

Benedict Cumberbatch gjør sin kanskje aller sterkeste rolleprestasjon som den narkomane og dypt traumatiserte overklassedandyen Patrick Melrose. 

TV: 
Patrick Melrose 

Sjanger: Drama. 
Kanal: 
HBO Nordic. 
Produksjonsår: 2018. 
Miniserie i 5 deler a 1 time. 
Regi: Edward Berger. 
Manus: 
David Nicholls, basert på Edward St. Aubyns fem Patrick Melrose-romaner. 
Med: Benedict Cumberbatch, Jennifer Jason Leigh, Hugo Weaving, Sebastian Maltz, Jessica Reine, Anna Bladeley, Blythe Danner. 
Premiere: 
Mandag 14. mai. 

Han ser kanskje både nypresset og skreddersydd ut, men overklassedandyen Patrick Melrose nærmer seg bunnen da han får den gledelige nyheten om at hans far er død. 

«Patrick Melrose» er basert på den semibiografiske bokserien av Edward St. Aubyn. 
Hver episode i serien representerer en av de fem bøkene «Glem det», «Ikke bra», «Litt håp», «Morsmelk» og «Til slutt». 
Gjennom portrettet av den plagede Patrick, født tidlig på 60-tallet, får vi ta del i et knallhardt oppgjør med dekadent og dysfunksjonell engelsk overklasse. 
Samtidig får vi et beskt innblikk i tomheten i sjelelivet til mennesker som aldri har trengt å anstrenge seg, fordi de er født med penger og privilegier. 

Gledelig dødsfall 

Første episode i tv-serien skildrer bok nummer to: 
«Ikke bra», antakelig for å introdusere den voksne Patrick i Benedict Cumberbatchs skikkelse. 

Den tungt narkomane Patrick mottar en telefon om at hans far er død i New York. 
Vil Patrick kommer over fra London og hente asken? 
Det vil Patrick absolutt! 
Han bestemmer seg samtidig for å kutte ut heroinen, nå som han endelig er fri fra sin fryktelige og forhatte far. 
Dermed starter et heidundrande døgn med Patrick på luksushotell i New York, ridd av abstinens og med bare ett mål: å få seg en ny dose heroin og aller helst dø i samme slengen. 

For hvem og hva er han egentlig uten rusen? 

Det blir mørkt 

Hadde det ikke vært for Cumberbatchs sterke, dype og såre dra te tryne-spill og noen få, men effektivt skremmende tilbakeblikk til Patricks barndom, hadde første episode bare vært en slags ellevill overklassevariant av «Frykt og avsky i Las Vegas». 
Men vi aner både Patricks mørke og samfunnskritikken mellom linjene, og ser dermed fram til de neste episodene, der vi både skal dykke ned i Patricks traumatiske barndom og hans lange og harde vei videre til et mer normalisert liv med utdanning og familie. 

Historien om Patrick Melrose greier kunststykket å være dypt tragisk, hylende morsom og avskyelig underholdende på en gang. 
Takket være et glitrende manus, nydelig produksjon, og Benedict Cumberbatch på sitt aller, aller beste i en svært krevende rolle. 

Anmeldelsen er basert på første episode. 
