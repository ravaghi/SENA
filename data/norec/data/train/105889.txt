Hollow:«Dark Thoughts» 

(Fairplay / Playground) 

Den nye bølgen med gammel nybølge-metal. 

Stanges Hollow, med tvillingene Magnus og Ove Mikkelsen Hoel i front, er så «old school» som det går an - flasket opp på klassisk hardrock av bestemoren (dersom den opplysningen får deg til å følge deg gammel, så er du nok det). 

Trommene galopperer Iron Maidensk, gitarriffene er diabolsk Sabbathske. 
Musikken brytes opp av mykere «lyriske» partier à la Metallica. 
Avsluttende «Goodbye» er streit glamboogie. 
Brødrenes helt uironiske lidenskap for sjangerens konvensjoner, spesielt de fra første halvdel av 1980-tallet, har allerede gjort dem til øyestener blant likesinnede. 

Både engelsken og vokalen er til tider anstrengt. 
Men den anakronistiske sjarmen redder dagen. 

BESTE LÅT: 
«Dark Thoughts» 

MORTEN STÅLE NILSEN 
