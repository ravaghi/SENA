Film:Lek med mat 

Den unge oppfinner Flint er tilbake i effektivt slag i en film som gjør det små barn elsker; leke med mat. 

Det er mye nam nam her for fansen. 
Men der Kjøttbolle-1 var ferskvare, er dette litt mer daggammelt, og 3D-happeningen i animasjonsfilmer er nå dagligdags kost. 

Likevel er det mye effektiv handling, humor og spenning her. 
I bunn ligger det alltid populære almengyldige; vennskap er en sterk nok kraft til å løfte deg gjennom farer og til å beseire ondsinnede personer. 

I dette tilfellet blir den nerdete og glupe unge oppfinner Flint lurt av sitt store forbilde, professor Chester V. 
Som i forrige kjøttbolle-film blir maten levende, og det er en del riktig fornøyelige scener med agurker på sardinjakt, glupske edderburgere, søte små marshmellows og et geskjeftig og glupt lite jordbær. 

Starten er noe omstendelig, men ettersom mat og sympatiske mennesker slår seg sammen mot en felles fiende, er filmen en fartsfull og fargerik opplevelse. 
