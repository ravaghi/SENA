Et klaverfantom
De tekniske ferdighetene er på plass, men det er fortsatt et stykke til perfeksjon. 

Yuja Wang debuterer som orkestersolist 

Yuja Wang er den foreløpig siste i rekken av unge klaverfantomer fra Kina. 
Hun har allerede to recitalplater på DG bak seg. 
Nå debuterer hun som orkestersolist med Mahler Chamber Orchestra dirigert av Claudio Abbado. 

På coveret har DG iscenesatt henne som asiatisk Lolita med trutmunn og pelslue. 
Men det er absolutt intet barnslig ved hennes spill. 
På programmet står intet mindre enn Rachmaninovs andre klaverkonsert. 
Og den spiller hun virtuost, med all den tekniske briljans vi etter hvert venter oss av disse unge kineserne. 

Som klaverfyrverkeri er prestasjonen imponerende. 
Men som Rachmaninov-solist har Wang fremdeles et stykke å gå. 
Fremføringen er kraftfull, men merkelig formløs, til tider nesten mekanisk. 
Pluss at hun ofte velger en alt for tilbaketrukket rolle i det vanskelige samspillet med orkesteret. 

Platen innledes med en vittig versjon av pausesignalet fra NRK Klassisk: 
Rachmaninovs rapsodi over et tema av Paganini. 

Enig med vår anmelder? 
Bruk kommentarfeltet under! 
