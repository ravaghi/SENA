Harrys Gym:«What Was Ours Can't Be Yours» 

(Universal) 

Imponerende uten å bli elskelig. 

Oslokvartetten Harrys Gym flørter med storhet på sitt andre album. 
De opererer innen den skummelt tettbefolkede «drømmende indiepop»-genren, et område som krever karismatisk fremføring og sterk låtskrivermuskel. 

På en håndfull av låtene har de dette lille ekstra; særlig på tretrinnsraketten «The Visitor», «Mountains» og «No Hero». 
Tøffere og mer konkret enn de var på debutalbumet, tungt rytmisk og mørkt melodisk. 

Vokalist Anne Lise Frøkedal er deres styrke - og svakhet: 
Hennes isblå fremtoning har masse karakter, samtidig skaper hun en distanse som gjør musikken lett å beundre, men vanskelig å gi seg helt hen til, selv etter masse spilling. 
Som en venn sa: 
«Det er ikke så bra som jeg tror det er.» 

BESTE LÅT: 
«The Visitor» 
