Bikkjer, barn og budskap
Konservative amerikanske familieverdier, forgyllet av umåtelige doser hunde-følelser. 

HANDLER OM: 
Ekteparet Grogan flytter til solrike Florida. 
De er journalister, jobber i hver sin avis. 
Men har det litt tomt, lissom. 
I påvente av barn, skaffer de hund. 
Det blir labrador retrieveren Marley; søt og god og varm, selvfølgelig. 
Men også et råskinn av en hustyrann, umulig å holde i band, en lystspiser av silkeputer og gardiner, et kåt nabolagsherjer. 
I det hele tatt! 

Men Marley er selvfølgelig verdens beste hund. 
Også når det, etter hvert kommer barn i den eiegode kjernefamilien. 

DOM: 
Lenge er dette så konvensjonelt og A4 i all sin familieære korrekthet, at mistanken siger inn om filmen som en blott og bar unnskyldning for å vise fram Owen Wilson og Jennifer Aniston i småsussende lykke. 
Og bare dét. 

Men så: 
Marley blir gammel. 
Nå skal ikke jeg ødelegge for noen. 
Bare antyde at for alle eiere av lett aldrende hunder (som meg), blir dette et omfattende følelsesmessig bakholdsangrep. 
Som er tåresviende. 
Og litt godt. 

OBS: 
På grunn av uenighet om økonomisk fordeling av billettinntektene mellom distributøren Fox og Oslo Kino, vises denne filmen ikke i Oslo. 
