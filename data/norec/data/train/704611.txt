En liten overdose moro-nytt
Morsomt, men litt for langt satireshow som er vel verd å følge. 

Tullenyhetsnettsiden 5080.no har lenge vært en selvfølgelig kilde til latter og godt humør i nyhetsbildet og den norske mediehverdagen. 
Ved første øyekast en helt vanlig norsk nettavis. 
Men altså med en snerten satirisk vri, og brennende aktuell. 
Moromennene bak er de to bergenserne Markus Gaupås Johansen og Sturle Vik Pedersen. 
I årevis har de skrevet tekster for komikere som Bård Tufte Johansen, Harald Eia og Are Kalvø. 
Noen har tenkt at det er på tide at disse to svært talentfulle fyrene får tre fram i rampelyset og få den æren de fortjener. 

Logisk tenkt, det. 
Men akkurat som "Radioresepsjonen" på tv viste seg å være, er tv-programmet "5080 Nyhetskanalen" nok et eksempel på at det som funker utrolig bra i en mediekanal ikke nødvendigvis blir like bra på tv. 

Treffsikker satire 

Ikke at radarparet og alle deres medspillere ikke er morsomme og treffsikre i sin satiriske framstilling av hovedsakelig TV 2 Nyhetskanalen. 
For det er de virkelig! 
Visuelt, helt fra grafikken til reporternes miner og kroppsspråk, er dette akkurat som å se en ordentlig nyhetssending. 
Selvhøytidelige og selvforelskede reportere, journalisters manglende kunnskap om prosentegning, politikersjargong og journalistsjargong. 
Herlig humor! 
Satiren viser med latterlig gru hvor klisjéfylt den såkalt oppsøkende, på hogget tv-nyhetsformidlingen ofte er, også i vinklinger og kildebruk. 

Hele halvtimen er bygd opp som en skikkelig nyhetssending, med utenriks, kommentarer, debatter i studio, reportere på stedet og oppsiktsvekkende innslag. 
Det er imponerende godt gjort. 

Mer form enn innhold 

Jeg har bare ett ankepunkt, men det er viktig: en halvtime er alt for mye fordi det på tv blir lagt mer vekt på form enn innhold. 
Seerne får overdose, og satiren blir etter hvert forutsigbar på samme måte som nyhetssendingene er det. 

Og tallet 5080? 
Postnummeret til Eidsvåg i Bergen, der Markus Gaupås Johansen og Sturle Vik Pedersen bor. 
