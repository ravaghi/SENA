Plateanmeldelse:Enslaved – «In Times» 

Mesterklasse. 

13 album ut i karrieren serverer Bergens fineste svartmetallarbeidere sitt karrieremessige høydepunkt. 
Og de gjør de med en eminent sans for egen historie og utvikling. 

Åpningssporet «Thurisaz Dreaming» går rett i strupen, og er det nærmeste Enslaved de siste ti årene har kommet sitt eget utgangspunkt i nittitallets black metal, men endrer form midtveis gjennom et genialt og mørkt rock-progressivt brekk der Herbrand Larsens rene vokal overtar for Grutles grusvokal. 
Fortid og nåtid går opp i en høyere enhet her. 

Påfølgende «Building With Fire» inneholder mykere og mer tradisjonelle rock-elementer enn noe som noensinne har kommet fra Enslaved, men det er nihilistiske «One Thousand Years Of Rain» som kommer til å bli stående som den store klassikeren, Enslaveds «Stairway To Heaven». 

Hovedriffet er dypt hypnotiserende, energien som løpske, rytmiske fenghetter og vikingmetal-partiet midtveis stråler med operatiske kvaliteter; her er hele Bergenshæren på oppned-korstog over fjellet! 

Seks låter, alle mellom åtte og elleve minutter. 
Enslaved-historien tappet i edle riller, for evigheten. 

BESTE LÅT: 
«One Thousand Years Of Rain» 
