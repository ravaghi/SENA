Klisjeene står i kø, men dette er likevel en skikkelig serieperle
Goliath er et klassisk og friskt rettsdrama som treffer bredt, men er likevel full av detaljer som serienerder vil ha stor glede av. 

Billy McBride (Billy Bob Thornton) er en briljant forsvarsadvokat, som har rykte på seg å være uovervinnelig i rettssalen. 
Men da han får en drapsmann frikjent, som deretter dreper en hel barnefamilie, rakner alt. 

Skyldfølelsen blir for tung å bære for McBride, og i løpet av kort tid ender han opp med å bli alkoholisert, avdanket og arbeidsløs, med hodet dypt nede i glasset på den lokale baren. 

Ikke uten noen blåveiser og knuste frontruter underveis 

Dette kunne vært slutten på historien om Billy McBride, men er egentlig bare starten på TV-serien Goliat. 
For livet tar nok en u-sving for McBride da en rappkjeftet advokat, med høyt hår, hornbriller, og vokabular som en sjøulk, klarer å røske ham ut av rusen og inn i en ny drapssak. 

En mann er blitt drept i en eksplosjon på en båt og arbeidsgiveren hevder hardnakket at det er selvmord. 
McBride aner ugler i mosen med god grunn, og sakte, men sikkert klarer han å finne tilbake til sin gamle kampform. 
Men ikke uten at det blir både blåveiser og knuste frontruter underveis. 

At motstanderen i denne saken er hans gamle advokatfirma som er villig til å ta i bruk alle midler for å stoppe ham, gjør ham bare ytterligere motstandsdyktig. 
Samtidig som det også kan leses mellom linjene at han desperat søker syndeforlatelse for hendelser i sin egen fortid. 

Serien er spekket med kjente skuespillere 

Du føler kanskje at du har hørt historien før? 
Det er ikke så rart, for Goliat er i aller høyeste grad inspirert av film noir og pulp fiction-sjangrene. 
Det blir ikke mindre tydelig av at han i tillegg kjører rundt i en kul Ford Mustang og har et trøblete forhold til sin ekskone og tenåringsdatter. 

Men selv om klisjeene står i kø i Goliat, er dette likevel en liten serieperle. 
Det er det flere grunner til. 

For det første er serien spekket med kjente skuespillere. 
Billy Bob Thornton gjør en strålende jobb som Billy McBride, og spiller ham akkurat passe kranglete og håpløs til at han er troverdig som seriens store antihelt. 
Men han får god hjelp til å bære serien av en rekke biroller man kjenner igjen fra andre serier, deriblant William Hurt, Maria Bello, Molly Parker og Mark Duplass. 

Det er et godt tegn hvis mange kjente navn takker ja til å bli med i mellomstore og mindre roller. 
Det betyr at de har full tillit til folkene bak serien, noe det er all grunn til her. 

Mannen bak Ally McBeal og Big Little Lies 

Serieskaper er ingen ringere enn David E. Kelley, som blant annet står bak serier som Ally McBeal, Chicago Hope, Boston Legal og Big Little Lies. 
Her virker alt fra musikken og stedene som besøkes, til scenene som utspilles, særdeles gjennomtenkt. 
Serien er full av små detaljer som film- og serienerder vil ha stor glede av. 

Som referansene til Hitchcock-filmen North by Northwest i sesong 2, så vel som den legendariske Santa Monica-baren Chez Jay i sesong 1, som er kjent for å være et av stamstedene til The Rat Pack på 60-tallet. 

Eksentrisk eiendomsmogul med en morbid hobby 

Der første sesong i stor grad utspiller seg som et klassisk, men likevel friskt rettsdrama, tar sesong to en mørkere vending. 
Her er det nesten så man kan kjenne eimen av Quentin Tarantino i kulissene. 

Ikke bare på grunn av den særdeles skumle mexicanske narkobaronen Gabriel Ortega, spilt av Manuel García-Rulfo, som også er kjent fra From Dusk til Dawn: the TV-series. 
Men like mye på grunn av rolletolkningen til skuespiller og serieskaper Mark Duplass, som spiller en rik og eksentrisk eiendomsmogul, med en særdeles morbid hobby. 

Som både spenningsserie og kultserie viser Goliat tydelig muskler og ingen tegn til tretthet. 
Her er det altså bare å håpe på rom for en tredje sesong. 
