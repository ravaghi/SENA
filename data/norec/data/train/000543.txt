SOCOM 4: Special Forces
Tøft 3D-spill, med åpenbare svakheter. 

"Hvem er jeg? 
Hvor er jeg? 
Hva er det som egentlig skjer?" 

Dette er ikke spørsmål du bør lure på når du kastes inn i et actionfylt spill. 

SOCOM 4: Special Forces er et solid actionspill, med store hull i fortellingen. 

Et eller annet sted ... i Asia? 

Du tar kontroll over soldaten Cullen Gray, som leder et lag med spesialsoldater på oppdrag i et litt vagt definert Sørøst-Asiatisk land. 

En terroristgruppe som kaller seg Naga truer stabiliteten, og derfor er både NATO og Sør-Korea hentet inn for å stabilisere situasjonen. 

Øh, vent nå litt. 
NATO? 
I Sørøst-Asia? 
Hva i alle dager gjør North Atlantic Treaty Organization der? 
Det får vi ikke vite. 

Spillets anslag gir lite informasjon om fortellingens kontekst, og forventer at jeg som spiller skal godta alt som skjer rundt meg. 
Det gjør det dessverre vanskelig (for meg) å akseptere historiens mange merkelige krumspring. 

Dette går også utover hovedfiguren i spillet, Cullen Gray. 
Han leder altså en spesialstyrke fra NATO, men snakker australsk? 

De aller fleste figurene i SOCOM 4: Special Forces er godt stemmelagt, og klarer å legge et ekstra lag til fortellingen. 
Dessverre ramler Cullen Gray inn som en liten klovn og ødelegger for de andre. 

Digg 3D og grafikk 

3D i spill er fortsatt en ny ting, og det fører til at kvaliteten på denne effekten varierer. 

Det er viktig å huske at 3D er et virkemiddel som skal tilføre spillopplevelsen noe unikt. 

Killzone 3 var et eksempel på 3D som ikke fungerte optimalt, fordi effekten var så kraftig at det ble slitsomt å følge med på handlingen. 

I Gran Turismo 5 viste 3D seg fra sin beste side, det gav ny dybde til selve opplevelsen. 
I SOCOM 4: Special Forces er 3D-effekten brukt på samme måte og gir tredjepersonsvinkelen mye dybde.. 

Den gir meg bedre forståelse over brettene, gjør det enklere å plassere lagkamerater i taktiske posisjoner og tilfører bildet en deilig realisme. 

De varierte omgivelsene gir også SOCOM 4: Special Forces et bra utseende. 

Move for spesielt interesserte 

Socom 4: Special Forces var et av de første spillene Sony viste frem i forbindelse med lanseringen av bevegelseskontrolleren Playstation Move. 

Move skulle være den første bevegelseskontrolleren som også var tilpasset skytespill - tidligere var denne typen teknologi kun brukt til familievennlige spill. 

Også her har Move (i likehet med Kinect og Wii) vist seg å fungere godt til familie-, sports- og selskapsspill. 

Likevel fungerer det ikke like godt i skytespillsjangeren. 

Slik du holder et gevær, kan du også holde Move-kontrollerne. 
Beveger du tuppen på kontrollerne mot skjermens kanter, snur da også spillfiguren og geværsiktet seg. 

Det er en uvant måte å spille skytespill på, og selv etter flere timer med testing er jeg ikke 100% sikker på at dette er riktig vei videre for denne typen spill. 

Etter kort tid ble jeg også veldig sliten i armene - vi nerder må jo innrømme at vi ikke akkurat er topptrente soldater. 

Jeg kommer til å spille SOCOM 4: Special Forces videre med vanlige håndkontrollere. 

Spennende samarbeid 

En av spillets viktigste deler er lagsystemet. 
Ved å taktisk plassere dine kompanjonger kan du flanke, sprenge, og snikdrepe de fleste hindringer på din vei. 

Spillet kan også spilles i samarbeidsmodus over nett, hvor dine egne venner kan ta rollen til de andre lagene i spillhistorien. 

Dette åpner for ordentelig taktisk samarbeid, og selvsagt mye kjefting over kommunikasjonssystemet. 

Jeg må likevel bemerke at det lille jeg har prøvd av dette, var sammen med utviklerne i Zipper Interactive - i et veldig begrenset tidsrom. 
Derfor er ikke denne delen tatt med i den endelige vurderingen av spillet. 

Vakkert og taktisk 

Til slutt sitter jeg igjen med følelsen av at det er brukt mye tid på å polere de taktiske delene av spillmekanikken, og grafikken. 

Det har dessverre gått utover selve fortellinga, som til tider er veldig mangelfull. 

Move-funksjonaliteten er også for spesielt interesserte, men under overflaten er SOCOM 4: Special Forces et godt actionspill. 

Spill på nett i samarbeidsmodus med kompiser, og glem fortellinga - da får du en fabelaktig spillopplevelse 
