Nims hemmelige øy
Eksotisk eventyr for den yngre garde. 

Jeg har en niese som er ni år gammel. 
Josefine kommer til å elske ”Nims hemmelige øy” av hele sitt hjerte. 
Dette må være en fantastisk film for unge jenter (og kanskje noen gutter), full av action, eventyr og dramatikk. 

Den vil kanskje ikke sette dype spor etter seg i filmhistorien, men er en solid familiefilm, og det er da noe! 
De aller yngste bør nok ha en eldre hånd å holde i, for det kan bli vel skummelt etter hvert! 

Bor på hemmelig øy 

11 år gamle Nim (Abigail Breslin) bor på ei hemmelig øy i Stillehavet med faren Jack (Gerard Butler), som er marinebiolog. 
Han drar ut på en liten ekspedisjon på havet, men blir overrasket av et forrykende uvær og kommer ikke hjem som avtalt. 

Samtidig utveksler Nim e-post med Alex Rover, den barske eventyrhelten hun har lest om i flere bøker, og overtaler Alex til å komme henne til unnsetning. 
Det Nim ikke vet er at Alex Rover egentlig er en nevrotisk forfatter og heter Alexandra (Jodie Foster). 

Øker i dramatikk 

Filmens setting er altså en liten vulkanøy i Stillehavet, og historien er flott fotografert mot spektakulære bakgrunner. 
Dette er bakteppet for en historie som øker i dramatikk, med virkningsfulle effekter. 

Fokuset skifter mellom Nim alene på øya, Jack ute på havet og Alexandra på sin strabasiøse reise. 
Kanskje kulminerer historien litt veikt, men veien dit byr på god underholdning. 

Klatrer i stupbratte fjell 

Abigail Breslin ble Oscar-nominert for ”Little Miss Sunshine”, og viser at hun fremdeles kan føre seg naturlig foran kamera. 
Hun er det minst plagsomme Hollywood-barnet på film akkurat nå. 

I denne filmen fyller hun godt funksjonen som unge kinogjengeres helt, selv om det virker litt i overkant imponerende at Nim kan klatre i stupbratte fjell og utføre andre halsbrekkende stunts. 
Kanskje er det ikke realistisk, men det gjør filmen spennende! 

Høydramatisk eventyr 

Filmen er dubbet til norsk, og det gjøres greit, men virker kunstig her og der. 
Det er kanskje ikke til å unngå, siden menneskers leppebevegelser er mer markante enn figurer i tegnefilm. 

Men jeg tror ikke det vil spille noen rolle for filmens målgruppe eller deres foreldre. 
De vil uansett ha en morsom opplevelse på kino, for ”Nims hemmelige øy” er et herlig, høydramatisk eventyr for hele familien 
