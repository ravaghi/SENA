Fornyet Nissan Juke prøvekjørt
Ingen revolusjon her, men små-merkelige Nissan Juke er blitt enda kulere siden sist. 
Og sikrere. 

Bilverdenens stygge andunge blir aldri noen svane. 
I hvert fall ikke denne generasjonen. 
Nå har vi nemlig konstatert ved selvsyn at når Nissan fornyer Juke, tukler de ikke med hovedingrediensene i designen. 

Dessuten har Nissan etter vårt syn fått en svane i form av nye Nissan X-Trail. 

Men hva gjør vel det? 
For vår del syntes vi den var kul allerede forrige gang - vi måtte bare komme over sjokket det var å møte bilen for første gang. 

For la det være sagt: 
Vi skjønner godt at bilen ikke faller i alles smak - og det er mildt sagt. 

Mini-SUV 

Men her er det altså foretatt et valg om å være annerledes, og Nissan står for det valget. 
Det er for øvrig ikke sånn at Juke har vært noen flopp i markedet - tvert imot har den solgt relativt bra. 
500.000 eksemplarer i Europa er i hvertfall nok til at bilen er synlig på veiene rett som det er, og dette bekrefter at Nissan traff godt med et nytt nisjeprodukt. 
Juke presenteres som en "B-segment crossover" eller altså som en lett SUV-aktig og mer høyreist småbil. 
Man kan også snu det om og kalle den en mini-SUV og det er kanskje den letteste måten å forstå den på. 

Juke har fått konkurrenter siden den ble lansert og flere vil komme til. 
Av de vi har kjørt kan vi nevne den noe større Opel Mokka, Renault Captur og Peugeot 2008. 
Man kan også eventuelt innlemme Skoda Yeti i denne kategorien. 

Den plasserer seg altså i Nissans rike crossover-utvalg nederst på stigen, under nye Qashqai, som vi nylig kjørte i 4x4-duell mot Skoda Octavia. 

Det er en relativt mild facelift bilen har vært gjenstand for, men den er ellers oppgradert på flere forskjellige plan og nok til at bilen føles mer moden enn den den erstatter. 

Dyr med firehjulsdrift 

Nissan Juke har i utgangspunktet forhjulsdrift, noe som holder både vekten og prisen nede. 
Heldigvis er kjøreegenskapene, som på Qashqai, av de bedre i kategorien og på grensen griper selvsagt elektronikken inn. 
Understyringen er relativt påtagelig på grunnversjonene og oppmuntrer ikke til altfor vilter kjørestil. 

Ønsker man firehjulsdrift må man velge versjonen med den sterkeste bensinmotoren på 190 hestekrefter. 
I hvert fall frem til nå har den kun blitt levert med øverste utstyrsnivå, Tekna. 
Prisene etter oppgraderingen har vi ikke ennå, men den burde ikke bli vesentlig annerledes enn på utgående versjon - som kostet rett over 360.000 kroner. 
(303.000 med forhjulsdrift). 

Overkill 

Vi prøvekjørte nevnte versjon for å føle litt på bilens potensial ved aktiv kjøring, og det ga for så vidt mersmak: 
Dette er fortsatt sprekt, velkjørende og bra balansert. 
Sist vi kjørte den i 200 kilometer i timen på Autobahn gikk det greit, stabilt og uten altfor mye støy. 
Denne gangen nøyde vi oss med å kjenne på forbedringene, som er moderate - men bilen er i hvert fall ikke blitt dårligere. 

Flesteparten av kundene vil nok uansett ikke etterspørre denne typen ytelser og vi kunne heldigvis si oss mer enn fornøyd også med den "fornuftige" forhjulsdrevne versjonen med liten, men sprek dieselmotor. 

Fin diesel 

For med denne oppdaterte dieselmotoren med beskjedne 1,5 liter slagvolum oppleves Juke fortsatt både frisk og sprek. 
110 hestekrefter og 240 newtonmeter er allerede greit på papiret og kombinert med en egenvekt på relativt moderate 1.305 kilo, og en fint utvekslet sekstrinns manuell girkasse, er ytelsene finfine. 

Samtidig holder motoren seg diskret i bakgrunnen med både lavt støynivå og så å si fravær av vibrasjoner. 
Toppfarten på 175 kilometer i timen og 0-100 på 11,2 sekunder forteller egentlig ikke så mye om hvordan bilen oppleves - det er fortsatt elastisitet og mellomakselerasjoner som er mest interessante for denne typen motor. 

Plusser og minuser 

Det er fortsatt det vi satte pris på sist som fremstår som positivt. 
For eksempel at Nissan har fått til et fint kompromiss mellom plassforhold og størrelse, grei fleksibilitet og de nevnte, spennende designløsningene. 

Bilen er nå hakket bedre når det gjelder veiegenskaper, og vi opplever den faktisk relativt underholdende å kjøre. 
Med et godt avstemt chassis og en direkte styring som er av de bedre i klassen, får den absolutt godkjent for kjøreegenskapene. 
Motortilbudet er også godt tilpasset bilen. 

Dessverre finner man også i oppgraderte Juke noen detaljer som skurrer - interiørfinishen er ikke den sterkeste siden ved bilen og det er synd Nissan ikke benyttet anledningen til å innføre lengdejustering av rattet. 
Det kan nemlig fortsatt bare justeres i høyden. 
Denslags burde vi bli spart for i 2014. 

Ellers er komfort i beste fall gjennomsnittlig, og fortsatt på den litt faste siden, med god sidestøtte i setet men noe kort sittepute. 
Lydnivået forekom oss meget akseptabelt, men man bør være forberedt på mer rullestøy på norsk asfalt enn hva tilfellet er på veiene i Portugal. 

Sikkerhet i fokus 

Et stort pluss til Nissan for å være tydelige på at sikkerhet er en av prioritetene når bilene videreutvikles. 
På utstyrssiden er det viktig og bra at også Juke nå har tilgang til teknologier inkludert i Nissans "sikkerhetsskjold": 
360-graders - oversikt via kameraer som viser bilens omgivelser i fugleperspektiv, sensorer for objekter i bevegelse bak bilen, blindsone- og fil-varsling, skiltgjenkjennelse og kollisjonsvarsling med autobrems. 

Det er bra at Nissan er med på den demokratiseringen av sikkerhetssystemer som er i ferd med å bre om seg. 

Prisene på oppgraderte Juke er i skrivende stund ikke kjent, men vi regner ikke med de store forskjellene i forhold til tidligere. 
