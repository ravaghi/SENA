Samsung ATIV Book 9
Kanskje verdens beste Ultrabook akkurat nå. 

Samsung ATIV Book 9 Plus er en premium Ultrabook med 13,3 tommer skjerm. 
Den minner mye om forgjengeren Series 9 som ble kronet med en sekser i vår test, men med noen unntak: 
Kraftig oppgradert innmat og en skjerm av en annen verden. 
Etter å ha testet den i en uke er vi overbeviste om at det er den beste ultrabooken vi har testet noen sinne. 

Slik er selve PC-en 

Modellen vi har fått kikke på er utstyrt med en Intel Core i5-4200U-prosessor fra den nye "Haswell"-generasjonen, 4 GB RAM og 128 GB SSD. 
Vekten er 1,4 kg, og maskinen er beskjedne 1,36 cm tykk, og sistnevnte er kanskje det mest oppsiktsvekkende rent designemssig. 

Kabinettet er i metall fra innerst til ytterst, og alle tilkoblingene sitter på høyre og venstre side. 
Her finner du to USB 3.0-porter, samt Ethernet-, VGA- og HDMI-utganger som alle krever overganger. 
Vi er ikke veldig glad i overganger, men det er kompromisser man må inngå or å få en så tynn PC som mulig. 

Tastaturet er baklyst og har taster som er isolerte fra hverandre. 
Det er meget fast, fint og behagelig å skrive på. 

Den store pekeplaten er imidlertid litt vel følsom, noe du vil merke ved dobbelklikk og når du kommer i skade for å berøre den med håndbaken. 
De beste pekeplatene skiller mellom håndbak (skjer ingenting), og fingertupper. 
Muligens kan dette fikses med nye drivere, det har vi i hvert fall sett på andre modeller. 
Pr i dag er dette et lite ankepunkt på ATIV Book 9 Plus. 

God lyd, god ytelse 

Under tastaturet sitter et sett stereohøyttalere som gir uvanlig god lyd tatt i betraktning tykkelsen. 
Her har Samsung virkelig lagt ned en god jobb! 
Relativt god fylde gjør at vi fint lytter til musikk og koser oss med en spillefilm uten å koble til hodetelefoner eller eksterne høyttalere. 

PC-en har god ytelse til de allere fleste oppgaver med unntak av krevende spill, og er også meget støysvak. 
Under tung belastning er viftene hørbare, men aldri sjenerende. 

Her er noen flere bilder: 

Men så over til det som for mange er det viktigste: 

Superskjerm, hva betyr det egentlig? 

De fleste bærbare PC-er i dag har skjermer på 13,3 og 15,6 tommer. 
Og velger du en PC i budsjettklassen er sjansene store for at skjermoppløsningen er relativt lav, som regel 1366 piksler horisontalt, og 768 piksler vertikalt. 
Oppløsningen på en PC-skjerm definerer den maksimale detaljrikdommen i skjermbildet, der hovedregelen er at jo flere piksler, jo skarpere bilde og tekst. 

Samsung ATIV Book 9 Plus har en 13,3" skjerm med smått utrolige 3.200 x 1.800 piksler. 

Det gir en pikseltetthet på 316,15 ppi (piksler per tomme), og det er i praksis tilnærmet umulig å oppdage pikslene for det blotte øye. 
Dette er uten tvil den beste skjermen vi har sett på en bærbar noen gang. 
Innsyn fra sidene, topp og bunn er ikke noe problem, det eneste ankepunktet er at overflaten er så speilblank at refleksjoner kan bli sjenerende under vanskelige lysforhold. 

Den høye oppløsningen gjør skjermen i stand til å vise samtlige piksler i et 6 megapiksels fotografi. 
Skarpheten blir så god at alt blir svært virkelighetsnært. 

Skjermen har ti berøringspunkter, og kan legges helt flatt med tastaturet for enklere fingerbetjening: 

Høy oppløsning betyr imidlertid også at tekst, ikoner og programvinduer blir mindre, og det kan slå negativt ut for lesevennligheten. 
Derfor kan du i operativsystemet skalere opp tekst og andre elementer slik at de fordeles over flere piksler, og dermed figurerer som større på skjermen, eller gå ned på oppløsningen. 

Samsung har faktisk valgt sistnevnte når vi får levert PC-en til test. 
Oppløsningen er satt ned til full HD - 1920 x 1080 piksler. 
Når vi senere endrer denne til 3200 x1800, får vi en advarsel på skjermen om vi virkelig vil gjøre det, for alt vil bli veldig smått. 

Oppskalering påkrevd 

Og det er helt korrekt. 
Å bruke denne PC-en uten å endre på skaleringen i klassisk Windows-miljø er imidlertid svært vanskelig, uansett hvor godt man ser, og med denne videoen har vi forsøkt å demonstrere hvor smått allting blir: 

I det nye Modern UI-grensesnittet i Windows 8 og 8.1 skjer denne skaleringen automatisk, mens det klassiske skrivebordet og standard Windows-programmer krever at du gjør en innstilling på kontrollpanelet. 
Prosessen har vi beskrevet i denne artikkelen. 

Ulemper i Windows 8, bedre i 8.1 

Skaleringen har imidlertid noen negative sider, da mange programvinduer ikke har tatt høyde for å støtte dette. 
Her ser du for eksempel hva som skjedde med menyen i et av våre testprogrammer da vi skalerte alt til dobbel størrelse: 

Den gode nyheten er at Windows 8.1 skalerer langt bedre enn Windows 8. 
Her ser du hvordan menyene framstår med samme oppskalering i Windows 8.1: 

Svært god batteritid 

En av de store fordelene med siste generasjon Intel-prosessorer er at de bruker mindre strøm enn sine forgjengere. 
Til dels mye mindre, uten at ytelsen har blitt skadelidende. 
Samsung ATIV Book 9 Plus drar virkelig nytte av dette. 
Ved minimal belastning holdt batteriet ut i hele 748 minutter før maskinen slo seg av. 
Det er nesten 12 1/2 timer! 

Ved kontinuerlig videoavspilling holdt batteriet ut i nesten 6,5 timer. 
Det skulle bety at du kan forvente rundt 8-9 timer batteritid ved normal, variert bruk, som er minst et par timer bedre enn forgjengeren. 
Det er ikke helt på nivå med Apple MacBook Air, men fortsatt en svært bra batteritid. 

Konklusjon 

Samsung ATIV Book 9 er en svært vellykket PC. 
Med unntak av den litt følsomme pekeplaten og at du trenger overganger til en del av tilkoblingene, er det i det hele tatt svært lite å trekke. 
Hele brukeropplevelsen, med den svært gode byggekvaliteten, skjermen og gode batteritiden veier opp, og derfor ender vi på en sekser på terningen - som representerer det beste av det beste i markedet. 

Modellen er på vei til butikkene i skrivende stund, og vil være på plass mot slutten av neste uke, får vi opplyst fra Samsung. 
Prisen på vår konfigurasjon vil ligge på 11.990 kroner veiledende. 
Det er mye penger, men du får prima vare. 

Få også med deg testene av de andre ultrabookene som også endte opp med en sekser: 

Samsung 940X3G-K01SE 
