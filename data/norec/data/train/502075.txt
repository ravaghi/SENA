Konkret og følsom poesi om det skitne livet
Fredrik Hagens siste bok er en organisk diktsamling der Darwin er mer fremtredende enn Gud. 

I skandinavisk lyrikk er det en tendens til å skrive konkret, kroppslig og hverdagslig poesi, uten å tape blikket for de større sammenhenger mennesket går inn i. 
Oddingen Fredrik Hagen, som i 2017 debuterte med poesisamlingen «Jeg kom plutselig til å slutte å tenke på deg», følger opp denne trenden i sin ferske diktsamling, «Alt er barndom». 

Den fysiske kroppen står i sentrum i en bok hvor ensomhet, tilhørighet, evighet og øyeblikk flyter sammen. 
Noen ganger blir språket litt for hverdagslig, men Hagen har samtidig skapt urolige og flertydige tekster med assosiativ, bevegelig poesi. 

«Alt er barndom» kan også minne om en roman. 
Vi møter jeg-forteller Jonas og hans kjæreste Rakel som bor i Bergen, med evig regn. 
Jonas er arbeidsledig, mens Rakel arbeider på et pleiehjem. 

Diktene tar ofte form av korte, nærmest spontane refleksjoner og tankestrømmer, noen ganger inspirert av hva jeget har lest i en bok: 
«På nattbordet har jeg alltid et tårn av bøker. 
/ Milan Kunderas Latteren og glemselen ligger øverst akkurat nå. 
Den leser jeg om og om igjen. 
Bøkene han skriver prøver å etterligne livet. 
De handler om alt på én gang. 
/Alt på en gang. 
/Smerten i fingrene når jeg klemmer dem i bildøren. 
/Huden hennes som den er nå og som den kommer til å bli senere. 
/Barn som pugger sanger til de ulike spurvefuglene. 
/Old Trafford om natten, helt forlatt.» 

I «Alt er barndom» lengter ikke jeg-et tilbake til en tapt naturidyll, slik de romantiske dikterne i sin tid gjorde. 
Naturen i denne diktsamlingen er hele tiden nærværende i form av muggsopp som gror frem, eller sekreter som spytt og blod. 
Tankestrømmer kobler natur til destruksjon og ødeleggelse, snegler kryper i hjernen, mikrober i magen ligner rovdyr. 
I boken kobles levende organismer assosiativt sammen på en måte som visker ut grenser mellom dyr, menneske og natur. 
Det kravler og kryper av liv over alt, og det er en mørk og melankolsk stemning som dominerer. 

De konkrete, roman-lignende situasjonene skaper en fin, jordnær kontrast til uroen mellom linjene. 
Det originale med «Alt er barndom» er at det dystre synet på verden korrigeres i en liten, talende episode der Rakel får ordet. 
Deretter tar kjæresteforholdet slutt. 
Det åpner for å lese de poetiske og assosiative tekstene som projiseringer fra et menneske i ubalanse, som verdensanskuelsen til en katastrofetenker. 

«Alt er barndom» er bedre og strammere komponert enn fjorårets debutsamling. 
Samtidig har Fredrik Hagen videreutviklet sitt poetiske talent for å skape stemning og nærvær i språket. 
Hagens poesi har noe umiddelbart tilgjengelig over seg. 
Muligens er det noe urettferdig å kritisere språket for å være litt for hverdagslig all den tid det er tilsiktet. 
Det er bare én måte å finne ut om du er enig med denne anmelderen, nemlig å lese boken selv. 
