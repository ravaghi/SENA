TEST:Amadeus Internett-radio med DAB+ 

Kjøkkenets nye radiokonge? 

Det norske folk nølte lenge med å skrote FM-radioene og isteden gå for det nye DAB-systemet som ble tungt markedsført av NRK og P4. 

Vendepunktet 

Men i februar 2011 kom det et vendepunkt. 
Da bestemte nemlig kulturminister Anniken Huitfeldt at FM-båndet skal skrus av i 2017, og i det siste har salget virkelig tatt av. 

På hjemmebane hører likevel mange på nettradio, enten via mobil, PC og/eller trådløse høyttalere. 
Der er utvalget av kanaler størst. 
I tillegg til nesten alle norske kanaler (inkludert NRK-kanalene) kan du også høre på BBC og mange titalls tusen kanaler med musikk og annet innhold. 

At DAB (og senere DAB+) også har sin plass, er det likevel liten tvil om. 
Det er gratis, og fungerer også om internett ikke er tilgjengelig. 

Alt i samme radio 

Med Amadeus Internet Radio får du både nettradio, DAB, DAB+ og gode, gamle FM. 
I tillegg kan den spille av musikk du har liggende på disker tilknyttet hjemmenettverket ditt. 

Denne videoen viser hvordan radioen er i praktisk bruk: 

Litt for ofte er nettverksradioer nokså kronglete å sette opp, men siden Amadeus støtter standardprotokollen UPnP uten DNLA-tillegget, kommer musikken fra nettverksdiskene våre opp umiddelbart. 

Radioen støtter både MP3, WMA, WAV, AAC og FLAC, men dessverre ikke Apple Lossless. 

Det siste er underlig, siden formatet nå er åpent og benyttes av et stort antall lydbevisste iTunes-brukere. 

«Generisk» radio 

Det er mange «alt mulig»-radioer med nett, DAB, DAB+ og FM der ute etterhvert, og de fleste koster et sted mellom 1500 og 2000 kroner. 
Flere av dem dukker også opp under ulike navn, og man er nesten fristet til å kalle dem for «generiske». 

Og ganske riktig, vi fant faktisk akkurat samme kabinett (med uten DAB/DAB+) på en handlerunde i Berlin nylig: 

Så hva er spesielt med akkurat denne radioen? 

Det første vi merker oss er skjermen. 
Mens andre radioer vi har prøvd viser informasjon med grønne eller grå bokstaver på en skjerm som like gjerne kunne vært laget i 1990, kommer det fine fargebilder opp på Amadeus-radioens lille skjerm. 

Radioen støtter nemlig RadioVIS, en ny standard som gjør at radiostasjonene kan vise informasjon i form av bilder og grafikk, og ikke bare tekst. 

Og jada: 
Det ser unektelig flott og moderne ut, men vi føler kanskje at tekstinformasjon kan være vel så informativt. 

Ikke alle DAB/DAB+-stasjoner støtter systemet, og ofte tar det tid før grafikken kommer opp. 
Så noe absolutt must er ikke dette. 

God app-styring 

Amadeus har også laget en smart app som gjør at du kan velge stasjoner fra mobilen eller nettbrettet. 
Du kan også styre volum og andre funksjoner. 

Dette er praktisk fordi det lar deg styre radioen fra andre steder i huset. 

Her ser du hvordan appen virker: 

Selve appen har et enkelt og logisk menysystem, og du er sjelden i tvil om hvilke valg du skal ta. 
Det skal likevel sies at vi av og til hadde problemer med å finne radioen, men stort sett fikk vi forbindelse noen sekunder etter oppstart. 

Settes opp fra nettsted 

Oppretter du en konto på nettstedet www.wifiradio-frontier.com (her må du huske å få med deg «www»!), kan du sette opp radioen med dine favoritt-internettstasjoner. 

Allsidig, brukervennlig og god lyd 

Med mange DAB/nettradioer vi har prøvd høres det ut som lyden har kommet helt til sist. 

Men med Amadeus er ikke dette tilfellet: 

Stemmer er tydelige, og selv om du aldri får noen fullgod autofil opplevelse med en bordradio i denne størrelsen fungerer musikk av alle typer overraskende bra. 

Enda bedre blir det om du kobler radioen til et godt stereoanlegg, slik du har muligheten til via linjeutgangen. 

Dessverre finnes det ingen hodetelefonutgang med variabelt volum. 
Radioen støtter heller ikke Bluetooth eller AirPlay. 
Derimot har Amadeus lagt til en linjeinngang, slik at du kan spille av musikk fra mobil og andre kilder via passende ledning. 

Alt i alt opplever vi den likevel som en brukervennlig, allsidig og vellydende bordradio som vil tilfredsstille de fleste. 
