Anmeldelse av «Føniks»:Når barn må oppdra voksne 

Camilla Strøm Henriksen tar noen djerve valg i sin debutfilm om neglisjerte barn. 

Om du introduserer en revolver i en film eller scene, vil publikum bli sittende gjennom hele forestillingen og vente på skuddet. 
I hvert fall insisterer dramaturger på at det er slik. 

I Camilla Strøm Henriksen debutfilm introduserer hun oss midtveis for noe enda mer dramatisk som vil forfølge oss, og jeg skal ikke røpe hva det er. 
Men det er et dristig sjansespill fordi det kan når som helst få historien til å tippe over i feil retning, om det ikke balanseres riktig. 

Barn med foreldreansvar 

Frem til da har vi blitt kjent med søsknene Jill (Ylva Bjørkaas Thedin) og Casper Falck-Løvås (Bo) som lever i et dysfunksjonelt samboerskap med sin mor, Astrid (Maria Bonnevie). 

Sistnevnte er en alkoholisert frilanskunstner med et så lavt selvbilde at den 12-årige datteren ofte fungerer som hennes psykolog. 
Jill har lært seg å tolke morens humørsvingninger, og gjør alt hun kan for å beskytte familien overfor innsyn fra skole og sosialvesen. 
De lever i en romslig leilighet på Oslo vest, innredet i en bohemsk stil som er mer shabby enn shabby chic, og på overflaten ser det ikke så ille ut. 

Uutholdelig krysspress 

Men alt avhenger av at Jill opprettholder fasaden av normalitet. 
Hun befinner seg i en krig innenfor husets fire vegger, men kjemper med nebb og klør for å holde fortet mot inntrengere utenfra. 
Hun er ennå ikke stor nok til å se at det finnes en vei ut, og skjønner ikke sin egen voksende aggresjon overfor moren. 

Dette krysspresset har Strøm Henriksen bakt inn i manus på en overbevisende måte, og Bjørkaas Thedin spiller hovedrollens forvirring med en uskyld og et åpent ansikt som er hjerteskjærende. 
Bonnevie har spilt dopavhengig mor før (i Engelen), og det er få skuespillere som kan veksle like uanstrengt mellom det sårbare og det hensynsløse. 

Overnaturlige innslag 

Strøm Henriksen har basert handlingen delvis på eget liv, men hun er ingen kjøkkenbenk-realist. 
Sammen med filmfotograf Ragna Jorming og produksjonsdesigner Eva Norén skaper hun visuelt slående omgivelser som gjenspeiler Jills frykt og den forvandlingen hun gjennomgår psykologisk. 

Istedenfor å utstyre Jill med for mye selvinnsikt og forklarende dialog, får vi servert noen overnaturlige innslag som på en forbilledlig måte antyder mer enn de forklarer. 

Uavklart avrunding 

Som i så mange oppveksthistorier om barn som står på terskelen til ungdomstiden, og holder på å løsrive seg fra destruktive foreldre, finnes ingen forsoning. 
Derfor får vi heller ingen enkel avrunding. 

Likevel opplevde jeg slutten som for uavklart, og det nevnte dramatiske omslaget midtveis som endrer historien, er ikke balansert på en tilfredsstillende måte. 
Jill virker for uberørt av det, eller rekker ikke å ta det innover seg. 
Til tross for denne svakheten holder Føniks langt på vei mål som spillefilmdebut, og Strøm Henriksen er en registemme vi bør kunne regne med fremover. 
