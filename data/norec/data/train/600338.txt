Dystert i Boston
KRIM 

USA 2015 

Regi: 
Scott Cooper 

Manus: Mark Mallouk, Scott Cooper, Dick Lehr, Gerard O'Neill 

Skuespillere: Johnny Depp, Benedict Cumberbatch, Juno Temple, Corey Stoll, Dakota Johnson, Joel Edgerton, Kevin Bacon, Adam Scott, Peter Sarsgaard 

Musikk: 
Tom Holkenborg 

Aldersgense: 
15 år 

«Black Mass» er filmen om hvordan gangsteren James «Whitey» Bulger på 1970-tallet fikk styringen over store deler av Boston. 
Bulger var involvert i alt fra pengeutpressing og narkotikalanging til mord, men slapp unna med det fordi han også var informant for FBI. 
Dessuten var han bror av delstatssenatoren og hadde vokst opp sammen med agenten som etterforsket ham. 
Systemet var kort sagt gjennomkorrupt. 

Til tross for en distraherende kunstig sminke, er det fint å se Johnny Depp gjøre noe annet enn å fjase. 
Det begynner å bli en stund siden sist. 
Samtidig må det sies at hans fremstilling av Bulger er heller endimensjonal. 
Sånn rent bortsett fra å drepe folk på kvalmende effektivt vis, går Depp strengt tatt bare rundt og ser forbannet ut. 
Han får James «Whitey» Bulger til å fremstå mer som et symbol på ondskap enn et menneske av kjøtt og blod. 

Likevel, Hollywood lager ikke mange seriøse, skuespillerdrevne spenningsfilmer lenger. 
Og selv om «Black Mass» også som helhet kan oppleves endimensjonal — scene etter scene har akkurat den samme dystre tonen - og ikke kan måle seg med en sammenlignbar film som «Mafiabrødre» (1990), skal vi være glade selv for de forsøkene som bare nesten sitter. 
