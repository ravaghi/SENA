Battleship
Maksimalt med smell for pengene! 

Det var flere enn jeg som stusset da det ble kjent at Hasbro planla en film basert på det klassiske brettspillet Battleship. 
Hva kunne dette bli? 

Og svaret er en overdådig effektorgie som gir maksimalt smell for pengene. 
Eller ”bang for the buck”, som amerikanerne kaller det. 

OG Battleship er fryktelig amerikansk på godt og vondt. 
Historien er akkurat passe glatt og teit, slik det kler slike filmer. 
Den har flere hylende åpenbare plotthull, men jeg klarer ikke å bry meg om slike filledetaljer i en slik sammenheng. 

Jeg ler både av og med filmen, den er teknisk velgjort, underholder skamløst og er en nydelig match med smørdynket popcorn! 

Skumle hensikter 

Tungen må rett i munnen når utgangspunktet for historien skal beskrives. 

En marineøvelse utenfor Hawaii blir alvor når skipene får kontakt med utenomjordiske romskip, som lander i havet med skumle hensikter. 

Brødrene Alex og Stone (Taylor Kitsch og Alexander Skarsgård) blir sentrale i kampen som følger, der mannskap på flere skip må bekjempe inntrengerne og finne ut hva de egentlig vil. 

Superbredt publikumsfrieri 

Filmen ser ut som den er snytt ut av Michael Bays nese, kombinert med Roland Emmerich sin våteste drøm, men det er Peter Berg (Very Bad Things, Welcome To The Jungle) som har regissert dette. 

Han viser at han behersker en fullblods effektfilm med den rette miksen av corny dialog, endimensjonale figurer og glimt i øyet. 

Joda, det er mange elementer ved Battleship som vil få viderekommende filmkjennere til å vri seg i kinosetet, men denne filmen er ikke for dem. 

Dette er superbredt publikumsfrieri i episk forstand. 
Brød og sirkus til folket! 

Vil være Independence Day 

Det finnes faktisk figurer i filmen som er verdt å merke seg mellom alle de visuelle effektene. 
Kitsch og Skarsgård er gode som actionbrødre. 
Rihanna er visst en krysning av radaroperatør og skytter, og gjør ikke skam på seg. 

Liam Neeson er solid i sine korte opptredener som admiral. 
Brooklyn Decker er åpenbart ansatt som eye candy. 

Og Hamish Linklater spiller rollen som forsker akkurat slik Jeff Goldblum gjorde det i Independence Day. 
Det er nok ingen tilfeldighet. 
Battleship vil være Independence Day til vanns. 

Den har det visuelle fyrverkeriet, men jeg savner mer av Emmerich sin spenningsoppbygging og det hadde heller ikke skadet med mer humor. 

Krigsskip-porno? 

Siden det er forventet at jeg skal pirke, kan jeg gjerne påpeke at de ekstraterrestrielles presumptivt overlegne teknologi blir merkelig lite benyttet, at deres invasjonsplan virker lite gjennomtenkt og at enkelte skipsmanøvre vil få båtfolk til å storme sinte ut av kinosalen. 

Men jeg gir egentlig blaffen i det. 
Jeg ble godt og vel underholdt med Battleship, tross alle feil og mangler. 
Dette er ren krigsskip-porno, om et slikt uttrykk kan brukes. 

Det eneste som egentlig mangler, er at Cher dukker opp i trang trikot for å synge If I Could Turn Back Time. 
Har du sett musikkvideoen, forstår du sammenhengen. 
