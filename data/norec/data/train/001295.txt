Tøffere enn toget
Rihanna: 
Rated R 

Rihanna har snørt på seg boksehanskene. 
Dessverre hindrer den høye guarden henne fra å gjøre Rated R til et knockout-album. 

Robin Rihanna Fenty har kastet paraplyen og tar et regntungt oppgjør med Chris Brown på sin fjerde albumutgivelse; Rated R. 21-åringen har definitivt gjennomgått en make-over, og det er en tøffere, mørkere og hardere frøken vi har å gjøre med her. 
Rihannas nye image kommer også til uttrykk i albumets cover, samt på pressebildene, hvor hun viser seg hardt sminket, kortbarbert og omkranset av piggtråd (!), kjetting og sort skinn. 
Men man skal som kjent ikke dømme en bok på omslaget, så la oss derfor ta turen inn i Rihannas nye, musikalske verden. 

Førstesingelen "Russian Roulette" er det mørke, musikalske knyttneveslaget adressert ekskjæresten Brown vi alle har ventet på. 
Rihanna slår tilbake, og hun gjør det med stil! 
På "Wait Your Turn" er hun tøffere enn noen gang: 
Akkompagnert av tunge beats og mørk, detaljrik produksjon (signert våre venner i Stargate) nærmest bjeffer hun frem strofer som "It’s just the way, the game is played, It’s best if you, just wait your turn". 
Med et påfølgende melodiøst og über-fengende refreng puster hun Beyonce i nakken. 
På "Hard" får Rihanna gjestebesøk av Young Jeezys karakteristiske raspevokal, og han og Rihanna danner en uslåelig, hard duo du definitivt ikke ønsker å komme i bråk med. 

Men Rihanna viser seg også som sårbar, myk og personlig i flere av låtene." 
Stupid in love" er balladen som vitner om at dama har selvinnsikt og bruker musikken som selvterapi. 
"I may be dumb, but I`m not stupid in love". 
Også denne er StarGate-produsert og har et melodiøst pianohook. 
Låta er på grensen til ektefølt, men treffer likevel ikke helt og forblir en av Rihannas mange nesten-monsterhits på denne plata. 

Rated R er først og fremst et meget godt (over)produsert album hvor Rihanna sliter litt med å holde hodet over sin egen produksjon. 
Jeg tar meg til stadighet i å undre over hvordan hun egentlig høres ut. 
Hvordan hun ville hørtes ut a cappella, og om hun noen gang har tenkt til å blottstille seg en smule, sånn rent musikalsk. 
Det vitner om et album som er veldig lite organisk, og en Rihanna som er veldig tøff i trynet. 
