Eldre-jackass med dame
Denne tsjekkiske filmen er full av geriatriske stereotyper som det allerede finnes for mange av. 

Den er også et eksempel på at filmer om gamle folk aldri får 18 års aldersgrense fordi de beveger seg i det samme kulturlandskapet som barne-TV for de yngste. 
«Autumn spring» er likevel en djevelsk innsiktsfull liten historie om gjelling av gamle menn. 

Frantisek er en jackasser på nesten åtti. 
Sammen med en nyresjuk kamerat på samme alder utsetter han omverdenen for drastiske stunt som omverdenen ikke alltid ser humoren i. 
Dessuten bryr han seg ikke om begravelser, han interesserer seg ikke for hvem som dør og han lager papirfly av dødsannonser, mens kona Emilie samler gravferdspenger i kakebokser og dyrker sitt eget fremtidige støv. 
Sønnen har to utgåtte og ett gjeldende ekteskap å holde orden på og vil ta leiligheten fra foreldrene, men Frantisek er en snedig fyr som aldri gir opp. 

Så jacker han litt for seriøst med essene sine, og dermed blir Emilie alvorlig opprørt. 
Frantisek må krype til korset og love varige holdningsendringer. 
Slik blir den klovnende filmen klok og skildrer med kirurgisk åpenhet hva som ofte skjer blant gamle folk når maktbalansen forstyrres. 
Den ville prinsen som Emilie en gang forelska seg i, blir en stille stue-vallak som løser kryssord, kikker ut av vinduet og ikke vet hvilken dag det er. 
Han har ikke lov å besøke sin medskyldige lenger. 
Han dilter med på kirkegårdsturer og lever i et personlighetsutslettende matriarki der ingen mannlige ting betyr noe lenger. 
Damene vinner alltid alderdommen. 

«Babí léto» har en optimistisk og lys vri, for den fantaserer fram ei gammal dame som antakelig ikke finnes i virkeligheten. 
Det gjør filmen til en søtere opplevelse enn den egentlig burde ha vært, men OK. 
Når lyset slås på, husker vi fremdeles best ansiktene til de to gubbene som sitter ved vinduet i hver sin etasje og stirrer urørlig ut på ingenting. 
Den ene er forresten død. 

Epilog: 
Som 82-åring tok hovedrolleinnehaver Vlastimil Brodský livet av seg i Praha den 20. april 2002. 
Stella Zázvorková, som spiller Emilie, døde 18. mai i år av hjerteslag. 
