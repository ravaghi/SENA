Ny og frisk etter 15 år
Placebo har et sterkt sommeralbum i ryggen. 
Det dro de nytte av i går. 

Brian Molko & co. er gjengangere på Quart, men denne gang var de skikkelig skodd med albumet «Battle for the sun». 
Naturlig nok plukket de hyppig sanger derfra i løpet av den timen de sto på scenen, mens den røde kveldssola sank foran dem. 

«Ashtray heart», «Battle for the sun» og «For what it's worth» kom kjapt, mens «The never-ending why» fikk en mektig scenedrakt. 
Sangen vokste seg enda større og sterkere enn på platen og framsto i går nesten som en ny signaturlåt for bandet. 

Placebo har med seg en fast livegjeng på tre ekstra medlemmer, og lydbildet var både mektig og flott i går. 
Ikke minst er felespillet til Fiona Brice et pluss. 

Engelske Molko er ingen unggutt lenger og kler seg mer og mer med stil, mens svenske Stefan Olsdal heller ikke stikker seg så voldsomt fram i disse dager. 
Den mest iøynefallende er nå den nye trommisen Steve Forrest fra California, i et band som er nesten like mye omtalt for sine seksuelle legninger som for musikken. 

Bandet har holdt det gående siden 1994 og har et albumsalg på rundt 10 millioner eksemplarer bak seg. 
Det betyr også en rekke hitsingler, og gårsdagens konsert bød blant annet på «Every you every me» og «Infra-Red», i samme mektige versjoner som sangene fra det siste albumet. 
I det hele tatt har Placebo en skikkelig revitalisering på gang, og slik så de da også ut i går. 
Men særlig snakkesalig er den godeste Brian ikke. 
Det holdt med å komme inn til ekstranumre og å bukke og takke på høflig vis. 
