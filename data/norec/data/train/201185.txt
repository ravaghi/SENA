TV-TEST:Panasonic TX-L42D25E 

Ja, det er faktisk sant. 
Også Panasonic lager LED TV-er, de er bare ikke så godt kjent. 

Vi har gitt Panasonic mye skryt de siste årene, og det er ikke uten grunn. 
Deres plasma-modeller leverer jevnt over et godt bilde i alle prisklasser, og VT20 er fortsatt den beste 3D-modellen vi har testet. 

Her er de siste testene av Panasonic G20, X20 og VT20 

Dagens testmodell skiller seg likevel ut ved å være et LCD-panel med kant-LED belysning, og et helt annet design. 

Førsteinntrykk 

Vi ble gledelig overrasket da vi pakket opp TV-en. 
Den grå/sølv-aktige rammen skiller seg tydelig ut fra Panasonics noe foreldede plasma-design, og kant-LED gjør den også en god del slankere. 

Innholdsfortegnelse: 
FørsteinntrykkMenysystemetBildekvalitetFinesser og lydkvalitetKonklusjon 

Fjernkontrollen kjenner vi igjen fra alle de andre Panasonic-modellene, men her kommer den altså i sølv. 
Kontrollen fungerer helt ok, men er utstyrt med litt for mange knapper slik at litt tilvenning er nødvendig. 

Som nesten alle andre TV-er i dag er også inngangene og en slump med finesser på plass: 
Du får blant annet fire HDMI, VGA for PC-bruk og en komponentinngang. 
TV-en er også godkjent for RiksTV med plass for egen kortmodul rett i TV-en. 
Via USB-inngangen kan du også koble til harddisk og ta opp TV-program direkte på denne. 
Dette er en snedig funksjon vi har testet før, og vi går derfor ikke nærmere inn på den i denne runden. 

Menysystemet 

Som vanlig gir Panasonic et svært overbevisende inntrykk selv rett opp fra esken: 
Bildet er nøytralt og ansiktsfargene ser naturlige ut. 
Her er det mange produsenter som har mye å lære. 

Menysystemet er klassisk Panasonic, og hvorfor ikke: 
Det er enkelt og det virker. 
Skal vi pirke litt er imidlertid både LG og Philips eksempler på produsenter som gjør innstillingsmenyene enda mer brukervennlige - selv for de som aldri har finstilt en TV før. 
Likevel: 
Disse modellene krever også litt mer justering enn Panasonicen, så i sum jevner det seg altså ut. 

I motsetning til de billigste Panasonicene får de spesielt interesserte her også litt mer å bryne seg på her, i form av mer avanserte bildemenyer. 

Bildekvalitet 

Førsteinntrykket av sortnivået var bra, men side om side med Philips 8605 og LG LX950 ser vi at den ikke når helt opp. 
Sortnivået er rett og slett litt blassere over hele linjen. 
Det skulle forøvrig bare mangle også, for selv om Philipsen nå fås til rundt 13.000 er det tross alt en modell som ligger i en høyere pris- og kvalitetsklasse enn Panasonicen, som nå fås til rundt 10.000 kroner om du leter litt. 
Til vanlig TV-titting i standard- og HD-kvalitet (og uten modeller å sammenligne med i stua) synes vi faktisk at dette er riktig så bra. 

Panasonicen gjør også en god jobb når det gjelder Blu-ray, men filmentusiastene bør være klar over en ting: 
Panelet lider dessverre av litt lysgjennomtrenging fra LED-diodene, noe som kan være et irritasjonsmoment når du ser på film i helt mørke scener. 
Også dette er noe du slipper om du går litt opp i pris, og bør være verdt å merke seg. 

På pluss-siden har imidlertid Panasonic langt mindre gjenskinn fra panelet enn det de nevnte LG og Philips-modellene har. 
Dette er en klar fordel hvis du har mange vinduer i stua, eller ikke orker å dimme lysene hver gang du skal se film. 
Med andre ord: 
Her må du velge hva som er viktigst for deg. 

Vi noterer også at Panasonicen ikke er like god på store panoreringer i bildet, det blir litt hakking i bildet her, men igjen: 
Panasonicen fås altså til rundt 10.000 kroner om du leter litt - og for mange er fortsatt pris det avgjørende. 

Når det gjelder innsynsvinkel er forøvrig Panasonicen bedre enn Philipsen, og mer på nivå med LG-modellen. 
Den har forøvrig også en dreibar TV-fot. 

Finesser og lydkvalitet 

TX-L42D25E mangler 3D-mulighet, men ellers er det meste på plass. 
Lan-inngangen på baksiden gir deg tilgang til Panasonics nettfunksjoner (Viera Cast) og mulighet til å spille av visse video- (AVCHD, DivX, og MPEG2) - og lydformater, i tillegg har vi også nevnt opptaksfunkjsonen du får via USB-inngangen. 

Lydkvaliteten er forøvrig helt ok, og lysår bedre enn den du får på den langt dyrere LG-modellen. 

Konklusjon 

TX-L42D25E er et spennende tilskudd for Panasonic og bildemessig har den lite å skamme seg over. 
Problemet er at konkurransen i LED-klassen er knallhard, og vi er rett og slett litt usikre på om den er spesiell nok til å skille seg ut: 
Jo, den har bedre design enn andre Panasonicer, men er ikke spesielt mer spennende enn konkurrentene i samme prisklasse. 

Faren for kannibalisering er også stor. 
Personlig tror jeg tidligere Panasonic-eiere heller vil prioritere plasma-modellene. 
G20 i 42-tommer fås f.eks. til latterlig lave 7.250 kroner, og er et bedre valg for deg som er på budsjett. 
Og ser du mye på film, ville jeg heller gått for G20 i 50-tommers størrelse, som nå fås fra 10-11.000 om du leter litt. 
Det er faktisk omtrent den samme prisen som du må betale for TX-L42D25E... 

Totalt ender vi derfor opp på en firer på terningen. 

Her er de siste testene av Panasonic G20, X20 og VT20 
