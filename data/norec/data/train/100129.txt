Whitesnake:«Good To Be Bad» 

(SPV / Indie) 

Det er så politisk ukorrekt å gi denne platen et godt terningkast at det bare må gjøres! 

For visst er det godt å være slem og good to be bad. 
Hele ti år har gått siden det forrige fremstøtet fra puddel-heavyens storheter, men tidsbildet de sender ut i 2008 er tyve år gammelt - og klassisk! 
Dagens gitarister Doug Aldrich og Reb Beach slynger ut melodiske riff med en lyd som er den tjukkeste på denne siden av Boston, og David Coverdale - atskillig mer rusten i røsten, men likevel effektiv - har fremdeles Robert Plant som sitt største vokalidol. 
Som låtskriver av nonsens-tekster med hektende melodier er Coverdale også sterkt preget av sitt forrige band, Deep Purple. 

Dette er melodiøs, ufarlig og utskjelt hardrock av typen som ble brutalt drept da grønsjen kom, men som alltid har hatt et trofast publikum. 
De kommer til å elske dette friske, vellykkede comebacket. 
Spill høyt! 

Anbefalte kjøp: 
«Best Years», «Call On Me», «Good To Be Bad» og «Lay Down Your Love». 
