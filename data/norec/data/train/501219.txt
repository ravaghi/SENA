Stramt
Nordisk Beethoven-samarbeid. 

Vi er kommet til bind ti i serien med Beethovens orkesterverk som danske Thomas Dausgaard og Svenska Kammarorkestern, Örebro spiller inn for norske Simax. 
Denne gang er det nieren det dreier seg om, den store korsymfonien, et verk man har hørt så mange ganger at man nesten er blitt døv for det. 
Men så klinger det likevel nytt og friskt. 

De svenske musikerne spiller ikke på periodeinstrumenter, men de og Dausgaard har lært av oppførelsespraktikernes erfaringer og gir oss en stram, «mean and lean» 
Beethoven uten vibrato, med voldsomt trøkk i de raske satsene, med smekk på alle aksenter og med maksimal markering av alle dynamiske kontraster. 

At det bare er 38 musikere i orkestret, gir klarhet og gjennomsiktighet i satsbildet, uten at fortepassasjene blir påfallende svake av den grunn. 
Med seg har de Danmarks Radios veltrimmede kor og fire sangsolister der spesielt Inger Dam-Jensen og Lars Cleveman utmerker seg. 

PETER LARSEN 

Enig med vår anmelder? 
Si din mening her. 
