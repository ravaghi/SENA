Denne nordmannen har produsert Ludacris' nye singel
Han klarer seg ganske bra på egen hånd også. 

EP: 
26 år gamle Magnus Høiberg er noe av et unikum i norsk musikk. 
Allerede som tenåring utmerket han seg som turntablist; under navnet FINAL har han deltatt i tre DJ-VM. 

For to år siden dro han på seg Cashmere Cat-hammen, snekret noen utmerkede remikser, og slapp EP-en «Mirror Maru» — med et tittelspor som i all sin spartanskhet var av de helt ekstraordinære. 

Derfra har det bare gått oppover. 
Forrige uke dukket Ludacris' nye singel opp med en featuring-rekke bestående av Wiz Khalifa, Jeremih — og Cashmere Cat. 

«Wedding Bells» viser katta som vi har lært å kjenne ham: 
Med et autistisk grep om lydkvalitet og dynamikk, og en utsøkt balanse mellom det perfekt skrudde, naive melodier og organiske detaljer (basspillet på «Pearls» er nydelig). 

Ikke minst er han en mester i å hente spenningsoppbygging og -utløsning fra et gjennomført dempet klipp-og-lim-lydbilde. 

Åpningssporet «With Me» ble sluppet som singel før jul, men overgås av både tittelsporet og nevnte «Pearls», som fullendes av oppkuttet og ivrig manipulert vokal. 
