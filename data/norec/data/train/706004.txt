BOK:En kjedsommelig, tørr affære 

BOK: 
En ambisiøs debut hvor vi følger en søkende mann gjennom livet. 

Eskil Kjos Fjell: 
Moderne tapet. 
Roman. 
Vigmostad Bjørke forlag. 
167 sider. 

Eskil Kjos Fjells debut er en høytsvevende roman der fortellingen og karakterene er sekundære og filosofiske teorier råder. 
«Moderne tapet» handler om Zygmunt og hans liv fra han blir født til han dør. 
Det spesielle navnet har han fått fra legen som reddet livet hans under en dramatisk fødsel, og denne fødselen er kanskje det mest dramatiske som skjer denne Zygmunt. 
Videre går livet sin vante gang i en søvndyssende fortelling om en mann med ambisjoner, men som ikke klarer å realisere dem. 

Og det samme gjelder kanskje forfatteren. 
Fortellingen om Zygmunt ser egentlig ut til å være filosofiske strøtanker forfatteren ønsker å dele, skjult bak en retningsløs roman. 
Språket er enkelt med korte setninger, stilen kan minne om Erlend Loe, men der den enkle stilen gjør Loes romaner morsomme, blir denne det motsatte. 
Hovedpersonens navn gjentas svært ofte, på en side for eksempel 12 ganger, og dette gjør romanen oppstykka. 

Zygmunt er en karakter som aldri blir mer enn en endimensjonal, usympatisk mann som tar uforståelige valg. 
Her er lite refleksjon, men i stedet en handlingsrekke ispedd filosofi. 
Det mest sentrale i romanen er Zygmunts mange filosofiske utgreiinger om dette og hint. 
De minner om en ex.phil-student som har oppdaget språkets makt og ønsker å imponere med kompliserte formuleringer, eller om Rasmus Berg i Holbergs komedie Erasmus Montanus. 
Bare at det er usikkert hva som er forfatterens intensjon. 
I en utgreiing om Dostojevskij kan Zygmunt for eksempel si «Det er i relasjonene – det intersubjektive – at subjektet og dets særegenhet fremstår», når han skal forklare kjærlighet kan han si «det første aspektet er at kjærlighet innebærer intersubjektivitet», og at «kvinnens orgasme er sublim». 
Greit nok at Zygmunt er filosofisk av seg, men det får være måte på. 

Teoriene tar overhånd i Eskil Kjos Fjells debutroman «Moderne tapet», som derfor blir en kjedsommelig, tørr affære. 
