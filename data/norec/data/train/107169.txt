Siv Langøy:«Honninghånd» 

(Hum Records) 

Dramatisk på stavangersk. 

Siv Langøy var en av drivkreftene bak singlen «Nå e' det tid», som en rekke Rogalands-artister spilte inn til inntekt for ofrene etter tsunamikatastrofen. 
Hun har tidligere gitt ut en plate i Canada, men «Honninghånd» er hennes første norske albumutgivelse. 
De fleste tekstene er skrevet av Stavanger-personligheten Svein Tang Wa - og de er fremført på en dertil rungende rogalandsdialekt. 
Genremessig ligger dette i grenselandet mellom visepop og rock. 
Og for dem som husker Anja Garbareks noe dramatiske norskspråkelige debutplate «Velkommen inn», kan den gi en pekepinn på Langøys musikalske uttrykk. 
Men mens Garbareks 1992-utgivelse var ganske kul - i hvert fall den gangen - gir «Honninghånd» heller et litt slitsomt inntrykk av at Langøy er en lettere psykotisk dame med overdimensjonerte følelser. 
Men for all del, låtene er både velspilt og velarrangert, så hvis man har sansen for litt utagerende siddisdialekt, er ikke dette noen direkte dum plate å ha i CD-hylla. 
