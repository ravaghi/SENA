Tomt, vulgært bråk
Manus : 
Matt Drake, Michael Bacall 

Skuespillere : 
Thomas Mann, Jonathan Daniel Brown, Oliver Cooper, Dax Flame 

Sensur: 
15 år 

Egnethet: 
Ungdom/voksen 
Dette er en såkalt "Partykomedie", produsert av Todd Phillips, mannen bak blant annet de to meget populære "Hangover"-filmene. 

I all enkelhet er både plattformen og det overliggende mål og mening å vise hvordan en gebursdagsfeiring av små dimensjoner utarter seg til et party av uhyrlig volum og et sirkusaktig anarki av alkohol, sex og helt alminnelig, grov løssluppenhet. 
Til det hele ender i... 

For tenåringer som tilhører den mannlige delen av verdens befolkning, vil dette produktet helt sikkert oppfattes som kraftig moro, både visuelt og verbalt. 
For en språkforsker vil nok utbyttet føles magert, all den tid vokabularet til de medvirkende utelukkende spiller opp omkring "knulle", "pupper", "hot", "runke" og "taper". 

Den norske kinofilmsensuren har gitt den 15-års grense, fordi filmen "kan virke forstyrrende på 11-åringer på grunn av sin gjennomgående seksualiserte dialog og grenseoverskridende handlinger". 
Greit nok, dét, men når en samtidig ser hva sensurinstansen slipper gjennom av voldsfilmer, er ens syn på instansen fremdeles preget av en viss hoderysting. 

PS. 
Skuespilleren som innehar hovedrollen heter Thomas Mann. 
Det må på ingen måte parallellføres med den tyske forfatteren. 
