Hva gjør bikkja når du er på jobb?
Svaret er antagelig: 
Fint lite. 

Hva får du når du bytter bilde- og tekst på en babycall-pakke? 
Jo, du får D-Links hundevakt, eller «EyeOn Pet Monitor» som det så fint heter. 

For her har D-Link ganske enkelt tatt en av sine vanlige babycaller, og gitt den et nytt navn. 
Og hvorfor ikke? 
For tanken bak, altså at du som forelder eller eier skal se hva de små krapylene driver med, er det lite å si på. 

Men så var det selve gjennomføringen da, for der har det tydeligvis gått litt fort i svingene. 

Nesten helt trådløst 

Det lille trådløse webkameraet er hvitt og leveres med en fot som står relativt stødig. 
Det er selvsagt også mulig å skru foten fast i veggen, dersom du ønsker det. 

Som alltid gjelder det imidlertid å velge plasseringen med omhu. 

For selv om selve kameraet ikke trenger nettverkskabel, så trenger det selvsagt strøm. 
Du må altså finne en plassering hvor stikkontaktene ikke er langt unna. 

Neste trinn for å få tilgang til innholdet på mobilen eller nettbrettet ditt, er å laste ned gratis-appen myDlink Lite. 
Merk deg at appen er tilgjengelig for deg med iOS og Android, men at den ikke støtter Windows Phone-enheter. 

Det er via appen du kobler webkameraet til nettverket ditt, og så lenge du kan passordet, er det ganske enkelt bare å følge appens instruksjoner. 
Litt irriterende er det riktignok at du må opprette en brukerkonto hos D-link, men heller ikke det er noen stor utfordring. 

Dette liker vi 

Kameraet har ikke akkurat noen superoppløsning å skryte av, men siden du ikke skal se på spillefilm gjør de 640x480 pikslene nytten sin. 
Kameraet har forøvrig innebygget nattlys, så mens du får fargebilder om dagen, så blir det automatisk relativt tydelige sort-hvitt-bilder når det er mørkt. 
Det er forøvrig også svært enkelt å ta bilder av hunden via appen. 

Det beste med webkameraet og appen, er selvsagt at du kan dra opp mobilen eller nettbrettet, og både se og høre hva dyret driver med til enhver tid. 

I vårt tilfelle var riktignok ikke det noen stor overraskelse: 

For bortsett fra når han gnager på tyggebeinet, gjør han ganske enkelt det nesten alle hunder gjør når de har muligheten til det: 
Han sover, og han sover godt. 

Men dette liker vi ikke 

D-Link skryter nemlig av at husdyrsvakten har toveiskommunikasjon, altså at du kan prate til bikkja via mobilappen. 

Det de derimot ikke sier så mye om er at høyttaleren i selve webkameraet er så spinkel at den gjengir stemmen din i et toneleie som selv profesjonelle døvehunder ikke vil kjenne igjen. 

Skal du ha noen utbytte av dette bør du altså trene litt med bikkja på forhånd. 

Det mest irriterende er imidlertid at D-Link har gjort en så dårlig jobb med å kamuflere at dette egentlig bare er en vanlig Baby-call. 

Appen lar deg nemlig spille av musikkk, men siden du ikke kan bruke den musikken du har lagret på mobilen eller nettbrettet ditt, må du nøye deg med D-Links topp 5 liste. 

Problemet er selvsagt at den i dette tilfellet bare består av god-natta-sanger... 
Vel, det var i hvert fall ikke hva vår håpefulle ønsket seg, og her skulle selvsagt klassikere som Who let the dogs out og Hound Dog vært tilgjengelig. 

Appen er også utstyrt med bevegelses- og lydsensor, og poenget er at du skal varsles dersom bikkja bjeffer eller løper rundt i rommet. 
Problemet er dessverre at dette svært sjelden skjedde i praksis, så etter vår erfaring er det bedre å sjekke appen manuelt. 

Konklusjon 

Babycall-monitoren fungerer helt greit for hundeeiere også, men noen revolusjon er det definitivt ikke. 
Dette er produkt du kjøper hvis du er nysgjerrig, men som du også klarer deg helt godt uten. 

D-Link EyeOn DCS-800L 
