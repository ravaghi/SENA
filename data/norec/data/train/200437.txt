Ladbar Mercedes S 500 prøvekjørt
Nå får Lexus LS 600h virkelig noe å bryne seg på! 

Hele ni modeller med elmotor, enten alene eller i kombinasjon med forbrenningsmotor, har Mercedes-Benz nå på markedet. 
Den gedigne, ladbare S 500 er den nyeste, og klart mest imponerende. 

Elektrisk fremtid 

Mercedes-Benz har nå fått en tydelig strategi med et uttrykt mål om fremtidig elektrifisering, med gradvis øking av den elektriske komponenten etterhvert som teknologi og økonomi tillater det. 

Denne bilen er en viktig etappe på veien. 

Vi har kjørt Mercedes S-klasse hybrid før - faktisk for så lenge siden som i 2009. 
Det var forrige generasjon S 400 hybrid. 

Den ladbare luksusbilen vi nå har hatt anledning til å kjøre i Danmark og Sverige heter Mercedes-Benz S 500 Plug-in Hybrid, og er en videreføring av hybridiseringskonsept et til forrige generasjon S-klasse . 

Ideal-kombinasjon 

Det nye nå er at bilen har mer krefter, at den kan lades fra stikkontakt og at den kan kjøres som elbil - altså i full-elektrisk modus - i opptil i overkant av tre mil. 

Dermed kan nå Mercedes S-klasse skilte med et forbruk på helt ned til under 0,3 liter per mil! 
Det er faktisk ikke så verst for en stor og tung luksussedan. 
Rival Lexus med LS 600h, som til nå har vært den mest avanserte hybriden, må se seg grundig slått. 

I det minste på papiret, for de reelle forbruks- og utslippstallene vil avhenge av hvordan bruksmønsteret er i praksis. 

Mindre stress enn ren elbil 

I dette tilfellet er faktisk oppgitt forbrukstall mulig å oppnå, men det betinger at man bruker bilen etter et bestemt mønster: 
For eksempel kjører utslippsfritt gjennom arbeidsuken (pendling hjem/jobb), og med eventuelt en langtur i helgen /ferien. 
Fordelen med denne typen bil i forhold til en ren elbil er selvsagt at man ikke behøver lide av rekkeviddeangst. 

I og med at luksus-Mercedesens drivlinje regenererer energi også etter at batteriene er utladet, holder forbruket seg overraskende lavt og normert rekkevidde er like under 100 mil. 
Mer, om man har tid til å lade via stikkontakt underveis, selvsagt. 

Stille luksus 

Det ble en herlig kjøretur i det som i dag er en av verdens aller beste biler. 
Fra København lufthavn inn til sentrum kjørte vi utelukkende på strøm - altså en første etappe i "Elbilen" S 500. 
Stillheten er nesten av en annen verden - bare en fjern surrende lyd fra hjulene kan høres og komforten er absolutt. 
Bilen kan for øvrig kjøres på elmotor alene helt opp i 140 kilometer i timen, men da når man selvfølgelig langt fra rekkevidden på tre mil. 

Front- og hekkmotor 

Bensinmotoren er en turboladet V6-motor med tre liter slagvolum til tross for betegnelsen S 500, som henspiller på hybridsystemets totale ytelse. 
Den sitter der den pleier - foran. 
Maksimal effekt er 333 hestekrefter og dreiemomentet (trekkraften), er 480 newtonmeter. 

Bak finnes i tillegg en elektromotor og en batteripakke. 
Elmotoren produserer opptil 115 hestekrefter og har et dreiemoment på 340 newtonmeter. 

Svær, men sprek 

Totalen oppleves som sprek og vi skjønner bedre betegnelsen S 500 når vi kjenner at det sparker overraskende kvikt for en så tung bil. 
Her bidrar elmotoren med mye kraft fra start. 
(Kjøring i Hybrid modus). 
Det betyr at den anselige tjenestevekten på 2.215 kilo i praksis ikke merkes. 

Vekten er forøvrig ikke så høy når man tar målene i betraktning: 
Akselavstand på 317 centimeter, 525 centimeter i lengden, 190 i bredden og så å si halvannen meter i høyden... 

Ytelsene på papiret stemmer også ganske bra overens med inntrykket man får under kjøring: 0 til 100 går unna på 5,2 sekunder mens toppfarten, av akademisk interesse her i Skandinavia, er begrenset til 250 kilometer i timen. 

Batterier tar plass 

Batteripakken har en kapasitet som er hele ti ganger større enn den i forrige generasjons hybrid. 
Den stjeler også dessverre en del av plassen i bagasjerommet bak - dette måler 395 liter eller noe mer enn i en VW Golf... 

Her har man måttet kompromisse litt, som Mercedes-ingeniørene innrømmet overfor oss. 
En elbil-kjørelengde på 5 mil i stedet for 3 hadde vært å foretrekke, men da ville batteripakken tatt enda mer plass... 

Mercedes S-klasse er jo ikke konstruert som elbil fra grunnen av med plass satt av til batteriene i gulvet, for eksempel. 
Tanken er altså at energitettheten vil øke såpass at man vil kunne gi ren elbilrekkevidde til langt flere om ikke så mange år fra nå. 

Batteriene, med spenning på 325 volt, veier 114 kilo og bidrar til at mastodonten veier vel 2,2 tonn tilsammen. 
De har en samlet kapasitet på 8,7 kilowattimer og tar opp 96 liter med plass. 

Fire programmer 

Nye S 500 Plug-in Hybrid kan kjøres i fire forskjellige kjøreprogrammer. 
Det er de følgende: 

Hybrid modusE-modus - som ren elbil - opptil 33 kilometer og maksfart 140 km/tE-Save - med fulladet batteri som man sparer til senere bruk (for eksempel hvis man nærmer seg en by)Charge - batteriet lades mens man kjører. 

Fremsynt 

For best mulig å utnytte energiflyten i hybridsystemet og derved oppnå best mulig drivstofføkonomi, bruker Mercedes noe de kaller "intelligent operating strategy", en litt pompøs betegnelse på automatisk planlegging av energibruk. 
For eksempel gjennom at batteriet tømmes for å drive bilen elektrisk og derved minimere forbruk i oppoverbakke, mens rulleenergien gjenvinnes for å fylle det igjen i nedoverbakken. 
Bilen bruker radar for å optimisere flyten i trafikken, og satellittnavigasjonen for å forutse ruten fremover. 

Det minner om en mer avansert versjon av den BMW introduserte med 7-serien. 

Tre S-hybrider 

Nå er altså den ladbare hybriden på plass og kommer på markedet i tillegg til ny generasjon av både S 400 hybrid og S 300 BlueTec Hybrid. 
Det betyr altså at det finnes hele tre forskjellige hybrid-versjoner av nye 
S- klasse - det er ny rekord for noen modellrekke. 

Konklusjon: 
Kan det bli bedre enn dette? 
Ikke per dags dato, med et unntak av bagasjeplassen. 
