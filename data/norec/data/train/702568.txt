Kristannas jul
Med halvnorske Kristanna Loken går det ikke så bra. 

Hun spiller omtrent like elegant som en lagerarbeider på ufrivillig overtid, og ansiktsuttrykkene ville ikke fått henne forbi køen på Legevakten en gang. 
Dama spiller en voldsomt sverdsvingende damfir. 
Hun reiser med Michael Madsen som er utstyrt med en melankolsk manke, og i sitt slott sitter den julebakst-hvite vampyren Ben Kingsley som en sår påminnelse om at Gandhi var vegetarianer. 
Han likner litt på nissen i grunn', og er advent-ukas superskurk med sin godnatta-aktige ungjente-oppdrett til blodnæring. 
Her er også Michelle Rordriguez med på sin karriere-maskuline måte, og Geraldine Chaplin spiller spåkone. 
Den merkelige vampyr-fantasy-filmen er liksom påkosta på en fattigslig måte, og Kingsley ser virkelig litt desorientert ut når han skal spille drakul blodbølle. 

«Bloodrayne» er en film med ekstremt serviettbehov, og den er bare mildt underholdende. 
