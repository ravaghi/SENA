Hemningsløst
The age of adz (New Jerusalem/Tuba) 

Fem år har gått siden Sufjan Stevens ga ut sitt forrige album. 
Med «Illinois» var han på god vei mot målet om å lage en sang til hver stat. 
Prosjektet har han tydeligvis vraket, og leverer heller en lang og drøy pakke med pop som spriker i alle retninger. 

Stevens synger nå om seg selv med den velbrukte tematikken om død, angst og kjærlighet. 
Noen av låtene her er så intrikate og så fullproppet av kor, elektronikk og støyende elementer at man kan få angst som lytter også. 
Kreativiteten og lysten til å eksperimentere og utfordre skal Stevens ha ros for, men det er ikke enkelt å være lytter når han pøser på med effekter og merkelige løsninger. 
Det låter best når han tar en Radiohead på «Now that I’m older». 
Mye av resten hadde hatt best av å forbli på roterommet. 
