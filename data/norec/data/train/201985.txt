Panasonic LumixDMC-FZ100 

God vidvinkel, lang zoom og filming i full HD-oppløsning. 

Panasonic Lumix 
DMC-FZ100 er ett av tre kameraer i trippeltesten for ultrazoomkamera. 

Panasonic har solgt svært godt med sin FZ-serie, og tidligere i år overvar vi lanseringen av FZ100 i Stockholm der vi også prøvde kameraet en ettermiddag i den svenske hovedstaden. 

FZ100 har flere attraktive aspekter ved seg - for det første kan kameraet filme med full HD-oppløsning (1920x1080), det kan ta 11 bilder i sekundet med full oppløsning, har støtte for bilder i RAW-format (slik at du kan justere parametere som hvitbalanse og eksponering etter at du har tatt bildet), og det har også en ganske attraktiv vidvinkel på 25mm, selv om objektivet ikke strekker seg like langt i teleenden som Canon PowerShot SX30 IS. 

Skjermen kan også vippes ut i alle retninger og har dessuten relativt høy oppløsning på 460.000 punkter. 

Under følger de tekniske spesifikasjonene: 

Konstruksjon 

En umiddelbar reaksjon etter å ha tatt opp kamerahuset er hvor godt balansert kameraet føles når du holder det. 
Grepet er belagt med friksjonsmateriale i tillegg til et lite søkk til høyre langfinger, og når du holder kameraet skjønner du at det skal mye til for å miste det. 

Funksjonshjulet lar deg bytte mellom ulike oppptaksmodi og er også godt plassert, lett tilgjengelig og robust nok til ikke å gi etter for småuhell. 
Objektivet har ikke en egen zoomring slik tilfellet er på Fujifilm HS10; denne er plassert rundt utløserknappen. 
Hastigheten reguleres i to trinn avhengig av hvor langt du skyver bryteren; enten med 3 eller 6 sekunder fra vidvinkel til full tele. 

FZ100 er også rikt utstyrt på knappefronten. 
Vi setter pris på separasjonen av de fire pilstatene som forhindrer uhell, samt dedikerte knapper på toppen både for videooptak og seriefoto. 
På siden av objektivet finnes det dessuten en knapp for bytte mellom fokusmodi (manuell, auto, makro). 

Skjermen er tre tommer stor og kan vippes ut og roteres; også slik at den står inn mot kameraet for å beskytte skjermen under transport. 
Oppløsningen er på 460.000 punkter; dobbelt så mye som de fleste andre kameraer i dette segmentet. 

Dog er ikke den elektroniske søkeren like mye å skryte av, med 200.000 punkter i et relativt kompakt format. 
Dette er dog blitt standarden på denne type kameraer. 

På undersiden av kameraet ligger minnekort og batteri bak et eget lokk, og batteriet har dessuten en liten ekstra sikring slik at det ikke faller ut når du åpner luka. 
Utganger til HDMI og USB (proprietær) er plassert under en luke på venstre side av kameraet. 

Brukervennlighet 

En ting som forbauser oss litt er at ikke Panasonic gjør mer ut av hovedmenyen når skjermen tross alt har ganske høy oppløsning. 
Skriftstørrelsen er i våre øyne unødvendig stor med dertil unødvendige forkortelser, og menyen oppleves derfor som noe mindre oversiktlig enn på f.eks. Canon SX30 IS. 

Fortsatt virker det også noe ulogisk at meny/set-knappen også tar deg ut av menyen når du trykker på den - for å endre en innstilling må du nemlig pile til høyre. 

Bortsett fra det er det lite å utsette på brukervennligheten - Panasonics q menu lar deg endre de viktigste parameterne fra én meny, og det er også mulig å programmere én av knappene til valgfri funksjon. 

En ting som dog savnes er tilbakemelding i enkelte situasjoner, for eksempel når du velger å tvinge blits i et bilde, men ikke får beskjed om at du også må aktivere blitsen med en egen knapp. 

Til opplysning finnes det ikke norske menyer; ei heller hjelpetekst i menyene. 

Funksjoner 

Her er noen av høydepunktene funksjonsmessig utover det de fleste andre har: 

Full HD 
- Ikke bare kan du filme med 1920x1080-oppløsning; du kan også justere eksponering, blenderåpning og lukkertid om du vil.RAW-støtte 
- Å ta bilder i råformat gjør at du kan endre hvitbalsanse, eksponering etc. i etterkant; uten at det går ut over bildekvaliteten.Begrense auto-ISO 
- Lar deg velge et maksnivå for den automatisk ISO-verdienManuell eksponering - muligheten til å styre blenderåpning, lukkertid eller begge deler11 bilder i sekundet - Ganske imponerende tall på full oppløsning 

Ytelse 

Panasonic DMC-FZ100 skuffer unna seriebilder i høy takt. 
Med full oppløsning kan du ta opptil 11 bilder i sekundet – 15 bilder maksimalt på rad, men da blir kameraet stående i noen sekunder for å tømme bildene over til minnekortet. 
Etter noen forsøk klarte vi å tyne 26 bilder (15+11) i løpet av 10 sekunder, altså ved å gjenoppta seriefoto etter ca 7 sekunders venting selv om bufferet ikke var helt tømt (avhengig av hurtigheten på minnekortet kan dette variere, selvsagt - vi brukte ett av Panasonics egne). 
Utløserforsinkelsen er praktisk talt fraværende når du ikke bruker blits, og ble målt til ca 0,2 sekunder med blitsen aktivert. 

Oppstartstiden måler vi til halvannet sekund; det samme som Canon PowerShot SX30 IS, og akkurat innenfor grensen for når man føler at man venter på kameraet ved oppstart. 
Autofokusen opplever vi som middels kjapp - litt raskere enn nevnte Canon-kamera, men tregere enn Fujifilm HS10. 

Generelt opplever vi kameraet som raskt i bruk, men har i overkant lang blitsladetid der man også må vente til blitsen er ladet opp igjen før man kan trykke, og kameraet blar bare 3 bilder i sekundet i avspillingsmodus. 
Kjekt er det imidlertid at alle seriefotosesjoner er samlet i grupper slik at du raskt kan hoppe over en hel serie når du blar i bilder. 

Batterilevetiden er for øvrig oppgitt til 410 bilder etter CIPA-standarden. 

Bildekvalitet 

I likhet med Canon SX30 IS har Panasonic presset 14 megapiksler inn på den lille bildebrikken i FZ100, og det medfører synlige tegn på støyreduksjon i bildene allerede på lave ISO-verdier. 
100%-utsnittet under er tatt på ISO 100: 

Vi anbefaler deg heller ikke å bruke den medfølgende solblenderen når du skal ta vidvinkelbilder, for som du ser på bildet til høyre er den litt for nærme glasset til ikke å synes i bildekantene. 

Når det er sagt, gjør Panasonic en hederlig jobb med lysmålingen, som deres kameraer har blitt svært gode på med tiden. 
I de aller fleste tilfeller eksponerer kameraet svært riktig - ikke at du ikke opplever utbrente høylys og skyggepartier, men det er først og fremst på grunn av begrensninger i dynamisk omfang (og en ganske hard kontrastkurve) og ikke fordi kameraet måler lyset feil. 

På høye ISO-verdier har også FZ100 større problemer enn de andre kameraene i denne trippeltesten med en del kromatisk støy (fargevarianser) og svake detaljer allerede på ISO 800: 

Optisk gjør FZ100 det godt med tanke på kromatisk feilbrytning, men har synlig fortegning på vidvinkel og noe uskarphet ut mot kantene. 

Videokvalitet 
Også på dette kameraet er videokvaliteten meget god, men filmingen i 1080i gir deg et interlaced-bilde der du spesielt på panoreringer vil se annenhver linje, så vi heller heller [sic] mot å bruke 720p for filming; i hvert fall om du har tenkt til å redigere klippene i etterkant. 
Lydbildet er også her veldig klart, og i våre testklipp synes vi motstandsevnen mot vindlyder er bedre enn på de to andre kameraene. 
Dog høres en del støy relatert både til fokusering og zooming. 

(Videoen er i AVCHD-format og kan åpnes i f.eks. VLC Media Player. 

Konklusjon 

Med lavere oppløsning, for eksempel 10 megapiksler, er vi sikre på at Panasonic FZ100 kunne ha vært et knakende godt kamera, for det er først og fremst der kameraets svakhet ligger. 
Det blir i overkant mange piksler for Venus-motoren (Panasonics bildeprosessor), som resulterer i markant detaljtap på høye ISO-verdier, men også synlig støyredaksjon på lave ISO-verdier. 

Nå skal det sies at dette først og fremst er noe man legger merke til ved 100%-studering på en PC-skjerm, så på utskrifter, visning på TV etc. vil det ikke være et moment du tenker noe særlig på. 

FZ100 har mange positive sider - det har gode innstillinger for seriefoto og kan skuffe unna 11 på ett sekund om du vil (faktisk opp til 60 hvis du reduserer til 2,5Mp) og en automatikk som er svært pålitelig, både når det gjelder eksponering, hvitbalanse og valg av ISO-verdi. 

Det er også et kamera som er godt å holde i, med god brukskomfort og en skjerm med relativt høy oppløsning. 
Entusiaster vil også sette pris på muligheten til å ta bilder i RAW-format. 
