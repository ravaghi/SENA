Et helt vanlig attentat
Denne filmen ble på en måte laga i den behagelige forstaden For Enkelt. 
Michael Douglas spiller en Senior Servicemann som elsker Førstedama mens han beskytter Presidenten, og Kiefer Sutherland har hevntanker om den eldre kollegaen. 
Feil folk vil ta livet av Presidenten av feil grunner. 
Douglas må dodge fortvilet rundt som ekstremt urimelig mistenkt. 

«The sentinel» kunne vært en snedig thriller, som overrasket sjøl de nettbaserte konspirasjons-paranoistene til slutt ved at førstedama viste seg å være den kjønnsopererte sønn til Ceausescu. 
Sånn ble det aldri. 
Handlingen er streit som en episode av «Presidenten». 
Likevel vil du nok se den. 
De fleste blir tiltrukket av skuespillerne, og de vil hygge seg med et fotkjapt yrkesdriv som strutter av kunstig adrenalin og imiterer imitert virkelighet. 

Det foregår mye hurtig dressgåing i «The sentinel». 
Folk samtaler med den muskelknytte delen av stemmebåndet, og kameraet haster av gårde slik kameraer skal når kodekjeftende Secret Service-folk ledsager presidenter i hotelltrapper. 
Replikkene skifter mellom det tv-banale og noen rå småkjappiser. 
Det vanlige har inngått en uproblematisk allianse med det eksklusive, og filmen vil underholde alle som ikke insisterer på å være han i salen som på død og liv skal tenke seg om. 

Michael Douglas har det nasjonale ørneblikket på plass over et offensivt underbitt, men man skjønner aldri hvordan det skjedde da denne lojale presidentens mann for første gang lurte pastellene av Kim Basinger som presidentfrue. 
Stemmen hennes murrer riktignok som en spesielt vellykka eggløsning, men romansen føles feil. 
Kiefer Sutherland ser etter hvert så resolutt ut at han burde leie seg ut som statsminister til trengende land som Norge, og Eva Longoria medvirker mest for at ingen skal tro at de ser en god film og følgelig forlate salen. 

Jeg ville helst ha sett Douglas i jungelflekkete khaki, og jeg ville ha foretrukket Sutherland iført skitne armhuler, men OK, hvis de på død og liv vil se ut som ONS-deltakere, så gjerne for meg. 
Jeg ville også vært lykkeligere om det viste seg at Tony Blairs hustru sto bak attentatplanene. 
Men kan vi velge? 
