Kinetisk komedie-galskap
Det finnes ingen unnskyldninger for ikke å se «Kung Fu Hustle». 

Den er ikke seriøs, den er egentlig ikke morsom, den er verken voldelig eller smakfull eller vesentlig. 
Dette er en spinngalen, uansvarlig øyesvett Hong Kong-fantasi som tillater seg alle de tingene som ingen gjør. 

Når Quentin Tarantino får se «Kung Fu hustle», kommer han til å hulke offentlig av snakkesalig begeistring. 
Deretter går han rett til skrivepulten og starter en ny trend. 

Filmen er kynisk og bevisst ubeskrivelig: 

Bisarr meningmanns-surrealisme med samme kunstneriske sorteringsverdi som rotterota campingplass-søppel? 
Veeeel. 
Danseaktig slapstickunderholdning med kinetiske overdrivelser som minner om Tom & Jerry? Æææh. 

Volds-ironier og orientalske sjølplagings-orgier med Den Utvalgte og gatebander og flygende sverdfiksere og kung fu-fantasier så flotte at tida nesten går baklengs. 
Noe sånt. 

Men egentlig minner filmen om den flerfoldige folkeligheten i «Trost i taklampa», Sirkus Arnardos 1965-turné eller julekalendre med Vazelina Bilopphøggers, samtidig som den sniker på deg en Jackie Chan-mjuk voksenfilmlatter. 
«Kung Fu Hustle» er stilmessig et kaos av en film, men det finnes en form for anarkistisk orden og en satirisk intelligens i det ville livet i slumbydelen Svinestien. 

Det er dit de kommer. 
De halvkomiske tomsingene som utgir seg for å være medlemmer av Øksegjengen. 
I Svinestien foregår det et slags Skomaker Andersen-aktig folkeliv, men med besnærende snodige snuer. 
Bakeren og skredderen og hvem de nå er alle sammen, viser seg å være legendariske medlemmer av kampsportenes legendesamling, og de er i stand til å banke opp hele busslaster med vanlige industrigangstere uten å svette i nudeldeigen. 

Dessuten eies slummen av et merkelig, masochistisk ektepar som også viser seg å være kampsport-spesialister. 

Vi står her overfor et slags derivat av asiatisk film: 
Alle svever. 
Alle kan Kung 
Fu bedre enn Bruce. 
Og så kommer det gylne buddhistbarnet i voksenfasong med moderne asiatisk fugleskremselshår og brennende karaokeøyne. 

Ingen utenlandsk film har noensinne fått bredere lansering enn «Kung Fu Hustle» i USA. 
Chan er egentlig død. 
Leve Chow. 
