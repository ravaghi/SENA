TEST:Peugeot RCZ 

Denne Peugeoten har bokstaver istedet for tall som modellnavn. 
Den skal skille seg ut, og gjør det til gangs. 

Det forekom oss ikke så lenge siden vi hadde sett det oppsiktsvekkende konseptet av en lav sportsbil på Peugeot-standen på en bilutstilling. 
Det var i Frankfurt i 2007 og vi trodde bilen var såpass ekstrem at den ikke ville komme i produksjon. 

Vi tok feil. 
Heldigvis. 

Bli med på test av Peugeot RCZ. 

Krydder i hverdagen 

Det er godt å se at i våre dager hvor flere og flere innen industrien blir bortimot sykelig opptatt av politisk korrekthet (ofte på bekostning av en mer langsiktig miljøtenkning), er det noen produsenter også blant ”mainstream-merkene”, som tør å lansere de odde, litt sprelske kreasjonene. 
Nissan har fått sin 370 Z og sin GTR, trauste Toyota har bestemt seg for å lansere en helt ny sportsbil og flere kommer til. 

Deriblant altså Peugeot. 

Designen passer her 

Med utgangspunkt i merkets nyere og markante design, som var begynt å bli på grensen til det outrerte, var det nærliggende å ta den helt ut i form av en sportskupé og det er det Peugeot her har gjort. 
Samtidig er det denne designretningens svanesang – de nyere og kommende produktene fra den kanten vil ha et mer nøkternt og konservativt uttrykk av tilbakeholden eleganse (se mellomklasse-508 og familiefrakter-5008). 
Sett i profil aner vi at den vil bringe frem minner om VW Karmann-Ghia hos enkelte nostalgikere… 

Lav, bred sporty 

RCZ er basert på plattformen vi kjenner fra 308, 308 SW og 3008. 
Det finnes også en ganske så spenstig utseende kabriokupé basert på denne, nemlig 308 CC. 
Det er med andre ord blitt en ganske stor familie etter hvert. 
Målene er typiske for kompakte sportsbil; den er kompakt i lengden (429 centimeter), lav (136 centimeter), men bred (185 centimeter). 
I forhold til den kompakte familiebilen den slekter på har den dermed en god del lavere tyngdepunkt og den har i tillegg fått bredere sporvidde både foran (+ 4,4 cm) og bak (+ 6,3). 
Akselavstanden på 261 centimeter er også lang i forhold til lengde/høyde og alt dette gir en bil som oppfører seg svært stabilt og som, via et effektivt om enn enkelt understell og godt dimensjonerte dekk, har et utmerket grep på veien. 

Sikkerhetsmessig er RCZ utstyrt med det man forventer - antiskrens og kollisjonsputer foran og i siden, med unntak av hodebeskyttende kollisjonsgardiner langs sidene – dette har Peugeot rett og slett ikke greid å få plass til i denne strukturen. 
Derimot er et "oppsprett-panser" som skal begrense skadene i tilfelle påkjørsel av fotgjengere, på plass. 

Diesel-kraftpakke 

Motoren er en dieseldrikkende toliters rekkefirer med turbolader og common rail innsprøytning under 2.000 bars trykk. 
Den tilfredsstiller Euro 5-kravene for utslipp og er oppgitt med et forbruk på 0,53 liter per mil / utslipp av 139 gram CO2 per kilometer. 
For denne typen bil er det ikke noe å si på det. 

"Folkelige" ytelser 

Ytelsene er akkurat tilstrekkelige til ikke å gjøre skam på bilens spenstige ytre, men vi er langt fra noen Porsche Cayman. 
de 163 hestekreftene produseres allerede ved 3.750 omdreininger og med et dreiemoment på 340 newtonmeter rundt 2.000 omdreininger er dette tilstrekkelig til at den oppleves som ganske frisk, men heller ikke mer. 
Den er her koblet til en sekstrinns manuell girkasse. 
Disse er blitt mye bedre enn det Peugeot hadde å by på tidligere; sjaltingen er presis, kontant og rask nok. 
Fordums "rørepinner" er en sage blott - i det minste de med seks trinn. 
0-100 km/t går unna på 8,2 sekunder og hadde vi hatt lov til det kunne vi nådd 220 km/t i toppfart. 
Dette er for så vidt greie "GTI-tall". 

Vi skylder å gjøre oppmerksomme på at det finnes en sprekere versjon med 1.6 THP turbomotor som yter 200 hester og gjør 0-100 på 7,5 sekunder. 
Men den starter på 475.000 kroner. 
Om et års tid kommer den som hybrid med en elmotor i tillegg til testbilens diesel. 
Det blir 200 hk, firehjulsdrift og lavt forbruk, men prisen blir nok stiv. 

Stiv og lav 

Man har ikke kjørt lenge før man merker at karosseristrukturen er svært stiv. 
Samtidig har vi med et effektivt understell å gjøre; det er tilstrekkelig stivt til å gi en mer sportslig kjøreopplevelse enn sitt høyreiste søsken 308. 
Denne forsterkes selvsagt av at man sitter mye nærmere veien enn i en vanlig bil. 
Samtidig merker man intet ubehag i form av vibrasjoner og selv korte ujevnheter blir ganske så effektivt filtrert vekk. 
Kjørekomforten er ikke ofret på sportslighetens alter. 

Komfort: 
Godkjent 

I forhold til det spektakulære eksteriøret er interiøret i RCZ mer ”normalt”, mer nøkternt. 
Men vi opplevde det som høyverdig, solid og relativt oversiktlig. 
Man sitter selvsagt lavt, men vi fant en god sitteposisjon uten problemer. 
De skinnkledde sportssetene med integrert hodestøtte ga utmerket støtte og tilstrekkelig med sittekomfort. 
Tross det relativt stivt oppsatte understellet er det ingenting som vibrerer eller knirker. 
Alt i alt et meget godt opplevd kvalitetsnivå. 
I tillegg kommer et støynivå som er holdt forbilledlig lavt. 
Det er lett å trives i kupéen i RCZ. 
I tillegg har bilen svært godt utsyn til alle kanter i forhold til det man skulle tro, noe som er uvanlig i denne kategorien. 
Når det er sagt – bilen er lav og bred og ryggesensorer har absolutt sin funksjon under parkeringsmanøvre. 

Ikke så upraktisk likevel 

Noe mer upraktisk enn en sportskupé skal en ellers lete lenge etter, men når det er sagt greier RCZ å tilby overraskende mye plass til annet enn fører og passasjer. 
Adgangen kunne imidlertid vært gjort lettere med bedre hengslede dører for mer progressiv åpning og lukking; disse er nemlig lange og temmelig tunge å håndtere. 
Ingen idéell bil for trange parkeringsplasser i P-hus, med andre ord. 
Egentlig er dette en toseter, men den har da faktisk greid å presse inn et nødbaksete der bak. 
Over kortere avstander fant vi at selv med en godt voksen sjåfør kan to unger på i overkant av 140 centimeter sitte der bak uten å bli martyrer. 
Da blir det desto mer gledelig å oppdaget at det i tillegg er plass til weekend-bagasjen – bagasjelokket avdekker et forbausende langstrakt koffertrom som riktignok er ganske grunt, men som totalt rommer 320 liter, hvilket bare er 30 liter mindre enn i en Golf. 

Trenger du ikke ”baksetet” er det bare å legge ned seteryggene og da kan to personer ta med seg bagasje for hele ferien. 

Ingen Lotus-konkurrent 

RCZ plasserer seg på grunn av sin arkitektur, konfigurasjon og kundemålgruppe blant de mer folkelige sportsbilene – der vi også finner de rimeligere versjonene av Audi TT. 
Noen rendyrket sportsbil er RCZ imidlertid ikke, til det er det inngått for mange kompromisser mellom komfort og kjøredynamikk. 
Dieselmotoren der fremme er tung; heldigvis har Peugeot forsterket forstillingen i forhold til bensinversjonen. 
Styringen er tilstrekkelig presis og direkte, men gir ikke de tilbakemeldingene man ønsker i en sportsbil. 
Likeledes gjør den lett understyrte og fortunge karakteristikken at de som virkelig skal ha sportsbil vil føle seg frustrerte. 
(Vi er svært fjernt fra Lotus, på godt og vondt). 
Alle de andre vil oppleve den som betryggende, men ganske morsom og uansett en god del mer underholdende enn en standard kompaktbil. 

RCZ og konkurrentene 

RCZ starter på 374.000 kroner for turbobensinversjonen med sekstrinns manuell girkasse (1.6 THP 156 hk). 
Den har en ypperlig motor og har sammenlignbare ytelser men er mer kultivert enn dieselversjonen. 
Den kan for øvrig også skaffes med automat og koster da det samme som dieselutgaven med manuell kasse. 
Peugeot RCZ 
2.0 HDi koster fra 399.000 kroner og testbilen, utstyrt med en del ”snacks” i tillegg slik som forseter med elektrisk regulering og minne, bi-xenon med svingbare lykter, navigasjon med integrert telefon (WIP Com 3D), 240-watts JBL HiFi-anlegg, skinninteriør og metallic lakk, havnet på den nette sum av 465.000 kroner. 
Automat er ikke tilgjengelig i kombinasjon med 2.0 HDi. 

Audi TT 2.0 TDI 170 hk quattro - som altså har firehjulsdrift - kan kjøpes fra litt over en halv million og blir dermed en god del dyrere. 
Bilenes ytelser er relativt sammenlignbare - selv om Audien viser seg mer effektiv med en 0-100-tid på 7,5 sekunder. 

Men man kan få billigere sportsbil her i landet og attpå til en som er morsommere å kjøre selv om den er langt fra å kunne tilby samme komfort eller plass - vi sikter til Mazda MX5 som koster fra 320.000 kroner som Roadsterkupé (altså kupékabriolet med nedfellbart ståltak). 

En outsider, for de som hovedsaklig ser etter et sporty ytre, og vil fremstå som relativt grønne, er Hondas hybrid-sportskupé CR-Z. 
(Ja, de samme bokstavene i en annen rekkefølge). 
Den bruker ti sekunder fra 0 til 100, men her snakker vi folkelig pris - 280.000 kroner. 

Konklusjon 

Det er mange gode grunner til å kjøpe en Peugeot RCZ - og like mange til å la være. 
De som huker av på de førstnevnte som prioritære vil ikke bli skuffet. 
De andre - vel, de kan være enten av de hardbarkede sportsbilentusiastene, eller de som helst vil ha et praktisk transportmiddel uten å peke seg ut i trafikkbildet. 
RCZ plasserer seg et sted mellom disse to kategoriene. 

Og den er noe helt for seg selv. 
For vår del liker vi den veldig godt, for det den er. 
