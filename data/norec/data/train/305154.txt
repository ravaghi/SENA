Klovner i kamp
Alle lurer alle i «2 Guns», en halvslapp actionkomedie fra Baltasar Kormakur. 

FILM: 
Baltasar Kormakur er Islands store håp i Hollywood. 
Han regisserte den kompetente og innbringende «Contraband» med Mark Wahlberg, og etterpå dro han hjem og ferdigstilte «Dypet», en dramatisk og virkelig god film om overlevelse, bygget på en sann historie fra 80-tallet. 

Åpningen er god, men «2 Guns» er dessverre et steg tilbake for talentfulle og produktive Kormakur. 
Bobby (Denzel Washington) og Stigman (Mark Wahlberg) sitter i en muskuløs Dodge Challenger 1970-modell og observerer hvem som går inn og ut av banken i Tres Cruzes, en søvnig by nær grensa til Mexico. 
Funky jazz på lydsporet, bil med gromlåt, kule typer og snappy dialog. 
Kort sagt: lovende takter. 
Elmore Leonard møter «Ocean's Eleven» i New Mexico. 

Narkopenger 

Vi får en diner-scene. 
Bobby og Stig ser ut som sivilsnut, men ut fra praten å dømme, er de bankranere. 
Dessuten begynner Stig å si mye dumt. 
Noe skurrer. 
Tonen er feil. 
Stig er en større klovn enn Wahlbergs karakter i «Pain & Gain». 
Bobby, derimot, holder stilen inntil videre. 

Svisj. 
Vi går ei uke tilbake i tid. 
Mexikansk side av grensa. 
Edward James Olmos, lærpungen som har virket sliten siden «Miami Vice», spiller narkobaron Papi. 
Han har noen millioner i banken i Tres Cruzes. 
Mange har lyst på pengene. 

Slumming 

På dette tidspunkt finnes det fortsatt håp for «2 Guns», men nedturen starter snart. 
Energien siver ut av lerretet og når ikke ikke fram til publikum. 
Det jeg trodde skulle bli en noir i ørkenlys, en actionthriller med komisk snert, viser seg å være en småslapp actionkomedie: 
Tarantino-fan møter «Dødelig våpen», fremdeles i New Mexico. 

Som sagt, alle vil ha pengene. 
Ingen stoler på hverandre. 
Alle lurer alle. 
Noen mister ei kneskål i russisk rulett. 
Dessuten er alle korrupte - politiet, CIA, det militære. 
Paula Patton er «the dame», smart og vakker, men kan Bobby stole på henne? 

Historien er hentet fra tegneserieskaper Steven Grant, manus er ved Blake Masters, som har den glimrende TV-serien «Brotherhood» på CV-en. 
Her «slummer» han, i likhet med alle som er nevnt ovenfor. 
