Helt nye X3 - en voksen SUV
Vi har kjørt etterfølgeren til det som har vært en av BMWs bestselgere i Norge. 
Selvsagt er den bedre enn før - men hvor mye bedre? 

Nye BMW X3 lanseres i Norge den 11. november til priser fra 635.000 kroner (xDrive20d). 
I denne omgang har vi fått kjørt de to versjonene med kraftigst motor og med et fullspekket utstyrsnivå. 
Karakteren vi gir er basert på dette. 
Vi vil bedømme modellen bredere etter sammenligning med konkurrenter hjemme i Norge. 

Da snakker vi om biler som nye Volvo XC60, som vi nylig testkjørte - Audi med sin generasjon nummer to av Q5 og selvsagt bilen som ble ny referanse da den kom, Mercedes-Benz GLC. 

Første BMW X3 kom på markedet i 2003. 
Siden da har det rullet 1,5 millioner X3 av første og andre generasjon ut fra fabrikkene og nå er det duket for en splitter ny. 
Tredje generasjon av BMWs mellomklasse-SUV er klar for det norske markedet den 11. november 2017. 
Og det vil balle på seg med SUV-er fra den bayerske produsenten – til neste år venter vi både den mindre X2 og det nye SUV-flaggskipet X7. 

Fem motorvarianter blir å få - tre bensindrevne og to som går på diesel (med partikkelfilter og NOx-rensing via katalysator og AdBlue). 
Men ved lansering er det BMW X3 xDrive 30d, BMW X3 xDrive20d og - for første gang - BMW X3 M40i som blir tilgjengelig. 
Tidlig i 2018 følger motoralternativene xDrive 20i og xDrive 30i. 
Samtligere har fått økt effekt og lavere drivstoff-forbruk i forhold til forrige generasjon og alle kombineres med 8-trinns automat. 

Etter hvert vil bilen også komme i en full-elektrisk versjon samt som ladbar hybrid, kan BMW fortelle. 

Helt ny? 

I hovedsak er designfilosofien fra forgjengeren, som brøt med den klumsete første generasjonen, videreført, men den er likefullt betydelig forbedret. 
De mer kantete hjulbuene er det første som avslører at det er en ny modell. 
Og - joda: 
Dette er en flunkende ny X3. 

Lyktene har fått en mer harmonisk design som er mer i stilen til øvrige modeller, og LED-hovedlys er tilgjengelig. 
Grillen er mer høyreist og har fått aktive luftgardiner. 
Fasongen på nedre luftinntak og tåkelys foran er også helt forandret. 
I profil ligner X3 nå mer på X5 med en linjeføring som heller mindre forover og mer kantete hjulbuer. 
Bilen er også mer strukket i lengden visuelt, og den er da også blitt lengre og har lengre avstand mellom hjulene. 

Mye større enn den første 

X3 er definitivt blitt voksen og er like stor som første generasjon X5 var. 
Bilen er nå 6,1 centimeter lengre, hvilket gir 471 centimeter i lengden. 
Det er mer enn folkesuver som Mitsubishi Outlander og Nissan X-Trail - biler som byr på syv seter. 

Videre er den 1,7 centimeter bredere og 1,6 centimeter høyere enn forrige X3. 
Akselavstanden er 5,4 centimeter lengre. 
189 centimeter er bredde som en storbil . 
Høyden er 167 centimeter og bakkeklaringen 20,4. 
Men selv om bilen er større, er vekten redusert med opptil 55 kg og X3 har dessuten den vektbalansen BMW alltid ønsker å få, nemlig 50:50 fordeling mellom for- og bakakselen. 
Luftmotstandskoeffisienten (cd-verdien), har BMW klart å presse ned i 0.29 – det er intet mindre enn imponerende for en høyreist SUV. 

Mer høyverdig 

Vi gjør oss klar for testtur, setter oss inn i bilen og - ja, dette kjennes mer romslig. 
Uten å nå Mercedes-Benz-nivået i GLC, er også luksusfølelsen høyere enn før, og premium-følelsen er definitivt til stede. 
Sammenføyninger og materialkvalitet virker ytterligere forbedret i forhold til forrige X3. 

Allikevel finner vi at helhetsdesignen av førermiljøet var mer harmonisk før. 
Den var mindre oppstykket og hadde mer flytende linjer. 
Vi likte også den elegant integrerte skjermen – som i den nye modellen har fått plass på oversiden av dashbordet. 

Ellers er BMW-stilen lett gjenkjennelig, samtidig som det er gjort en rekke moderniseringer i forhold til forrige generasjon. 
Testbilen er fullutstyrt og har dermed en del ting som blir tilvalg, men som de fleste vil ønske å utstyre bilen med. 
Dette gjelder det heldigitale instrumentpanelet, det flotte konfigurerbare head-up displayet i farger og stemningsbelysningen, som nå inkluderer et såkalt «lys-teppe», som lyser opp et felt utenfor døren når den åpnes i mørket. 

Alle versjoner får et nytt, skinntrukket multifunksjonsratt, større oppbevaringsrom i senterkonsollen inkludert koppholdere og mulighet for å oppbevare litersflasker i dørlommene. 

Ikke overraskende sitter testførerne helt utmerket i de gode BMW-setene, selv om det tar en del tid å finjustere – men når riktig sitteposisjon er funnet, er den til gjengjeld virkelig riktig! 

Jeg prøver selvsagt også baksetet og konstaterer at det er riktig god plass «bak meg selv» og klaringen over hodet er god - også med panoramataket, som selvsagt også er ekstrautstyr. 
Bagasjerommet har i utgangspunktet et volum på 550 liter. 
Jeg drar i en hendel og bakseteryggene legger seg smidig ned (40:20:40). 
Det gjør at volumet økes til 1600 liter. 

(Selvsagt) god å kjøre 

Nå er de innledende undersøkelsene unnagjort, og det er på tide å komme seg ut på veien. 

To versjoner av nye X3 var tilgjengelige for test: 
Topp-utgavene med bensin- og dieselmotor. 
På svært varierte veier i Portugal, fra svært dårlige til svært gode, fikk vi virkelig satt dem på prøve. 
Det innebar lange rettstrekninger på motorvei med av slake kurver innimellom, bygater med brostein, smale, svingete landeveier med jevn asfalt og noe som mest minnet om gammeldags hardtråkket, ekstremt humpete og steinete kjerrevei. 

Alt dette taklet bilen på en overbevisende måte, men en ting gikk tydelig frem, nemlig at denne bilen har ulike personligheter etter hvilken versjon du velger. 
X3 M40i gir deg heftige ytelser, herlig motorlyd og bortimot en så sportslig kjøreopplevelse som en slik familie-SUV kan gi. 
X3 xDrive30d gir deg bedre komfort, lavere lydnivå og en råsterk motor med veldig trekkraft, men den er mindre skarp på veien og langt fra like kvikk. 

Première for X3 med M 

I James Bond-filmene er M sjefen. 
Hos BMW også! 
Den vi startet testdagen med, er den første M-utgaven av en X3 noensinne. 
Den overbeviste stort. 
Blant annet har den den kuleste motorlyden på markedet for «fornuftige familiebiler», med et mulig unntak for AMGs nyeste. 

Økningen i turtall kommer fort og akkompagneres av den hissig snerrende sangen fra de seks turbomatede sylindrene, og går man av gassen, smeller og putrer det høylytt og potent fra enderørene til sportseksosen på hver side bak. 
Det er inspirerende og lydbildet er selvsagt ekstra heftig i «Sport Pluss»-innstilling. 

Motoren er kjent fra før, det dreier seg om maskinen som sitter i dagens X4 M40i og gjør en god figur der. 
Rekkesekser med BMWs Twin Power turboteknologi og 360 hester gir akkurat det som skal til for å gjøre dette til både en utmerket Autobahn-cruiser og en morsom, sportslig SUV på svingete fjellveier. 

0 til 100 går unna på kjappe 4,8 sekunder. 
Sportsautomaten som kan gires med hendler på rattet, klarer egentlig jobben bedre selv, så fintunet er den med ultra-raske og sømløse girskift. 

Balanse og kjøreegenskaper er generelt imponerende. 
Det hjelper selvsagt godt med M Sport eksossystem (takk for lyden!), og ditto oppdimensjonerte bremser med stilfulle blå kalipere, samt M Sport hjuloppheng. 
Testbilen hadde i tillegg adaptivt M Sport understell. 

Dermed kan denne bilen fint hives gjennom svingene i høyt tempo uten å gi tegn til de foruroligende lastvekselreaksjonene eller krengningstendenser man uvilkårlig forventer i en såpass høy og, tross all vektnedskjæring, relativt tung bil. 
Det er særlig under slik aktiv kjøring det merkes at overføringen av krefter bakover prioriteres i mangt høyere grad på M40i enn på de andre modellene, så det kan bli riktig så underholdende. 

Diesel-kraftpakke 

Dessverre var ikke den versjonen som nok vil bli valgt av de fleste, xDrive20d, tilgjengelig for testkjøring. 
Når det er sagt: 
xDrive30d er en veldig fin maskin å ratte og i motsetning til den kommende bensinversjonen xDrive30i, har denne en rekkesekser under panseret. 
Denne mektige dieselmotoren imponerer enda mer enn før. 
Den produserer nå 265 hester og har fått dreiemomentet jekket opp med 80 newtonmeter til totalt 620 mellom 2000 og 2500 omdreininger. 
Det gir et voldsomt drag gjennom mellomregisteret og som Autobahncruiser står ikke denne noe tilbake for M40i. 

På veien er den også meget kompetent og blir langt fra noen «balje», selv om den naturligvis ikke er sportslig satt opp som M-en. 
Denne liker å kjøres i rimelig høyt tempo likevel og BMWs velkjente kjøreglede er påtakelig samtidig som du aldri tenker over at kraftpakka som driver den fremover i fin harmoni med Steptronic-en, drikker diesel – for øvrig bare 0,57 liter per mil ifølge de offisielle tallene. 

Fordelene i forhold til M40i med denne, og helt sikkert de andre motorvariantene, er for de mindre sportslig innstilte bilistene et høyere komfortnivå og lavere lydnivå enn i M40i. 

Mer som standard 

Denne gangen kan kundene velge mellom tre utstyrsnivå: xLine, Luxury Line og M Sport. 
Men som seg hør og bør på en ny bil, blir basisnivået noe høyere. 
Det inkluderer blant annet BMWs utmerkede åttetrinns automat, parkerings-sensorer foran og bak, LED-kjørelys, 18-tommers hjul, samt automatisk åpning av bakluken som standard. 

Prisene er kjent for de tre lanseringsmodellene . 
I listen nedenfor vises basisprisene inkludert levering Oslo for standardmodellene. 

Billig blir uansett ikke fornøyelsen hvis du skal ha det du synes du må ha av snacks, og en god del «må-ha»-utstyr koster ekstra, som vanlig hos tyskerne. 
Dessuten økes engangsavgiften merkbart ved valg av større felgdimensjon enn det som er standard (18 tommer, 20 tommer på M40i). 

Men X3 har nå et klart høyere utstyrsnivå enn forrige generasjon. 
Den kan blant annet leveres med mange av de samme avanserte førerassistansesystemer og sikkerhetssystemer som man finner i BMW 7- og 5-serie. 

Nye BMW X3 er nå også utstyrt med BMW Connected. 
Systemet er utviklet på en fleksibel plattform, Open Mobility Cloud, som gjør at bilen kan integreres sømløst med brukernes digitale hverdag. 
Du kan for eksempel planlegge reiseruta på forhånd og mate bilens system med det via smarttelefonen. 

Du kan også opprette lister med vanlige reisemål slik at de ligger inne. 
Systemet vil anbefale avreisetidspunkt og kjørerute for at du skal komme til reisemålet i tide avhengig av vær og kjøreforhold. 
Med bilens innebygde SIM-kort, vil også bilens posisjon kunne lokaliseres dersom en ulykke inntreffer. 
Ved mindre uhell kan føreren av bilen også komme i direkte kontakt med BMW for videre hjelp. 

Igjen helt i toppen 

Totalt sett: 
Førsteinntrykkene av nye og mer voksne BMW X3 overrasker ikke. 
Kompetente mennesker i München og andre BMW-sentre (bilen skal produseres i USA), har gjort jobben sin på alle plan. 
Nå kan både Mercedes, Audi og Volvo se frem til adskillig hardere konkurranse fra Bayern. 

Tekniske data 

Reiseomkostningene til denne reportasjen er dekket av importøren. 
Les mer her 
