The Intern
Nesten friksjonsfri og konfliktløs. 

The Intern setter alle kluter til for å være så hyggelig, trivelig og koselig som overhode mulig, som i blant fører til overdose av hygge, trivsel og kos. 

Ja, det går an. 
For filmen er nesten friksjonsfri og konfliktløs, som gjør den mindre interessant enn den kunne ha vært. 

Robert 
De Niro og Anne Hathaway er en fin match i hovedrollene, og filmen har mange søte og sympatiske enkeltscener, men helheten blir for glatt og intetsigende til at The Intern oppleves som direkte god. 

Blir assistent for ung sjef 

Ben (Robert De Niro) er den 70 år gamle enkemannen som blir praktikant i et ungt selskap i New York som selger dameklær på nett, takket være et forsøkstiltak for pensjonister. 

Her blir det krasj mellom gammel kunnskap og ung iver, spesielt når Ben blir assistent til sjefen Jules (Anne Hathaway), som ikke forstår hva hun skal bruke ham til. 

Men etter hvert skal det vise seg at Bens erfaring kan komme til nytte når selskapet møter utfordringer. 

Handlingen følger et rimelig forutsigbart spor. 
Her skal ingen plages med leie overraskelser. 

Filmens tone er lys og lett med hyggelige mennesker, lun humor, vakre omgivelser og behagelig musikk på lydsporet. 

Her skal ingen risikere å pådra seg uønskede humørsvingninger. 

Det er ikke noe problem at filmer forsøker å oppnå en viss lykkepilleeffekt, men for mye av det gode kan resultere i motsatt virkning, slik The Intern gjorde for meg. 

Sjansefattig regi 

Robert De Niro er selvsagt god i rollen som Ben. 
Dette er en tur i parken for en skuespiller av hans kaliber. 

Anne Hathaway er også sympatisk som den overarbeidede Jules, men hun er dessverre utstyrt med et lite overbevisende kjærlighetsforhold som resulterer i filmens flaueste klimaks. 

Et overdrevent sukkersøtt manus og sjansefattig regi av Nancy Meyers (Something's Gotta Give, It's Complicated) gjør at The Intern kun blir en delvis tilfredsstillende opplevelse. 

Men man kan håpe at det finnes en gruppe kinogjengere der ute som vil synes dette er midt i blinken. 
