Patapon 3
Unikt, innmari sært og kreativt fra Japan. 

En av grunnene til at jeg alltid har vært glad i japanske spill, er den vidunderlige særheten deres. 
Spill som Bayonetta og No More Heroes kunne ikke vært laget noen andre steder enn Japan. 
Det samme kan også sies om Patapon 3. 

Unik spillbarhet 

Det første jeg lurte på når jeg startet spillet var ganske enkelt: hva i huleste er en patapon? 
Svaret fikk jeg ganske raskt: 
En patapon er et søtt lite vesen som kan beskrives som et øye med armer og føtter. 

På slutten av Patapon 2 kom disse nusselige figurene til å åpne en kiste som inneholdt syv onde ånder. 
Ting går litt på tverke for pataponene, og din oppgave er å rense pataponenes verden for de onde åndene. 

For å gjøre dette trer du inn i skoene til en helte-patapon. 
Du kan velge mellom tre helter: en bueskytter, en spydkaster og en som liker å traktere skjold og sverd. 

Hvilken klasse du velger har faktisk noe å si for spillbarheten, så dette valget er langt fra noen gimmick. 
Bueskytteren er for eksempel ganske dårlig i nærkamp. 

Kjent Mario-stil 

Etter å ha valgt den offensive spyd-helten gikk turen ut på slagmarka. 
I Patapon 3 beveger du deg fra venstre mot høyre i god gammeldags mario-stil, men der stopper likheten i en gigantisk låvedør. 
I dette spillet kontrollerer du nemlig de små krigerne dine med å gi rytmiske kommandoer. 
De fleste kommandoene består av fire rytmiske knappetrykk. 

For å angripe må du for eksempel trykke runding, runding, firkant, runding. 

Lignende kombinasjoner må utføres for forsvar, retrett, løpe fremover osv. 
Spillet hjelper deg å holde rytmen ved at kanten av skjermen lyser opp når du skal trykke, og en evig bankende trommelyd hjelper deg også med å holde rytmen. 
Når du har vært flink og holdt rytmen lenge, blir angrepene dine ekstra kraftige. 

Fengende musikk 

Når du kommer inn i rytmen blir Patapon 3 ekstremt fengende. 
Ikke minst fordi musikken hele tiden endrer seg etter hvor flink du er til å holde rytmen. 
Musikken høres ut som et eksperimentelt barnekor, og ord blir fattige når jeg skal beskrive denne musikken. 

Rett og slett veldig rart, men veldig søtt og gøy å høre på! 

Jeg garanterer deg at du etter å ha prøvd dette spillet kommer til å gå rundt å nynne setninger som ”Pata-pata-pata-pon. 
Patapon!!”. 

Dyp spillopplevelse 

Innimellom rytmiske utskeielser på slagmarka, kan du kjøpe våpen til de små vesenene dine. 
På hvert brett finner du også skattekister med våpen, rustninger, helsedrikker og den slags. 

Dette kan du velge å bruke mye tid på, eller du kan velge det beste utstyret automatisk med et enkelt knappetrykk. 
At utvikleren Japan Studio gjør det på denne måten setter jeg stor pris på! 

Patapon 3 er en overraskende strategisk opplevelse. 
Å bare fosse fram i angrep tar livet av deg fortere enn du kan få sagt ”patapon”. 
På de senere brettene må du virkelig tenke på hvilke rytmer du vil danse til, og å klare et brett er alltid tilfredsstillende. 

Online 

I forhold til de tidligere spillene i serien, er det denne gangen mer fokus på flerspiller. 
Du har to valg: samarbeidsmodus og konkurransemodus. 
Av disse to har jeg kun fått testet samarbeidsmodusen grunnet tekniske problemer med denne delen av spillet. 
Jeg håper at disse problemene er borte vekk ved spillets lansering. 

I samarbeidsmodusen trommer du og tre andre helter gjennom banene fra enspillerdelen. 

Som vanlig ved onlinespilling er det ikke alle du møter som er like innstilt på å samarbeide, men sånn er livet. 
Spiller du med de riktige folka er dette god moro! 

Slik skal det gjøres! 

Patapon 3 lever opp til ryktet denne spillserien har skaffet seg. 
Unik spillbarhet, innmari sær musikk og en kreativitet du skal lete lenge etter. 
Jeg sier bare: 
Takk Japan! 

NB! 
Spillet kan lastes ned i Playstation Network (PSN), men er kun spillbart på PlayStation Portable (PSP). 
