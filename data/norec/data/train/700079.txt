Skurke-Branagh er best
Det beste med denne CIA-actionthrilleren er ikke amerikanerne, men hvordan Kenneth Branagh spiller den russiske skurken. 

"Jack Ryan — shadow recruit". 
Regi: 
Kenneth Branagh. 
Med: 
Kevin Costner, Keira Knightley, Chris Pine, Kenneth Branagh, Nonso Anozie, David Paymer, Paul Blackwell, Deborah Rosan, Julisita Salcedo, Lee Nocholas Harris. 
USA 2013. 
1 time 45 minutter. 
Aldersgrense: 15 år. 
Egnethet: Ungdom/voksen. 

Nå er Branagh en dreven karakterskuespiller, med en karriere fra teaterscenen før han også gikk til filmen. 
Briten står både foran og bak kamera i denne filmatiseringen av hvordan Jack Ryan, Tom Clancys berømte spionskikkelse, ble CIA-agent. 

Idet regissøren dukker opp som den innbitte russeren Victor Cherevin, aner man at Branagh nyter å spille inful kyniker som ikke nøler med å likvidere sine motstandere. 
Skuespilleren er en mester i underspilt framstilling av et innbitt, farlig menneske. 
Herlig! 
Speiderguttutseende 

Langt snodigere er det å se den modellpene Chris Pine som Jack Ryan. 
Visst er dette storyen om hvordan en uerfaren mann hyres til agent av CIA-sjefen (Kevin Kostner), men han ser ut som en speidergutt sammenlignet med forgjengerne i rollen, Harrison Ford og Ben Affleck. 

Branagh har følt på det selv og lar Kostner kommentere Pines utseende helt til slutt. 
Men det holder ikke helt, iallfall ikke hvis Pine skal spille inn flere Ryan-filmer. 

For øvrig er plottet av kjent Clancey-merke: 
Heltene må trå til og berge USA fra et nytt terrorangrep satt i scene fra Russland. 
Masse fungerer strøkent som spenningsaction, med plutselige angrep fra uventet hold, hjelpere som brått er fiender, fiender som er glatte som åler, og dertil et CIA-team utstyrt med alskens støttefunksjoner for å redde Ryan i mål. 

Når snusfornuftige nordmenn irriterer seg over ting de ikke tror på i tv-serien "Mammon", glemmer man alt vi svelger rått i amerikansk krim og actionfilm. 
Det går en smule for greit – i siste hundredelssekund – å overvinne skurken Cherevin og hans like. 
