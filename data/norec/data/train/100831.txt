Vidar Busk:«Jookbox Charade»
(Blue Mood / Musikkoperatørene) 

Legger to fingre rundt hattebremmen og hilser ærbødig til sine forbilder. 

Her samler Vidar Busk disse forbildene - og låter han selv har fremført tidligere - i et passe skittent og groove-tungt lydbilde som blir den sterkeste røde tråden på en plate hvor Busk nødvendigvis må innom alle stilarter som har inspirert han de siste tyve årene - og det er mange! 
«Jookbox Charade» starter med beina litt for tungt plantet i Mississippis nublues-gjørme, men New Orleans-foten blir atskillig mer funky, lettere og mer leken når han spaserer vestover mot Texas, der Paladins-shufflen «Years Since Yesterday» har sterkere drag av Stevie Ray Vaughans «Cold Shot» enn noensinne. 
Med unntak av den oppsiktsvekkende følsomme crooner-låta «When Did You Leave Heaven», utvikler faktisk «Jookbox Charade» seg til å bli en real rytmisk gumbo av en plate - blåsertung og feststemt! 

ANBEFALTE KJØP: 
«Years Since Yesterday», «Red Lipstick», «New Suit» og «Goodnight Moon». 
