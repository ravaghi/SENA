Barneplate med ambisjoner
På "Snydelig" har vår tids Knutsen & Ludvigsen blåst de små sangene sine opp i storformat. 

BARN/POP 

Meg og kammeraten min 

"Snydelig" 

(Me/Musikkoperatørene) 

De beste barneplatene er gjerne dem som oppfyller følgende kriterier: 
1) De er fengende nok til at barna vil høre dem om og om igjen. 
2) De er rikholdige nok til at mamma og pappa ikke får fnatt av å høre dem om og om igjen. 
Den musikalske mangtsysleren Martin Hagfors (HGH, Home Groan, en mengde solo- og samarbeidsprosjekter) er en av dem som har knekket koden. 

Og etter at Håkon Gebhardt tok med seg banjoen sin og stakk for et par år siden, kan det virke som om Hagfors og hans nye "kammerat", multiinstrumentalisten Erik Johannessen (Jaga Jazzist), har hevet ambisjonsnivået flere hakk. 
"Snydelig" er nesten Beatles-aktig i sin bredde og variasjon. 

Her er surrealistiske tullelåter som "Verdens vakreste fjær" og "Der hvor vi to bor". 
Her er de stemningsfulle pop-balladene "Skogen" og "Sover som en stein". 
Her er en sang med de fine linjene "Du er ensom/Du er en som jeg liker godt". 
Og hele veien bruker Hagfors og Johannessen selveste Kringkastingsorkesteret for alt det er verdt: 
Til å legge farge, til å understreke poenger og til å gjøre de i utgangspunktet små sangene sine store som solen. 

Dette er en plate som tåler å bli hørt mange, mange ganger. 
