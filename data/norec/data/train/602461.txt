Til hverdagsproblemene
Vaular er kjent for å ta opp samfunnsproblemer, men denne gangen er det hverdagsproblemene som skal til pers. 

Rap 

Lars Vaular 

«Loading» og «Loading 2» 

(NMG / G-Huser) 

Lars Vaular følger opp den mesterlige EP-trilogien «Mening» med to miksteiper sluppet rett etter hverandre. 

Vaular har lenge vært en av Norges beste innen tekstskrivning. 
Han har fryktløst kastet seg inn i politiske diskusjoner og aktuelle samfunnsproblemer. 
Denne gangen er han derimot mer opptatt av seg selv. 
Han tar nemlig opp hverdagsproblemene med en humoristisk vinkling – for eksempel det å sitte i køen til Skatteetaten. 

Første miksteip starter i en minimalistisk og tilbakelent stil. 
Dyp bass, perkusjon og synth er de viktigste elementene. 
Han går også innom popen med den noe i overkant repeterende låten «Min Feil», men den viser også hans rapiditet og gode flyt som rapper. 
Det hele rundes av med Vaulars tilbakeblikk på starten av karrieren med «Loading Beat 17». 

Hans andre miksteip har en annen fremtoning og åpner i 90-talls house-stil med «Garasjen». 
Feststemningen er i gang og fortsetter videre med unntak av balladen «Big Data». 

Vaular leverer alltid en høy standard og forventningene er derfor store, men vi har hørt han bedre enn disse miksteipene. 
Det mangler litt sting i både tekst og musikk. 
