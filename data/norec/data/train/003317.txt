American Gangster
Russell Crowe og Denzel Washington braker sammen i ”American Gangster”, men på en overraskende fredelig måte. 

Russell Crowe og Denzel Washington braker sammen i ”American Gangster”, men på en overraskende fredelig måte. 
Dette er nemlig ikke en gangsterfilm med skuddvekslinger hvert tiende minutt. 

Joda, skyting skjer, men det er snakkingen som skaper dramatikken. 
Regissør Ridley Scott forteller godt og levende basert på en sann historie. 
Jeg skulle bare ønske at jeg ble litt mer engasjert av den. 

Ny narkokonge 

”American Gangster” forteller hvordan anonyme Frank Lucas (Denzel Washington) blir den nye narkokongen i Harlem i 1968 ved å importere heroin fra Vietnam i stor skala. 

Den forteller også hvordan politietterforskeren Richie Roberts (Russell Crowe) kommer på sporet av den nye virksomheten, og oppretter en spesialgruppe for å finne ut hvem som står bak. 

Vitalt fortalt 

Jeg er en stor fan av regissør Ridley Scott, mannen bak ”Alien”, ”Blade Runner” og ”Gladiatoren”. 
Han er flink til å skape verdener på film, og i ”American Gangster” er New York i perioden 1968 – 1973 troverdig skildret. 

Scott er også flink til å fortelle med godt driv, selv i litt stillere perioder av historien. 
Det føles vitalt, til tross for et ikke så veldig nyskapende tema. 
Det skader ikke med sterke hovedroller, og både Denzel Washington og Russell Crowe yter det som trengs, uten å bli satt på de store prøvene. 

Engasjerer ikke 

Men ”American Gangster” engasjerer meg ikke særlig mye. 
Jeg føler ikke at historien når ordentlig inn til meg. 
Jeg blir mer passiv observatør enn aktiv deltager. 

Forsøkene på å skildre Richies privatliv er ganske tamme. 
Forholdet mellom Frank Lucas og hans familie virker tomt og for lite utforsket. 
Og klimakset, der skyting kryssklippes med en gudstjeneste, er litt for ”Gudfarsk”. 

Herlig soundtrack 

Jeg forventer kanskje for mye av hver nye film Ridley Scott lager. 
”American Gangster” er for all del en god film, med tett drama, dyktig filming, godt skuespill og flott tidskoloritt. 
Legg også merke til det herlige soundtracket. 

Så dette er godkjent. 
Men klassikerstatusen uteblir. 
