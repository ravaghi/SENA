«Adrift» er en ordinær film om et ekstraordinært seilas
Islandske Baltasar Kormákur har vært ute i hardt vær før, men makter ikke å skape overbevisende nok drama ut av denne seilasen fra virkeligheten. 

Tami Oldham skapte overskrifter i 1983 da hun ble funnet utenfor Hawaii i en delvis ødelagt seilbåt etter 41 dager alene på Stillehavet. 
Hennes forlovede Richard Sharp var tatt av stormen, som overrasket dem på vei ut av farvannene nær Tahiti. 
Hun klarte å manøvrere båten ved hjelp av en sekstant og en klokke – og en god porsjon flaks. 

Den islandske regissøren Baltasar Kormákur har gode forutsetninger for å skape medrivende drama ut av denne hendelsen. 
Han vokste opp med båtliv på den stormfulle sagaøya og har senere regissert Everest, et annet drama fra virkeligheten som skildrer kampen for å overleve en hasardiøs ekspedisjon. 

Adrift er blitt en av hans svakeste filmer, og det skyldes ikke mangel på troverdighet i skildringen av selve seilasen. 
Opptakene er utført på åpent hav, og tilfører filmen en udiskutabel kvalitet. 
Problemet er bare at de to rollefigurene forblir uinteressante. 

For generell skildring 

Tami er ment å være en eventyrlysten «girl next door», og Shailene Woodley kler den rollen. 
Hun møter Richard på Tahiti og blir forelsket. 
Hun lar seg overtale til å bli med ham videre. 

Om du vil at publikum skal tilbringe tid sammen med et nyforelsket par, i et overlevelsesdrama, så må vi vite mer om hva som holder dem sammen. 
Alt vi får her er noen pyntelige scener av paret i nyforelsket lek i vakre omgivelser. 
I tillegg får vi litt skraping på overflaten av oppveksten deres: 
Hans mor tok sitt eget liv, hennes mor skjenket henne full da hun var 15. 

Manuset er skrevet i så generelle vendinger at vi ikke får noe bestemt inntrykk av dem som enkeltindivider. 
Da blir heller ikke tapet av Richard – for henne og for oss – noe vi føler sterkt for. 

Sam Claflin spiller Richard som en sympatisk kjekkas, med akkurat den utpregede aksenten briter gjerne har i Hollywoodfilmer. 
Han er i likhet med Woodley tilført for lite kompleksitet. 

Til å være en historie om overlevelse i ekstreme omgivelser, rommer den forbausende lite drama og galskap. 
