Plata som renser ut de vonde MGP-minnene en gang for alle
Eksplosiv bjelleklang fra snakkisduoen Sleigh Bells. 

||| 
ALBUM: 
Duoen Sleigh Bells fra Brooklyn er en av vårens store undergrunnssnakkiser. 
De ble nylig signert til M.I.As plateselskap, og i tillegg leverer de noen visstnok helt uforglemmelige og eksplosive konserter. 

Sirener og melodier Debutalbumet «Treats» må også i alle høyeste grad kunne kalles eksplosivt. 
Her får vi sirener, skingrende gitarer, overstyrte rytmer og bass så tung at du føler du står lent inntil en høytalervegg når du har platen på øret. 

Men det er også plenty med melodier i lydmosen, og vokalist Alexis Krauss har en florlett eleganse i stemmen som står godt til det omkringliggende kaoset makker Derek Miller jobber fram. 

Deler av albumet høres ut som om Annie skulle frontet Atari Teenage Riot, mens låter som «Crown On The Ground» og «Infinity Guitars» minner om det gode gamle støyblues-bandet Pussy Galore, bare paret med en slags klubbmusikkens dekadens. 

Rensende støy «Treats» er blitt en glimrende plate som lar pønk-attityde møte et lappeteppe av elektronisk bearbeidet musikkhistorie — fra surf til bailefunk — og denne intense halvtimen med moderne støyrock vil garantert rense ut helgens vonde Melodi Grand Prix-minner en gang for alle. 
Dessuten har vi fått et hint om hva som kommer til å bli årets høyeste Øya-konsert. 
