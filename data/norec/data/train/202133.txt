Test:Asus PA238Q 

Her har vi en proffskjerm til budsjettpris. 

Prisene på LCD-skjermer synker stadig, du får nå skjermer på over 20 tommer med HD-oppløsning fra en drøy hundrings over tusenlappen. 
Og selv om du går flere hundre kroner opp i pris får du ikke så dramatisk mye bedre bilde. 
Grunnen er at alle de billige LCD-skjermene har et TN-panel, som alle har de samme svakhetene. 
Skal du ha et betydelig bedre bilde må du over på en annen paneltype. 

Det er gjerne slik at du må betale mer for å få mer, og bildekvalitet er fremdeles ikke gratis. 
Men også her er det konkurranse, og stadig flere produsenter tilbyr nå skjermer basert på IPS-paneler, til en pris som ikke ligger langt over de gode skjermene med TN-panel. 

Fordelen med IPS 

Panelet i de billige LCD-skjermene er alltid av den enkleste typen, som kalles TN. 
Dette betyr Twisted Nematic, og er den minst kompliserte teknologien. 
Grovt skissert så er de flytende krystallene plassert langs lysretningen, og vrir seg og blokerer for lyset når cellen får spenning. 
Med varierende spenning varieres lysgjennomgangen. 

At de avlange krystallene ligger i lysretningen gjør at betraktningsvinkelen blir begrenset, kommer du for langt ut på en side så ser du ned på siden av krystallet, og ikke lyset. 
Selve matrisen som sperrer for bakgrunnslyset har altså en viss dybdeeffekt. 
Dermed vil fargene og balansen mellom dem variere mye med hvilke kant du ser skjermen fra. 

LCD-paneler som baserer seg på IPS-teknikken(In Plane Switching) har de avlange krystallene plassert på tvers av lysretningen. 
Det gir mer lysgjennomgang og en vesentlig mindre dybdeeffekt. 
Dermed vil betraktningsvinkelen bli nesten 180 grader, og du kan se på skjermen fra alle kanter uten at fargene forandres. 

Asus PA238Q 

Denne skjermen har IPS-panel og i tillegg flere nyttige egenskaper. 
Den er beregnet på de som stiller større krav til bildekvalitet og fargegjengivelse enn den vanlige nettsurfer. 
Har du interesser som dreier seg om foto, video, design og beslektede sysler, så vil du ha glede av denne. 

Den kommer med et kalibreringsskjema og gir deg mange av proffskjermens egenskaper i en langt rimeligere utgave. 

Grunnen til at det nå kommer rimeligere IPS-skjermer er at panelene er 6-bits i stedet for 8-bits på de vesentlig dyrere utgavene. 
De har likevel langt bedre egenskaper enn TN-skjermene og er definitivt tilstrekkelige til entusiastbruk. 
For profesjonelt bruk snakker vi uansett om helt annet utstyr i en helt annen prisklasse. 

Konstruksjon 

Skjermen har et matt sort kabinett, med en rød linje nederst på underste bilderamme. 
Du får med andre ord aldri problemer med feite fingermerker på blank pianolakk. 

Også selve skjermoverflaten er matt, så reflekser fra takbelysning er et langt mindre problem enn på de billige skjermene med speilblankt kontrastbelegg. 

Foten og opphenget er allsidig, og skjermen kan dreies, heves, senkes og roteres til høydeformat. 

Tilkoblingene er DisplayPort, HDMI, DVI og VGA, i tillegg er det en USB hub med fire porter, to sitter på siden og de to andre i tilkoblingspanelet. 
Det er også hodetelefonutgang, som fungerer hvis du kobler til skjermen med HDMI eller DisplayPort til en maskin som også sender digital lyd. 

Bildekvalitet 

Det første du legger merke til er at fargegjengivelsen er bedre enn på de rimelige skjermene. 
Fargedynamikken er større, hele spekteret er mer intenst. 
Også sort er dypere, du merker det både på video, bilder og tekst. 

Skjermen leveres med skjema etter kalibreringstest, og et hvert eksemplar kholder seg innenfor sRGB spesifikasjonene. 

Som nevnt er betraktningsvinkelen og fargebalansen en helt annen, her ser du samme fargebalansen uansett fra hvilken vinkel du ser på skjermen. 

Etterslep er ikke synlig under bruk, det lille som kan provoseres fram i tester er også helt marginalt. 
Responstiden på 6 ms er rask nok i praksis til det aller meste, også spill, selv om dette ikke er målgruppen for denne skjermen. 

Betjening 

Menysystemet er oversiktlig, med godt merkede knapper og funksjoner. 
Knappene sitter på høyre side og gir bedre betjeningskomfort. 

Spesielle egenskaper 

Den øverste av menyknappene har helt spesielle funksjoner. 
Den gir deg forskjellige hjelpemønstre på skjermen, som hjelper når du trenger linjal, eller faste formater. 

Alternativene er ruter i centimeter eller tommer, 2 horisontale og 2 vertikale hjelpelinjer, A4 liggende, Letter liggende, 4x6 3x4 og 2x2 pluss 8x10 og 5x7. 

Bruker du tegneprogrammer eller skal rette opp eller dimensjonere elementer i bilder kan disse funksjonene være til god hjelp. 
De styres på selve skjermen og er helt uavhengige av hva slags maskin skjermen er koblet til. 

Konklusjon 

PA238Q er en skjerm som skiller seg svært fordelaktig ut sammenlignet med de rimelige TN-baserte skjermene. 

De fysiske egenskapene er glimrende og gir god brukerkomfort og stor fleksibilitet, både for plassering og tilkobling. 
Vi synes likevel at den skulle kunne bli senket enda noen centimeter lavere for optimal komfort. 

Bildekvaliteten er vesentlig bedre enn hos TN-skjermer, driver du med bilder og annet grafisk krevende får du en bedre og riktigere referanse enn med billigskjermene. 

Vårt eksemplar hadde en liten lyslekkasje i toppkanten, og dette sammen med litt for høy laveste posisjon gjør at vi ikke gir den en sekser, men en svært solid femmer! 
