Nølende kyss
«Kyss meg for faen i helvete» står lenge på svak varme før det blir varmt. 

FILM: 
«Kyss meg for faen i helvete» kan virke som en to år yngre, hermende lillesøster av «Få meg på, for faen». 
De felles ingrediensene er flerfoldige: 
Vestlandsbygd, betatte og begjærende tenåringsjenter, prøvende helgefyll, naturbilder med fotogene fjorder og disige åssider, tøff-i-trynet-tittel. 

Men der 2011-filmen var en nedtonet versjon av en spesiell og fandenivoldsk roman, er årets rurale ungdomsromanse laget etter velkjent, internasjonal modell. 
Gjeng setter opp forestilling. 
Gutt møter jente. 
Spørsmålene om forestillingen vil bli en suksess, og om gutt og jente vil få hverandre, er sammenflettet. 
Ingen blir veldig overrasket over utfallet. 

Mangler troverdighet 

I første halvdel er «Kyss meg for faen i helvete» stiv og ubekvem i bevegelsene. 
Festing, krangling og konfrontasjoner mangler tempo og troverdighet. 
Manus er fotgjengeraktig. 
Personene ledes som marionetter inn i forutsigbare møter. 
Lenge virker det som om filmen går uvørent i fotsporene til en annen og smidigere sjangerfilm. 

Men så skjer det noe. 
Kristoffer Joner er passe kynisk-sentimental i den ellers klisjépregede rollen som fallert skuespiller som nærmest tvinges til å instruere bygdas ungdomsteatertrupp, som anført av den driftige Thale (Eili Harboe) har bestemt seg for å droppe barneteater i kaninkostyme og sette opp Jon Fosses «Draum om hausten». 
Og det forslitte jeg-hater-deg-nei-jeg-elsker-deg-plottet får en fin friskhet i møtet mellom Thale og den bøllete fotballstjernen Vegar (Øyvind Larsen Runestad). 

Uskyldig andrevalg 

Scenene dem imellom har en fin spenning. 
Forvirringen over å falle for noen som er «helt feil» er godt formidlet. 
Det er også den plutselige tendensen til den frustrert forelskede til å kaste seg over et uskyldig andrevalg, for å distraheres og for å slippe å brenne inne med all attråen. 
Dessverre tar ikke avslutningen helt vare på anslaget. 

En firer får den nå likevel, under tvil, også for klarheten i det regionalt sett riktige budskapet: 
Stor er kjærligheten, størst er Jon Fosse. 
