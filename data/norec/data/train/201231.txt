Fornyet og smart Mercedes-Benz B-klasse prøvekjørt
BMW har nå fått sin B-klasse-konkurrent. 
Det er bra for Mercedes, tror vi. 

Mercedes-Benz B-klasse er et noe underkjent produkt - noe som er tilfelle med de fleste bilene i denne «hybride» klassen biler som er de kompakte fleksibilene. 
Vi kjente fra før biler som Ford C-Max (som nå kommer i fornyet versjon), og Volkswagen Golf Plus - siden erstattet av Golf Sportvan - samt Citroën C4 Picasso. 

Premium-merkene hadde holdt seg unna denne kategorien helt til Mercedes introduserte sin første B-klasse i 2005, da vi også kjørte den første gang. 
I 2011 kom en helt ny og kraftig forbedret etterfølger, som vi konstaterte under første prøvekjøring. 

BMW med et brak 

Nå har også BMW kommet sterkt på banen med sin 2-serie Active Tourer. 
Mercedes måtte reagere, og vi tror ikke det ligger bare ulemper i forsterket konkurranse for Mercedes' del. 

Denne bilklassen får nemlig nå mer oppmerksomhet og flere oppdager fordelen i å ha en kompakt, men romslig bil, oftest med smartere løsninger enn i den gjengse kompaktbilen. 

Visuell oppdatering 

Oppgraderingen av B-klasse er av typen «kontinuerlig forbedring» med en rekke mer eller mindre beskjedne grep som til sammen gir en mer tidsmessig bil med en anelse mer eksklusivt preg. 

Det er forfra det er lettest å se en viss forskjell, men vi kan ikke med vår beste vilje kalle den iøynefallende. 
Det dreier seg i hovedsak om ny støtfanger, ny grill og kjørelys integrert i hovedlyktene. 
Dette skal ifølge produsenten gi bilen et mer dynamisk preg. 

Hekk-støtfangeren er også skiftet ut og er nå dekorert med en kromstripe. 
Nytt er for øvrig at B-Klasse nå kan leveres med LED hovedlys. 

Mer premium 

Interiøret er redesignet og virker mer eksklusivt. 
Skjermen som er montert øverst på dashbordet er blitt større (8 tommer), og instrumentene er nå lettere å lese enn tidligere. 
Et nytt multifunksjons-styrehjul for betjening av Comand-grensesnittet, som tilsvarer i-Drive hos BMW eller MMI hos Audi, sitter i midtkonsollen. 

Dessuten blir det større muligheter til å gjøre individuelle justeringer på stemningen i kabinen med hele 12 ulike fargevalg på belysningen. 

Tre nye design- og utstyrslinjer tilbys til B-Klasse, Style, Urban og AMG Line. 
Ønsker man en mer individuell look, kan man velge mellom ulike pakker – Night, Exclusive og AMG Exclusive. 

Oppdaterte B-klasse tilbys nå også med «keyless go», altså med startknapp. 

Relativt kostbar 

Prismessig starter B-klasse nå på 272.000 kroner - det er for spreke B-klasse Electric Drive med 132 kw (180 hestekrefter). 
Rimeligste dieselversjon er B 160 CDI som starter på 300.000 kroner med 6-trinns manuell girkasse, 15-tommers stålfelger og 1,5-liters dieselmotor på 90 hester. 

Rimeligst med bensin er B 180 til 328.000 kroner tilsvarende utstyrt. 

Sikkerhet tas på alvor 

Da B-Klasse ble lansert i 2011, ble den berømmet for å ha mye nytt sikkerhetsutstyr tilgjengelig. 
Sikkerhetsnivået er nå hevet ytterligere et par hakk, med et enda mer omfattende utstyr. 

Antikollisjonssystemet er oppgradert og vi fikk muligheten til å teste det ut. 
Bilen bremser nå av seg selv hvis føreren ikke reagerer i tide, for å hindre kollisjon eller redusere skadene ved et eventuelt sammenstøt. 

Tretthetsvarsleren, Attention Assist, som både overvåker tretthet og uoppmerksomhet, virker nå i hastigheter fra 60 til 200 km/t. 

B-Klasse tilbys, i tillegg til den elektriske utgaven som vi allerede har publisert vår test av, med valget mellom fire bensin- og fire dieselmotorer. 
En versjon med gassdrift står også på modellprogrammet. 

De som ønsker firehjulsdrift har fire valgmuligheter. 
Innstegsmodellen blir nå B 200 CDI 4Matic med et CO2-utslipp på rundt 130 g/km, en kraftig reduksjon fra det tidligere alternativet, B 220 4Matic som slapp ut over 150 g/km. 

Andre modeller som leveres med 4Matic er B 220 CDI, samt B 220 (kun som 4Matic - 4x4, og automat), og B 250 for de som vil ha bensinmotor. 

Bensin, 4x4 og automat 

Da vi under den korte tiden på Mallorca brukte mest tid på den store nyheten - B Electric - hadde vi ikke tid nok til å teste flere motoriseringer. 
Men i hovedsak er de kjent fra før og tilhører den nye generasjonen effektive forbrenningsmotorer med god drakraft over et større arbeidsregister og samtidig lavere forbruk, enn hva tilfellet var for noen år siden. 
Tekniske data for de forskjellige versjonene finner du nederst i artikkelen. 

Vi trivdes godt bak rattet i den relativt spenstige B 220 med 184-hesters bensinmotor, firehjulsdrift (4Matic, kaller Mercedes det) og 7-trinns automat. 
Dette er en utgave som gjør at man kan bedømme bilens dynamiske egenskaper ganske godt og det første å merke seg er at tross over 180 hestekrefter, oppleves den ikke like sprek som den elektriske versjonen av B-klasse. 

Kjøreegenskapene var forutsigbart relativt nøytrale (Mercedes satser ikke på sporty kjøreegenskaper i samme grad som BMW gjør med sin Active Tourer), og komfortnivået er på høyde med det man forventer fra Mercedes selv om støynivået ikke er like lavt som på de større premium-modellene. 

Det skal sies at det nødvendigvis er en større utfordring med monospace-fasong og et romslig indre. 
Det gir rett og slett mer resonans. 
Plagsomt ble imidlertid lydnivået aldri. 

Klar femmer 

Vår konklusjon er klar: 
Mercedes B-klasse er en bil som med sin oppgradering holder koken i klassen uten å være fullt så gjennomført og tidsriktig som VW Golf Sportvan eller å ha den ungdommelige dynamikken BMW 2 Active Tourer kan vise til i egenskap av å være en grunnleggende nyere bil. 

Men den fornyede B-klassen har sin fordel i å være noe rimeligere i pris enn sistnevnte, med tilsvarende utstyr. 
Samtidig har den unektelig noe svært nær det premium-preg man forventer fra en Mercedes. 

Fleksibilitet, plass til fem voksne og et generøst bagasjerom gjør den til en fin allrounder det er vanskelig å finne noen markante svakheter ved. 

Mercedes B-klasse fortjener å oppdages av flere. 
