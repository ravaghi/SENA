Smart, smartere, smartass
Elegant, sexy thriller som prøver gjøre litt for mye. 

HANDLER OM: 
Claire Stenwick (Julia Roberts) og Ray Koval (Owen Wilson) er tidligere agenter for CIA og MI6, men har gått over til å drive lukrativ forretningsspionasje. 

De havner midt i en krig mellom to rivaliserende selskaper som er på jakt etter å sikre seg de beste patentene først. 
Samtidig innleder de to agentene et lidenskapelig forhold, og begynner å legge sine egne planer. 

DOM: 
Her foregår det ekstremt mye, over for lang tid (over to timer). 
«Duplicity« er en intens smartingthriller, litt i samme leia som «Ocean's Eleven», med fokus på den intellektuelle jobben bak et stort, glamorøst brekk, utført av kvikkaser med solbriller. 
Jeg greier aldri helt tenke på agentene som annet enn Julia Roberts og Clive Owen, og filmen handler da også mye om hvilket ekstremt sexy par de utgjør. 

De smyger seg rundt i denne verdenen av fancy hoteller, hemmelige møter og viktige konvolutter. 
Her kan ingen stole på noen, filmen består for det meste av hyppige skifter mellom ulike leire som diskuterer sin konspirerende snoking i vill fart og med mange navn og detaljer som vil gå deg hus forbi om du ikke tar notater. 

«Duplicity» er rimelig velspilt og velgjort, men hviler for mye på verbal ping-pong og en den uendelige rekken med små tvister. 
Dette er også en film om hovmod og forfengelighet, og ikke minst om tillit. 
Filmen vil sette deg i agentenes desperate posisjon: 
Ute av stand til å stole på noen part. 
Det lykkes den også med, men med et mer forvirrende resultat enn nødvendig. 
