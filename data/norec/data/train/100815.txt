The Grand:«The Grand» 

(Grand Recordings / Sonet) 

Norsk skittenrocks nye helter. 

Glem for et øyeblikk Amund Maaruds status som Norges mest lovende bluesgitarist. 
Her får han riktignok bruk for sin musikalske bakgrunn, men halvannen fot er samtidig trygt plantet i tung bluesrock fra sent sekstitall. 
Maarud plasserer seg et sted mellom Cream og Hendrix, og skaper stor, uvøren garasjelyd og skarpe, soniske riffvegger som knapt ligger noe tilbake for lett beslektede My Midnight Creeps, for å bruke en fersk sammenligning. 
The Grand har i det hele tatt en herlig villskap over seg - ikke minst har broder Henrik Maarud tatt frem trommedyret i seg - samtidig som denne EPens fire låter både er melodiøse og stringent arrangerte. 
Her tar vi gjerne en hel plate etter hvert! 

ANBEFALTE KJØP: 
«Freeloader» og «Traveling Bound». 
