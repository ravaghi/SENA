Frekt
Det starter friskt, funky og frekt, og foten begynner å rykke til i takt. 
«Stepping Up» er Ole Børud sitt tredje album og åpningslåten «Think Twice» gjenspeiler hans musikalitet perfekt. 
Stramt riff, blåserekke og fete koringer. 
Ingen får det til å groove bedre enn han på en så nådeløs måte, med mindre man tar turen over til USA. 
Etter denne pang-åpningen roes det ned til soul og vestkystpop-landskapet. 
Ole Børud er et stort multitalent og har skrevet og produsert all musikken selv. 
Mange kjenner han fra Børudgjengen eller det kristne progmetal-bandet Extol som kom ut med nytt album for drøye ett år siden. 
Denne gangen viderefører han sin sound fra albumet «Keep Movin» fra 2011. 
Tittellåten og «Driving» er skolebokeksempelet på perfeksjonert låtskriving i skikkelig Steely Dan-stil. 
Det er smakfullt arrangert og inneholder mange lekne elementer. 
Det går fra full storbandstil til minimalistisk og rent. 
Her ligger nemlig sjarmen i detaljene! 
For mange vil det kanskje virke som noe nerdete, men hva gjør vel det? 

Børud utmerker seg både som musiker og komponist her, og leverer et album som er på sitt beste når han tørr å ta helt av. 
