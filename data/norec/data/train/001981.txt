Hedonistiske helter
Juicen er ute av musen. 
Ikke ta alt så forbanna seriøst. 
Hilsen A-Laget. 

Backpackhelvetegjengen som forventet en eller annen DJ Premier-låt på utestedet ble pissesure, og jentene sto der usikre. 
Forvandlingen fra indignasjon og mild forlegenhet til thizz face er et uvurderlig minne jeg holder enda kjærere enn de latterlig flotte tsjekkiske ballerinaene på Kanyes Øya-opptreden i fjor. 

Synet av ansiktsuttrykkene til gjestene da en kompis spilte A-Lagets klubb-banger “Slem tøs”, er kort sagt noe jeg sent kommer til å glemme. 

For A-Laget har kjørt samme konsekvente humor- og bangerbaserte linje siden trioen så dagens lys. 
Apropos: Vågards linje på “Ung kropp”, “... hun kaller meg for sin baby fordi jeg ødelegger den fitten” på denne femspors-EPen, bør gi rom for ettertanke. 

Foruten Tailors-signerte ”Funksjonshemmet” som fikk tretti prosent av vennekretsen min til å gjenta Store Ps ”slev-slev-slever på meg sjøøøl” som et slags mantra, står mannen bak den nasjonale internfarsotten kreditert som produsent på ”Jaja”. 

DEDDGI går hardt, ad “Klør” og “Livsstil”, og avvekslingen med den Block Beattaz-inspirerte midtempoballaden i “Ung kropp” – som fikk meg til å sette på “Milliondrømmen” fra Nokke Feita 3 rett etter – runder av EPen, forøvrig A-Lagets femte slipp. 

Det er nesten fristende å påstå at skillet mellom harry og smått genialt viskes ut av tre unge menn fra Bergen. 
Med sin kreative fremstilling av banaliteter, fremført med ekstremselvtillit som kan sammenlignes med R. Kellys episke “The Worlds Greatest”, blir grunnleggende behov som å pule og drekke – ting du tenker på, men av naturlige grunner ikke tør sette ord på – ypperlig pakket inn av Store P, landets beste rapper, Girson og Vågard. 
