Jackass 3
Fikk meg til å gape i vantro! 

På rulleteksten til Jackass 3 står det at noen av scenene med dyr ble overvåket av American Humane. 
Noen! 
Det betyr at en eller flere av scenene ikke ble det. 

Kan det ha vært der en bukk blir stresset med tuba og trumpet? 
Der en fugl hakker på Johnny Knoxvilles penisfutteral? 
Eller der en gris spiser et eple ut av rumpa til Preston Lacy? 

Noe av dette er i det absolutte grenseland for hva som er morsomt, men det må være innenfor, for jeg synes det er tidvis er fryktelig morsomt! 
Og de bruker i det minste ikke et pelsdyr som fotball. 

Drikker svette 

Jackass 3 gjør nok en gang de to første filmene gjorde, nemlig å overgå tv-serien med større stunts, villere påfunn, og sykere humor. 

Noe av humoren er virkelig syk, med store mengder tiss, bæsj, promp og spy. 
Steve-O roper entusiastisk at dette er hva Jackass handler om etter en særlig råtten scene. 

Jeg må innrømme at jeg ikke alltid orker å se hva som skjer i filmen, og må snu meg vekk. 
Spesielt når en skal drikke et glass med svette, slik at både han og kameramannen må spy. 
Smakfullt er det ikke, i dobbel forstand! 

Sjokkartet vantro 

Filmen har noen fantastiske høydepunkter, som jeg ikke vil avsløre, men som bare må oppleves. 

Oppfinnsomheten når nye høyder, eller skal jeg heller si lavmål. 
Flere øyeblikk fikk meg til å gape i sjokkartet vantro. 

Innimellom får vi mindre gode scener, som hverken er særlig morsomme eller vellykkede. 
De burde kanskje vært klippet vekk og lagt ved som ekstrastoff på Blu-ray. 

3D-bæsjing 

Jackass 3 vises i 3D, uten at jeg helt ser fortrinnet med det. 

Riktignok får vi skutt en dildo mot oss, og bæsjesprut i tre dimensjoner er et uvanlig syn i en kinosal, men de fleste sekvensene er ikke av det slaget der 3D gjør noe særlig fra eller til. 

Jeg har alltid likt Jackass-gjengens low-tech tilnærming, og tror ikke filmen ville vært noe dårligere i to dimensjoner. 
3D er best for markedsføringen, ikke publikum. 

Passende uverdig 

Nå føler jeg at Jackass er ved veis ende. 
De har underholdt oss i 10 år med sin utagerende og imbesile galskap, og jeg har elsket dem for det, men nå ser jeg ikke helt hvor veien videre eventuelt skulle gå. 

Det samme tenkte jeg etter den første Jackass-filmen i 2002, så her er ingenting sikkert. 
Men HVIS dette er slutten, er Jackass 3 en akkurat passe uverdig avskjed! 
