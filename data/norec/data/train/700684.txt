Festlig svartsyn, topp skuespillere
Alejandro González Inárritu er kjent for sine seriøse dramaer. 
Men han mestrer også den ironiske komedien. 

Regi: 
Alejandro González Iñárritu. 
Med: 
Michael Keaton, Emma Stone, Naomi Watts, Zach Galifianakis, Edward Norton. 
USA 2014. 
1 time 59 minutter. 
Aldersgrense: 11 år. 
Egnethet: Ungdom/Voksen. 

Da regissør Tim Burton for rundt 25 år siden valgte Michael Keaton til å spille Batman i stedet for berømtheter som Kevin Costner, Tom Cruise og Mel Gibson, skrev ekskollega Arild Abrahamsen at det var "den mest vellykka Batman på film noensinne. 
Keaton er en litt nervøs skuespillertype, med vimsete hodebevegelser og pauser som likner drypp". 

Det har han aldeles rett i. 
Den samme rare nervøsiteten gjør Keaton også bruk av i rollen som den fallerte Hollywood-skuespilleren Riggan Thomson. 
Den fiktive figuren ble i yngre år berømt blant haugevis av amerikanere på grunn av rollen som superhelten Birdman. 
For en finurlig henvisning til virkelighetens Keaton i de to Batman-filmene! 

Krevende comeback 

"Birdman" handler om at 60+-åringen forsøker å gjøre et comeback, av alle ting med et sofistikert teaterstykke om kjærlighet på Broadway. 
Det skal bli atskillig verre enn han tror, men til stor underholdning for oss som ser på. 

Det man straks legger merke til, er hvor originalt filmskaperen forholder seg til realismen. 
I første bilde svever hovedpersonen Riggan (Birdman) Thomson sittende i rommet, som om yoga-posituren hjalp ham å overvinne naturlovene. 

Gjennom hele farsen finnes det scener der regissøren gir den avdanka rollefiguren de mest overraskende puff ved hjelp av digitale effekter slik at han får utløsning for sitt raseri over livets mange fortredeligheter. 
Det gir komedien tempo og temperatur. 

Lange tagninger 

Jeg har alltid beundret regissører som mestrer de lange tagninger, ikke minst fordi det ligger så store forberedelser bak. 
Her gjør fotograf Emmanuel Lubezki en formidabel oppgave med å bevege et håndholdt, men likevel stødig kamera gjennom Broadway-teatrets lange og trange korridorer. 
Det er superelegant gjort og bidrar til realismebruddet, inkludert flere morsomme hopp i tidsforløpet. 

I tillegg leverer drevne skuespillere deilige prestasjoner. 
Hatten særlig av for Edward Norton som er så munnrapp og utspekulert i møte med Thomson at man kan forstå den eldres fortvilelse. 
Emma Stone gjør en frekk og freidig oppvisning som Birdmans datter, og Naomi Watts og et kobbel med andre gode birolleinnehavere omgir Keaton/Thomson og øker hans nervøse framferd. 
Gled dere! 

Seriøse drama 

Den meksikanske regissøren har fått sin stjernestatus etter dypt alvorlige drama som "21 grams", "Babel" og "Biutiful". 
I disse dager befinner Inárritu seg i den kanadiske villmarka for å gjøre sluttopptakene til en thriller fra 1800-tallet, "The Revenant", der Leonardo DiCaprio har hovedrollen og Kristoffer Joner en birolle. 

Men nå, løp på kino og se hans svartsynte komedie. 
Den eneste innvendingen man kan reise til all ironien denne gang, er at når du har ledd ferdig i kinosalen, er historien likevel temmelig fort glemt. 

Også slike filmopplevelser har stor verdi. 
Jeg spår at "Birdman" vil gi Morten Tyldums "The Imitation Game" en hard konkurranse i Oscar-utdelingen. 
