Nervepirrende fra verdensrommet
Regi: 
Christopher Nolan 

Manus: Jonathan Nolan 

Skuespillere: 
Matthew McConaughey, Jessica Chastain, Anne Hathaway, Michael Caine, Casey Affleck 

Action/sci-fi 

USA/Storbritannia 2014 

Aldersgrense: 
11 år 

Egnethet: 
Ungdom/voksen 

Christopher Nolan («Inception», «Memento») og broren Jonathan, er tilbake med en ny spektakulær film som holder deg på tå hev, og hvor overraskelsene ligger rundt hvert et hjørne. 

Vi har ødelagt jorda. 
Den eneste sjansen for å hindre menneskeheten i å dø ut, er å reise gjennom et ormehull til et annet solsystem for å finne andre planeter som kan opprettholde liv. 

Filmen starter som en ganske vanlig, rett frem, heltehistorie, men utvikler seg til å bli en innfløkt fortelling om løgner, bedrag og overraskende vendinger i et kappløp gjennom tid og rom. 
Og kappløpet foregår på jorden og i verdensrommet samtidig, men likevel med tiår imellom — forvirret? 

Ja, det er ikke alltid like lett å henge med i svingene, eller forstå alle faguttrykk og fysikk-teorier. 
Underholdningsverdien er likevel stor. 

Filmen er godt laget, selv om fantasien av og til løper litt løpsk, er det utvilsomt originalt og kreativt. 
Det lønner seg å ikke analysere det for mye, men heller tro på at alt er mulig. 

Det veksles mellom dramatisk musikk, og fullstendig stillhet, noe som er svært virkningsfullt. 
Filmen har et lite minus, den er for lang med sine to timer og 48 minutter, men den er likevel verdt det. 
