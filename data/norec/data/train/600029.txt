En lang og humpete vei
Biografi 

Storbritannia/Sør-Afrika 2013 

Regi: 
Justin Chadwick 

Skuespillere: 
Idris Elba, Naomie Harris, Robert Hobb 

Aldersgrense: 11 år. 
Frarådes barn under 11 år 

Egnethet: 
Ungdom/Voksen 

Reaksjonene da Nelson Mandela døde 5. desember i fjor, 95 år gammel, viste med all mulig tydelighet hvor mye han betydde for en hel verden. 
Dessverre er ikke "Mandela: 
Veien til frihet" blitt riktig den filmen han hadde fortjent. 

Vi følger mannen hele veien fra oppveksten i enkle kår under raseskillet, via to ekteskap, tiden som bevæpnet frihetskjemper og 27 år i fengsel, til den triumfartede løslatelsen og innsettelsen som Sør-Afrikas første demokratisk valgte president. 

Idris Elba (kjent fra TV-seriene "The Wire" og "Luther") har karisma, men er alt for stor og bredskuldret til å virkelig ligne på Mandela. 
Filmens største problem er likevel at den oppleves så springende og harelabbete. 
Det krever stø fortellerkunst å skulle koke mange tiår med turbulent privatliv og dramatiske samfunnsomveltninger ned til håndterlig spillefilmlengde, og "Mandela: 
Veien til frihet" klarer aldri helt å finne den rette balansen. 

Undertegnede gikk inn i kinosalen med en gjennomsnittsnordmanns kunnskap om Mandela og kampen mot apartheid. 
Etter stive to timer og 16 minutter kom jeg ut igjen omtrent like klok. 
Og det som verre er: 
En av vår tids virkelig store fortellinger hadde knapt nok berørt meg. 
