Fjols i jungelen
Film: 
Den nye «Jumanji»-filmen forspiller mulighetene til å bli morsom og spennende. 

Jumanji: 
Welcome to the Jungle 

Sjanger: 
Familiefilm / Fantasy / Eventyr 

Skuespillere: Jack Black, Kevin Hart, Dwayne Johnson, Karen Gillan, Bobby Cannavale 

Regi: 
Jake Kasdan 

USA, 2017 

Lengde: 1 t. 58 min. 

Aldersgrense 9 år 

Det er et kjent å kjært triks å sende hovedpersonen(e) i en film eller bok til en annen dimensjon ved hjelp av en portal fra vår verden. 
I «Jumanji» er det et spill som har denne funksjonen - i den opprinnelige versjonen et litt utdatert brettspill, i årets variant et enda mer utdatert tv-spill. 
Men greit nok, man kan få mye moro ved å plassere intetanende ungdommer i en mystisk spillverden, spesielt når regissør Jake Kasdan har klart å overføre noe av spillenes egenart til lerretet. 
Det er imidlertid mye som på ingen måte holder mål med denne historien. 

Rollegalleriet er for eksempel så karikert som man kan få det: 
Vi har den forsiktige nerden, den dumme fotballstjernen, den hjernedaue instagram-baben og den skoleflinke gymhateren. 
Disse umake personlighetene får av ulike grunner gjensitting sammen, og kommer i den forbindelse over spillet som kaster dem inn i en ny verden og nye kropper. 
Her må alle lære seg å leve med en fysikk som er så langt fra den de er vant til som man kan få det, noe som fører til at alle blir bedre mennesker når de bare får områdd seg litt. 
I tillegg lærer de at man kan få til de utroligste ting om man bare tror på seg selv og samarbeider og er venner. 
Ja, det er akkurat så åndsforlatt som det høres ut. 

Historien er for øvrig omtrent like oppkonstruert og ulogisk som i et middels godt eventyrspill. 
Våre helter jages av ulike bander av mennesker og dyr, og hovedfienden er en ond og stormannsgal fyr uten personlighet og forhistorie. 

Forsøkene på humor er stort sett midt på treet, men kunne nok vært langt verre med dårligere skuespillere. 
Dette forutsigbar og friksjonsfri underholdning, verken mer eller mindre. 
