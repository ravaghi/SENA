God lyd fra alle vinkler
Men plasserer du den feil, kan lyden bli skrekkelig. 

Bose har i mange år gitt oss trådløse høyttalere med et godt balansert lydbilde som er lett å like for de aller fleste av oss. 

Høyttalerne er også stort sett lettbetjente og enkle å koble til mobilen - enten det er via Bluetooth, trådløst nett eller Spotify Connect. 

Nytt tilskudd i miniklassen 

I fjor lot vi oss imponere over den lille Soundlink Mini II, som til tross for den lille størrelsen, bød på meget god lyd i de rette omgivelsene. 
Med tanke på hvor mye rusk og rask som finnes i mini-klassen, er det ganske imponerende hva Bose har fått til så langt. 

Nå er de på banen med et to helt nye tilskudd i Soundlink-familien: 
Revolve og Revolve+. 

Vi har sett nærmere på Revolve, som er den minste av disse to. 
Dette er en Bluetooth-høyttaler som også har en 3,5mm linjeinngang for tilkobling av lydkilder via kabel. 

Mikrofonen på toppen gjør at du kan bruke den som trådløs handsfree til mobilsamtaler, samt gi stemmeinstrukser til kompatible mobiltelefoner og nettbrett. 

Søyledesign 

Designmessig skiller den seg kraftig ut fra tidligere Soundlink-produkter, med sin søyleform og høyttalerelementer som sprer lyden i 360 grader. 

Dette er en høyttaler som skal plasseres på et bord, i en ring eller et annet sted med god avstand fra veggen. 
Det er kringlyd som er hele poenget, og da må høyttaleren være i sentrum. 

Plasserer du den for nært en vegg, i en bokhylle eller lignende, er sjansen stor for at lyden reflekteres i denne og grøter til/besudler hele lytteopplevelsen. 

Solid konstruksjon 

Soundlink Revolve måler 15,2 x 8,2 x 8,2 cm og veier 660 gram. 
Både volum og vekt er omtrent som den nevnte Soundlink Mini II. 
Mange vil bli overrasket over hvor tung høyttaleren føles i hånden, spesielt hvis man først og fremst har brukt billige høyttalere tidligere. 

Konstruksjonen bidrar til dypere bass enn hva mange lettere produkter er i stand til, og sørger også for å begrense uønskede vibrasjoner. 

Høyttaleren er også konstruert for å tåle litt tøff behandling, i aluminium med gummiert topp og bunn. 
Begge gummidelene stikker en millimeter ut fra aluminiumen som omkranser høyttaleren, for å beskytte den også hvis den skulle velte på et bord eller gulvet. 
Den skal også tåle lett regn og sprut fra vannspredere og bassenget, og er i så måte optimalisert for utendørsbruk. 

Enkel oppkobling 

Å koble vår iPhone til høyttaleren via Bluetooth tok kun noen få sekunder. 
En kvinnestemme sier fra når høyttaleren er klar til sammenkobling, og uttaler også navnet på enheten(e) som er tilkoblet. 
Det er også mulig å pare to høyttalere til å spille hver sin stereokanal, men dette har vi ikke testet. 

Sistnevnte gjøres via Bose Connect-appen på mobilen. 
Her kan du også blant annet endre navn på enheten, endre språk på talemeldingene, sette tid for automatisk avslåing og se hvor mye batteritid som gjenstår. 

Her kan det også komme ny funksjonalitet til senere. 

Slik er lyden 

Lyden oppleves som noe dypere, med noe mer bass og en smule mindre diskant, enn på Soundlink Mini II. 
Den tåler også å bli skrudd opp noe høyere før den skifter karakter og blir mer grøtete. 
Men dette er helt klart en høyttaler som trives best når volumet holdes rundt midt på treet og lavere, noe som uansett er mer enn høyt nok til bakgrunnsmusikk når gjengen samles i en liten stue eller rundt leirbålet. 

Vi har sett at enkelte testere har vurdert lydkvaliteten som middelmådig, men der er vi uenige. 
Her vil naturligvis musikksjanger, volum, personlig smak og sammenligningsgrunnlag spille vesentlige roller, og en uheldig plassering kan også degradere totalopplevelsen. 
Setter du likhetstegn mellom kraftigst mulig bass og god lyd, bør du også velge noe helt annet. 

Til vårt bruk, i en liten stue med gipsvegger og der musikken strekker seg fra akustisk indie og jazz til lett pop/rock fra Spotify på moderat volum, mener vi Bose nok en gang beviser at de kan dette med små høyttalere og god lyd. 

For lydbildet er generelt godt balansert, vokalen og bassen er klar og distinkt og detaljene fra instrumentene som ligger mellom er bra ivaretatt. 
Det er ingen selvsagt ting i denne klassen, og gjør at Soundlink Revolve blir en naturlig reisepartner i tiden som kommer. 

Konklusjon 

Bose Soundlink Revolve er en god Bluetooth-høyttaler som trygt kan anbefales til turbruk. 
Den har god batteritid, er enkel å koble opp, stabil og byr på god lyd i de fleste aktuelle sjangere. 

Men ikke skru lyden for høyt, og plassér den ikke for nært en vegg, i en hylle eller lignende - det er den ikke laget for, og da blir lydopplevelsen vesentlig degradert. 

Ønsker du kraftigere bass og synes prisen blir litt for stiv, bør du få med deg testen av denne sprutsikre høyttaleren fra Sony. 
