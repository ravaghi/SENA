Michael Moore - en svindler?
Interessant og munter, men lite destruktiv Michael Moore-kritikk. 

DUKKER OPP 
I FILMEN (blant andre): 
Michael Moore, George W. Bush, Ralph Nader, John Kerry, Dick Cheney, Harvey Weinstein, Roger Ebert, Ronald Reagan, Quentin Tarantino, Jimmy Carter, Wesley Clark, Susan Sarandon. 
HANDLER OM: 
Regiparet Debbie Melnyk og Rick Caine er venstreorienterte, canadiske dokumentarfilmskapere. 
Som så mange andre venstreorienterte, var deres begeistring for og beundring av dokumentarfilmguruen Michael Moore. 
Men da de startet på å lage en film om mannen, fant de mye klanderverdig om en - i følge filmen - manipulerende, kryssklippende, selvnytende, hensynsløs og tildels løgnaktig mann. 

DOM: 
Det er interessant og nyttig å la en propagandist som Moore gjennomgå en omgang av hans egen dokumentarfilm-medisin. 
Slik bør demokratiet og ytringsfriheten fungere. 
Og sant nok: 
Det er elementer i denne filmen som ikke er særlig flatterende, mildt sagt, for Michael Moore. 
På den annen side: 
Det er svært mye her som handler om metode og relativt diskutable prinsipper. 
Alle med en smule observasjonsevne, vil uansett for lengst ha merket seg buldrebassen Moores retoriske hensynsløshet i filmer som «Farenheit 9/11» og «Sicko». 
Men har han i hovedsak tatt feil; er hans grunnleggende samfunnskritikk unyttig eller gal? 
Det makter ikke den detaljorienterte «På sporet av Michael Moore» å belyse - enn si reise en diskusjon om. 
Så denne filmen anbefales på det varmeste som seminarpost neste gang filmstudenter og andre spesielt interesserte samles. 
Generelt er filmen et ærlig og velment forsøk på å angripe en begavet og retorisk genial dokumentarist, uten noen gang å være i nærheten av «offerets» standard. 
