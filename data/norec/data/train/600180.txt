Eksotisk pensjonisttilværelse
Sjanger: 
Komedie/Drama 

Regi: 
John Madden 

Manus: 
Ol Parker 

Skuespillere: 
Bill Nighy, Maggie Smith, Richard Gere, Judi Dench, Dev Patel, Tamsin Greig 

Aldersgrense: 
Tillatt for alle 

Egnethet: 
Voksen 

”The Second Best Exotic Marigold Hotel” er oppfølgeren til ”The Best Exotic Marigold Hotel”, og den sprudlende pensjonistgjengen befinner seg stort sett akkurat der vi slapp dem fra forrige film. 

Hotellet går bra og de ønsker å utvide, men trenger derfor investorer fra USA. 
Investorene skal sende en hemmelig inspektør, og da det plutselig sjekker to uventede gjester inn på hotellet (Richard Gere og Tamsin Greig),er det ikke så lett å vite hvem som er inspektøren. 

Evelyn og Douglas (Judy Dench og Bill Nighy) sirkler fremdeles rundt hverandre uten å innrømme hva de egentlig føler. 
Magda (Celia Emrie) har fått to rike menn på kroken, men har begynt å tvile på om det er det hun egentlig vil ha. 
Og bryllupet til Sonny (Dev Patel) og Sunaina (Tina Desai) nærmer seg, men ikke uten komplikasjoner. 

Filmen er like søt, varm, rørende, fargerik og vakker som den første filmen, og viser absolutt India fra mange av sine vakre sider. 
Samtidig hadde jeg håpet og forventet at filmen denne gangen hadde litt mer brodd. 
Historien handler om at livet kan være like fullverdig når en blir eldre, og at både sex og kjærlighet fremdeles står på menyen. 
Måten det presenteres på er dessverre veldig ufarlig og forutsigbart, men en absolutt severdig ”feel good”-film. 
