TV-anmeldelse:«The Walking Dead» 

Når zombieserien snubler inn i sin femte sesong, er det først og fremst menneskene man skal frykte. 
Og dem bør du være livredd for. 

«The Walking Dead», sesong 5 Amerikansk horror/dramaserie Sendes på Fox mandager kl. 21.55 og tilgjengelig på amerikansk AppleTV 

Advarsel: 
Inneholder avsløringer om tidligere sesonger. 

Når vi igjen møter Rick og hans brokne bande overlevende, er de innesperret i en containervogn og venter på den sikre død. 

Etter å ha funnet et midlertidig fristed i et fengsel i sesong fire, ble gruppen brutalt splittet opp og drevet på flukt da en tungt væpnet Governor, som Rick og hans gruppe kom i blodig konflikt med i sesong tre, angrep med sine nye disipler. 

På slutten av forrige sesong fulgte vi de overlevende på vei mot Terminus, en tidligere togstasjon det var skiltet til og merket som et trygt tilfluktssted. 
Men som viste seg å være langt fra det. 

Når sesong fem tar opp tråden venter den fangede «familien» rundt Rick på å bli slaktet. 
Av gruppen mennesker som lokket dem til togstasjonen. 

Men er det én ting vi har lært gjennom fire sesonger på vandring blant de levende døde, er det at den tilsynelatende sikre død ofte er usikker. 

Rick og de nye tilskuddene i gruppen er i gang med å lage våpen av det de kan finne: 
Beltespenner og deler av en bjelke. 

Blant tilskuddene sist sesong er vitenskapsmannen Eugene som sier han har nøkkelen til en kur. 
Og i første episode får vi også en slags forklaring på hva som startet zombieepidemien. 

Men de største spørsmålene i denne sesongen, om vi skal dømme etter åpningen, er hva som får mennesker til å bli monstre, og hvordan en forholder seg til andre mennesker når samfunnet har brutt sammen. 

Replikker som «Vi forsøkte å være mennesker. 
Hva er vi nå?» og «Du er enten slakteren eller kjøttfeet», får oss til å stille spørsmål ved menneskets natur. 

Men samtidig som «The Walking Dead» ser ut til å ha nådd sitt eksistensielle klimaks, kjøres det også på med action i sesongåpningen. 

Vi hopper frem og tilbake i tid for å fortelle Terminus' historie parallelt med at vi følger hendelsene i nåtid, noe som både høyner spenningen og tilfører dybde. 
Et par av de innledende scenene oppleves som de mest brutale i den jevnt over bloddryppende serien, som når vi ser mennesker slakte andre mennesker i kaldt blod. 

Ikke bare er menneskene ondere enn noensinne, nå stilles det også kraftig spørsmålstegn ved hva Rick og hans hittefamilie vil være i stand til - og hva de må være i stand til - for å overleve. 

Pulsen er definitivt tilbake. 
Og kan bryte ut i blodsprut når som helst. 

INGVILL DYBFEST DAHL 
