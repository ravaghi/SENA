Sminken skjuler alderen godt
Gene Simmons er 63 år, og Paul Stanley rundet 60 i år. 
Selv om de jevnaldrende Ace Frehley og Peter Criss har gitt seg, er det fortsatt overraskende mye liv i 70-tallsheltene Kiss. 
Erstatterne Eric Singer (trommer) og Tommy Thayer (gitar) har glidd smertefritt inn i bandet, og Kiss følger opp comebackalbumet "Sonic boom" (2009) med en plate som det reklameres med er uten fyllmasse og uten ballader. 

Det siste er i hvert fall sant, og Kiss anno 2012 har mye klassisk AC/DC i seg – du venter hvert øyeblikk på at de skal bryte ut i "Highway to hell". 
Ett og annet her kunne også tilhørt Rolling Stones. 
Alt i alt et hederlig stykke tut-og-kjør-rock med røtter i 70- og 80-tallet. 

Beste spor: 
"Back to the stone age", "Eat your heart out", "Take me down below". 
