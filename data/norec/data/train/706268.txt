Lekkert om å være svart og queer
Håp og skuffelse, motstand og ettergivenhet. 

Blood Orange: 
"Negro swan" (Domino/Playground) 

Blood Orange er det kritikerroste prosjektet til den New York-baserte engelskmannen Devonté Hynes. 
Med forgjengeren «Freetown Sound» fra 2016 nådde han bredt ut. 
Her vender han blikket enda mer innover, med refleksjoner omkring sin oppvekst og identitet som queer, svart mann. 

Som vokalist har han en myk falsett som leverer budskapet med troverdig sårbarhet og styrke. 
Med seg har han gjester som A$AP Rocky på høydepunktet «Chewing Gum», og gjennomgående spoken-word sekvenser fra transaktivisten Janet Mock. 
Stemmer som sammen forteller historier om å vokse, frigjøre seg fra andres forventninger og finne sin egen familie. 

Alt i en glitrende innpakning som smyger seg inn i øregangene med indiegitarer, synth, fløyte, saksofon, brutt av hylende politisirener. 
Litt funk, doser av elektronisk, mye r'n'b og glidende overganger. 

Noen låter glir litt enkelt forbi, men resultatet er dødslekkert – og budskapet for mange kanskje livsviktig. 

Beste spor: 
«Chewing Gum», «Charcoal Baby». 
