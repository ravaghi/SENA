En sjarmerende gjeng skuespillere i en halvveis sjarmerende film
«Ocean’s 8» bruker for lang tid på å komme i gang. 

Det finnes ulike måter å tilnærme seg hvordan og hvorfor «Ocean’s 8» skuffer, men essensen er at rollebesetningen i filmen hadde fortjent magi. 
Skuffelsen kommer ikke av at filmen er dårlig – den er helt grei – men fordi «Ocean’s 8» aldri når sitt potensial. 
Sandra Bullock, Cate Blanchett og Anne Hathaway er oscarvinnere. 
Skuespillere som Helena Bonham Carter og Sarah Paulson er briljante. 
Og i tillegg huser filmen sjarmtroll som Rihanna og Mindy Kaling. 

Ideen om å gjenopplive merkevaren «Ocean’s» med karismatiske kvinner i hovedrollene, er god. 
«Ocean’s»-filmene er lett underholdning uten kulturell tyngde. 
Filmene med George Clooney i rollen som Danny Ocean var – ukjent for mange – en omarbeiding av en middelmådig 1960-film med Frank Sinatra og Dean Martin. 

Felles for filmene er at noe stort skal ranes på spektakulært vis. 
«Ocean’s 8» er intet unntak. 
Debbie Ocean (Sandra Bullock) har nylig sluppet ut av fengsel, og i fangenskap planla hun et ran av dyrebare diamanter. 
Hennes familierelasjon til Danny Ocean er søkt og har null betydning for filmens handling. 
Her skal vi skal rett på sak og saken er «Met-gallaen», et årlig veldedighetsball i New York. 

Planen går ut på å lure superstjernen Daphne Kluger (Anne Hathaway) til å gå med et ekstremt verdifullt halskjede på den røde løperen og at «Ocean’s» i løpet av gallakvelden skal prøve å bytte dette ut med en troverdig kopi. 
Om alt går bra kan alle leve lykkelig videre. 
Bortsett fra eieren av halskjedet som mister en verdi på hele 150 millioner dollar. 

Filmskapernes valg av «Met-gallaen» stinker av reklame, men valget har likevel smarte undertoner. 
Det glamorøse ballet er fylt av herlig mote og er ekstremt eksklusivt. 
Kun de hotteste kjendisene har tilgang. 
Oss «vanlige dødelige» kan gjøre lite annet enn å drømme om kjolene, smykkene og glamouren via skjermene våre. 
Mangelen på tilgang er ikke en lei tilfeldighet, men derimot selve poenget. 
Eksklusiviteten gjør at den røde løperen får en utenomjordiskhet vi trolig aldri vil kunne oppleve. 
Bortsett fra på film. 

Dette tror jeg filmskaperne vet. 
Debbie og hjelperne befinner seg på utsiden av det gode selskap, noe regissør Gary Ross understreker subtilt. 
For eksempel plasserer han ofte kameraet slik at skuespillerne er bak vindusglass. 
Debbie, Lou (Cate Blanchett) og medhjelperne ønsker ikke å bli sett, noe Ross poengterer ved å bruke virkemiddel som zooming og rare vinkler, triks som gir seeren assosiasjoner til sikkerhetskameraer. 

Men triksene hjelper ikke mot at handlingen bruker for mye tid på å komme i gang. 
Og at Sandra Bullock er merkelig flat i rollen. 
Hun spiller med et strategisk steinansikt fordi hun har hemmelige triks i ermet, men realisme er sjelden årsaken til at en vil se kule bankranfilmer på kino. 

Når filmen endelig ankommer «Met-gallaen» er den på sitt beste. 
Endelig får vi se hva all ståheien er for – og «urealismen» i veldedighetsballet er kilden til den lille magien filmen trenger. 
Arrangementets poeng er å omfavne ekstravaganse og innebærer utrolige kjoler, luksuriøse smykker og råflotte lokaler. 
Når luksusen dukker opp, oppdager filmskaperne et nytt gir. 

En av de mange usaklige utfordringene som møter underholdning rettet mot kvinner, er at luksusfetisjisme er «vulgært» eller «innholdsløst». 
Beskyldningen om jåleri er ikke grunnløs, men den er urettferdig. 
Når vi ser actionfilmers helter spenne overdrevne muskler i overdrevne biler, eller superhelter bruke praktfull teknologi, bør en være klar over at dette er også jåleri. 
En type jåleri som er tradisjonelt guttete, men innbakt i vår kultur – vi legger ikke merke til «vulgariteten» fordi vi vokste opp med den. 

Skuffelsen er der, men en dag slutter vi å forvente konstante overprestasjoner fra kvinnelige skuespillere. 
Skuespillerne fortjener kanskje magi, men lett underholdning duger også. 
