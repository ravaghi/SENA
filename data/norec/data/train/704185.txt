Moss' store popsønner
Mossebandet Superfamily gjorde det bra med sine tre plater mellom 2005 og 2009. 
Nå er de tilbake med nummer fire og vender tilbake til røttene. 
Det betyr et varmere lydbilde enn ved forrige korsvei. 
Superfamilys energiske poprock lyder mer svensk enn norsk, tidvis med The Ark som et referansepunkt. 
Steven Wilson har en bra stemme, og de korende jentene på blant annet fine "Don't say a single word" skader slett ikke. 
Mer av det hadde gjort seg. 
Bandets evne til taktskifter og avbrekk, som i tittelkuttet "All American", er noe av det som fortsatt gjør det spennende å høre på Superfamily. 

På den annen side er det ikke så mye nytt å melde denne gang, og de blir stående igjen som gårsdagens nyheter. 
Men gode nyheter, vel å merke. 

Beste spor: 
"Don't say a single word", "Pay the price". 
