Stor hai, stort heltemot, middels action i «Megalodon»
Jason Statham er en solid actionhelt i en passe engasjerende kamp mot kjempehaien megalodon. 

«Megalodon» er full av referanser til tidligere haifilmer, men hovedforskjellen er at haien her er enda større. 
Størrelse er likevel ikke alt. 
Det står ikke nødvendigvis så mye mer på spill av den grunn. 

For millioner av år siden fantes haier som kunne bli over 20 meter lange, men det finnes heldigvis ingen tvil om at disse for lengst er utdødd. 
Det er altså ikke rart at redningsdykker Jonas Taylor (Jason Statham) blir stemplet som gal, da han påstår at det var en megalodon som angrep og ødela for hans forrige redningsoppdrag. 

Fem år seinere sendes en ubåt fra forskningsstasjonen Mana One ned i Marianergropen. 
På dypet blir ubåten angrepet av noe veldig, veldig stort. 
Da finnes ingen annen utvei enn å tilkalle Jonas, i håp om at han kan redde mannskapet, deriblant hans ekskone Lori (Jessica McNamee). 

Herfra følger, som forventet, en hel rekke nære på-situasjoner. 
Flere av disse, særlig undervannsscenene, er visuelt stilige. 
Spesielt før man får sett haien ordentlig, og ennå venter på et glimt, er det lett å føle på klaustrofobien i dypvannsfartøyene. 
Det latinske navnet carcharocles megalodon betyr «stor tann», og det er et uhyggelig fokus på nettopp haiens tenner, enten de nesten får en bit av en fot eller arm, eller den svære tanngarden etterlater merker i det den får en jafs av. 

Stathams Jonas Taylor ser ut som en actionfigur i våtdrakt, og tikker alle boksene for hva en helt skal være. 
Han nøler bare noen sekunder før han kaster seg ut i et oppdrag som enten vil resultere i at han dør eller redder dagen. 
Da er det vel heller ingen overraskelse at han har draget på damene. 

Underveis i redningsoppdraget og strabasene som følger, blir Jonas sjarmert av Suyin (Li Bingbing). 
Kanskje som et forsøk på å komme seeren i forkjøpet med å gjennomskue det romantiske subplottet, foreslår flere av deres kolleger at en romanse mellom Jonas og Suyin kunne vært passende. 
Jeg er usikker på om forutsigbarheten blir lettere å svelge av at filmen påpeker det selv, men det er i hvert fall bedre enn å gå for «vinne tilbake ekskonen» - som også kunne vært en lettvint retning å styre historien i. 

Suyin er, takk og lov, mer enn bare en romantisk interesse. 
Hun er en uredd og dyktig dame som er trygg på sine evner, og er en av mange karakterer som viser seg villig til å risikere livet for å få has på haien. 
Jonas er den klare actionhelten, men er altså langt fra å være den eneste heroiske karakteren i filmen. 

Men, i det heltemotet skrus opp, dabber en del andre karaktertrekk av. 
De gnisninger som finnes mellom Jonas og Mana One-teamet i starten, forsvinner så snart de får som felles mål å ta livet av haien. 
Det er ikke det at en sulten urhai ikke er et stort nok problem til å drive handlingen fremover, men det hadde vært interessant med litt flere konflikter. 

Det nevnes faktisk at å drepe megalodonen er et tap for forskningen, men dette er noe som dessverre fort blir glemt. 
Et lite øyeblikk trodde jeg nemlig at plottet skulle skrus i en litt utradisjonell retning, men det ble med en fremvisning av menneskelig destruksjon. 

Jeg forventer ikke at en film som denne skal ta opp store spørsmål om klima og truede dyrearter, men det hadde kanskje gitt en følelse av at mer sto på spill hvis den turte å gjøre det. 
Det lille glimtet vi fikk av forsøpling i havet og haifinne-handel virket mest som det var der for syns skyld. 
