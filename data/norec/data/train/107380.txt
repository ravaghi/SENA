KT Tunstall:«Eye to the Telescope» 

(EMI Music) 

Skotsk sang- og låtskrivertalent med sterk personlighet og bred appell. 

Fra Skottland kommer en lovende 29-årig debutant ved navn Kate (KT) Tunstall. 
Med en lettere hes og kul vokal og melodier fulle av personlighet er hun en spennende utfordrer til den stadig voksende skaren av kvinnelige singer/songwritere. 
«Eye to the Telescope» inneholder en fin blanding av melodiøse, småsøte låter som «Under the Weather» og «Universe & U» og rufsete lett-rockere som «Black Horse and the Cherry Tree». 
Hun er kanskje ikke den nye Joni Mitchell, men fortjener likevel sammenligningen! 
En særegen stemme i en innpakning som bør kunne appellere til et bredt lag av befolkningen. 
