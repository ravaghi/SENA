Hyggelig og koselig
TV-serien 
Hver gang vi møtes er akkurat det; hyggelig og koselig. 
Den har en egen nerve, og det fins også noen låter her som tåler å bli hørt på utenfor TV-ruta. 

En av bestselgerne denne senvinteren er nok det innholdsrike albumet fra Hver gang vi møtes. 
Slik har det i alle fall vært før. 
Serien er gull verdt for enkelte artister sin karriere. 
De får ikke bare et intervju og en opptreden hos Skavlan, Lindmo eller på Senkveld med Thomas og Harald; her blir vi bedre kjent med dem, og de kommer i lange drag hver lørdag i to måneder. 

Nå er altså det hermetiske albumet ute med et lass med låter. 
Ikke alle, men med noen av de beste og mest spennende framføringene. 
Den som har vunnet mest på årets serie er nok Christel Alsos fra Fauske i Nordland. 
Det er hun som har hatt høyest streaming på de digitale kanalene underveis. 
Ikke rart, for Alsos har en av de store soul- og balladestemmene i dette landet. 
Det er bare det at ikke så mange har fått med seg hennes sjel og nerve i vokalen før nå. 
Den følsomme balladen, "Her e æ", er et av høydepunktene fra Hver gang vi møtes. 

En annen vinner er den eldste på årets lag, nemlig Tor Endresen. 
Hans overraskende rocka versjon av Christel Alsos sin, "Conquer", er både tøff, pågående og heftig. 
Den som hadde et inntrykk av at Tor Endresen er en pinglete nostalgiker med bare svisker fra en svunnen tid på hjernen, får seg en skikkelig leksjon her. 

Tshawe, Claudia Scott, Hans Petter Aaserud, Tone Damli, Christel Alsos, Tor Endresen og Silya Nymoen har gitt hverandre og mange av oss andre noen flotte kvelder med Hver gang vi møtes. 
På plate blir det litt ujevnt når det handler om spenningsmomenter og store øyeblikk, men det er mange grunner til å høre på dette noen ganger til. 
