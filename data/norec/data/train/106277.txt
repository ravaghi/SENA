Skambankt:«Eliksir» 

(Dog Job/Tuba) 

Det går minst 13 på dusinet av band i den bredbente glampunk-genren Turboneger er spydspiss for i norsk sammenheng. 
Stilarten er relativt lett å ta fatt på, men krevende å mestre. 
Kaizers-gitarist Terje Vinterstø og hans medsammensvorne i Skambankt har så avgjort et stykke igjen før de kan sies å beherske den. 

Spille-egenskapene er det lite å si på, noe tittelsporet understreker med massiv tyngde og et pulserende driv som gjør platens øvrige låtmessige ørkenvandring til noe av en gåte. 

Bandets originalitet er dessuten et tveegget sverd, for vokalistens brautende vestlandsbrøl må i beste fall sies å være en smakssak. 
«Eliksir» høres ut som overivrig oppgulp fra et øvingslokale på folkehøyskolen, og sånt er det jo ikke vits i å kaste bort tid og penger på. 

ANBEFALT KJØP: 
«Min eliksir» 
