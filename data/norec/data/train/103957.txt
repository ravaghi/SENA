Tim Christensen:«Honeyburst» 

(Medley/Capitol) 

Dansk singer/songwriter-yndling frir til Norge. 

Tim Christensen har lenge vært en elsket og avholdt artist i hjemlandet Danmark, men etter at låten hans «Right Next To The Right One» ble kjenningsmelodien til den uhyre populære TV-serien «Nikolaj & Julie», har han mildt sagt vært allemannseie. 
Det er vel mye av grunnen til at hans andre soloalbum, «Honeyburst», som selvfølgelig inneholder «Right Next ...», også nå lanseres i Norge. 
Heldigvis viser det seg at skrytet er vel fortjent. 
«Honeyburst» er en bunnsolid samling gitarbaserte rocklåter av tidløst merke. 
Her veklses mellom hardtslående rock 'n' roll-låter («Jump the Gun») og sjelfulle ballader («Lay Down Your Arms»). 
Med seg på trommer har han Olaf Olsen fra Big Bang. 
Og selv om Christensen kan ha visse likhetstrekk med våre egne rockyndlinger i nevnte band, så er det mer melankoli og beatlesk melodiøsitet over danskens uttrykk. 
Den 11. desember spiller han på John Dee. 
