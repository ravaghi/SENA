Farmers Market:«Surfin' USSR» 

(Ipecac / Tuba) 

Noen band er det best å se live... 
Sjangerløse Farmers Market er et herlig skue fra scenen - dette er eminente jazzutdannede musikere med framifrå presisjon, halsbrekkende ferdigheter og tempo samt improvisatoriske evner langt over det vanlige. 
Som før har gutta en stor forkjærlighet for folkemusikk fra Bulgaria og østover - gjerne i en og samme sang. 
Denne gangen blir faktisk spriket for stort - helheten mangler på «Surfin' USSR», selv om man mellom linjene aner en slags overbygning bestående av et forsøk på å balkanisere moderne pophistorie. 

Farmers Market, som tidligere genialt nok har lagd musikk fra Hybridene, bedriver mer hemningsløs lek med ordspill enn noensinne - faktisk i en slik grad at låttitlene etter hvert fremstår som det mest geniale ved denne platen (alle låtene er skrevet av Lenin / McCarthy...). 
Det åpner så bra med Trifon Trifonovs sjøsykt vindskeive saksofon i tittelkuttet, men de sjanger-syvmilsstegene og den elleville og løsaktige improviseringen går etter hvert en smule over skaftet og etterlater lytteren i et vakuum hvor han blir sittende og lure på hva faen det var som skjedde, hva det var som traff han. 
Det traff i alle fall ikke godt nok - kanskje det skjer på sommerens festivaler? 

ANBEFALTE KJØP: 
«Surfin' USSR (Part 1 & 2)», «From Prussia With Love» og «Stereoid Train Trip». 
