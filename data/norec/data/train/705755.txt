Intens nasjonalpatriotisk spenning
Som action- og spenningsdrama er «Den 12. mann» suveren. 
Som historietime: 
Helt grei. 
Som nasjonalepos: litt klam. 

Den 12. mann 

Sjanger: Action/drama. 
Nasjonalitet: 
Norge 2017. 
Regi: 
Harald Zwart. 
Manus: 
Alex Bøe. 
Skuespillere: Thomas Gullestad, Jonathan Rhys Meyers, Marie Blokhus, Julia Bache-Wiig, Mads Sjøgren Pettersen, Vegar Hoel. 
Lengde: 
2 timer 15 min. Aldersgrense: 12 år. 

Historien om Jan Baalsruds dramatiske og spektakulære flukt fra tyskerne under andre verdenskrig, er en sånn historie som aldri kunne vært diktet opp. 
Ingen hadde kommet på den, eller trodd på den. 
Også derfor fortjener den å bli filmatisert igjen. 
Arne Skouens «Ni liv» er tross alt 60 år gammel. 

Dette er jo også en sånn historie som skal vekke vår patriotisme og nasjonale stolthet. 
Kombinasjonen nasjonal krigshelt, andre verdenskrig og muligheten til å vise fram smellvakker og vill norsk natur, er som skapt til dagens norske storfilmtrend: 

Mislykket sabotasje 

Tolv sabotører på en fiskeskøyte overraskes av tyske soldater i Troms i 1943. 
Elleve blir tatt, torturert og drept. 
Den 12. mannen slipper mirakuløst unna. 
Barføtt, skutt og med 100 meters forsprang på bevæpnede nazister, flykter Jan Baalsrud ut i iskald, norsk ødemark. 
Det skal gå måneder med dødsangst og ekstreme prøvelser før Baalsruds utrolige flukt er over. 
Underveis møter han gode nordmenn som er villige til å risikere livet for å hjelpe ham. 

Vi vet jo hvordan det går til slutt, men glemmer det fort. 
For regissør Harald Zwart har laget en film som ikke bare byr på intens og heseblesende action. 
Gjennom gnistrende godt og realisitsk skuespill i alle ledd, iskald utstråling fra omgivelsene og lydeffekter får den oss også til fysisk å ane den intense frykten Baalsrud, hans medsammensvorne sabotører og hans mange hjelpere under flukten må ha hatt for å havne i tyskernes klør. 
Det gir filmopplevelsen en dypere mening enn det actionhelteeposet filmen egentlig er. 
Musiker og tv-personlighet Thomas «Finger’n» 
Gullestad var et oppsiktsvekkende valg i den krevende hovedrollen som Jan Baalsrud. 
Han har jo en viss ytre likhet med krigshelten, men er en uerfaren skuespiller. 
Men han kommer egentlig veldig godt fra jobben. 
Det var vel aldri meningen å gi et indre dybdeportrett av Baalsrud midt i spenningen. 

Irske Jonathan Rhys-Meyers har det tradisjonelle, harde nazistålblikket vi kjenner fra utallige krigsfilmer som overkommandanten Kurt Stage. 
Men drivkraften hans for den utrettelige jakten på Baalsrud er ekstrem grundighet og autoritetstro heller enn sedvanlig naziondskap. 
Hans vedvarende disputt med nazikollega om jakten på Baalsrud er nesten komisk. 

Norsk patriotsjanger 

Og jada. 
Andre verdenskrig kombinert med vinter og snø og modige helter har vist seg å være en uovervinnelig kombinasjon når en vil tekkes de store publikumsmassene på tvers av generasjonene på kino i Norge. 
Tenk på «Max Manus», «Kongens nei», «Kampen om Tungtvannet» (tv). 
Og i randsonen vaker også tilsvarende nasjonsbyggende helteepos som «Birkebeinerne» og «Kon Tiki». 

«Den 12. mann» er blant de beste i sjangeren, men også her tipper det litt over til slutt, både i det krigspompøse, det nasjonalpatriotiske og i hyllesten til det vakre nordlyset. 
Og en ørliten følelse av noe beregnende og kalkulert sniker seg inn. 
