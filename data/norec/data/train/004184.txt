RED 2
En slags The Expendables for gode skuespillere! 

Da jeg så RED 2 innså jeg at jeg egentlig ikke husker særlig mye av RED 1. 
Jeg aner at det samme vil være tilfelle om du spør meg om RED 2 om noen uker. 

Dette er en lettkonsumert actionkomedie uten varig verdi. 
Men du skal være bra surmaga om du ikke føler et snev av underholdning. 

Den store spenningen uteblir riktignok, men jeg er en enkel sjel, og synes det er helt greit å se Bruce Willis, John Malkovich og Helen Mirren leke seg med vill skyting og store eksplosjoner. 

Ren lek og moro 

De pensjonerte CIA-agentene Frank (Bruce Willis) og Marvin (John Malkovich) må igjen hente frem gamle ferdigheter når noen forsøker å drepe dem på grunn av et gammelt oppdrag som ingen av dem har kjennskap til. 

De drar med seg Franks kjæreste Sarah (Mary-Louise Parker) på tur til Europa for å finne ut hva dette gjelder og hvem som står bak. 

Samtidig er deres gamle britiske agentvenn Victoria (Helen Mirren) hyret til å drepe dem. 
Hvis ikke verdens beste leiemorder, Han (Byung-Hun Lee), gjør det først. 

Jeg ser det på skuespillerne at de koser seg. 
Dette er ren lek og moro for dem. 
Det smitter over på meg. 
Selv om filmens body count er betydelig, ligger smilet aldri langt unna. 

Det er en god kjemi mellom hovedaktørene, spesielt trekløveret Willis, Malkovich og Parker, selv om manuset gjerne kunne ha utstyrt dem med flere treffende kommentarer. 

Jeg humrer flere ganger, men ler sjelden himmelhøyt. 

Hardtslående og høylydt 

Filmens regissør, Dean Parisot, har sørget for at den aldri står i ro. 
Her er vi alltid på en kontinental tur, fra by til by, uten store muligheter for å føle kjedsomheten komme krypende. 

De mange actionsekvensene er hardtslående og høylydte, men er designet for aldersgrensa PG-13 (15 i Norge), og er dermed blodfattige. 
Filmen hadde vært tøffere med mer trøkk, men kanskje ikke mer morsom. 

Stjernelaget i sentrum flankeres av andre veteraner som Anthony Hopkins, David Thewlis, Catherine Zeta Jones og Brian Cox i diverse roller. 
Dette blir dermed nesten som et slags The Expendables for gode skuespillere! 

Det hadde nok gjort seg med et litt smartere manus med bedre dialog. 
Kanskje også litt mer sofistikert regi. 
Det meste annet er på stell. 

RED 2 vinner ingen Oscars, men er bekymringsløs actionhumor med befriende små ambisjoner. 
Helt grei å se, helt grei å glemme. 
