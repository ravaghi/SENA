Hilde Louise:«Eleven Nights and Two Early Mornings» 

Bonnier Amigo) 

Kvinnelige jazzvokalister - Norges nye vekstnæring! 

Hilde Louise Asbjørnsen kommer fra Sykkylven og synger standardjazz med svake islett av både kabaret og karibisk, og hun gjør det med en selvsikkerhet som nesten er skremmende. 
Ikke bare det - hun skriver sangene selv også. 
Med en cool, men samtidig frekk - sensuell, men samtidig med sting - holdning til sitt eget stoff, synger hun silkemykt til luftig akkompagnement fra trommer, bass, piano samt en og annen blåser. 
Med munnen lukket nærmer skjelven i stemmen seg den karakteristiske snerten hos klassiske Billie Holiday - en klang hun mer enn gjerne kan utforske enda mer. 
Hør spor som «Tell Me Tomorrow», «In Your Wildest Dreams» og ikke minst «You've Got Me» og bli bergtatt! 
