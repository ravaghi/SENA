Skilpadde med budskap
«Sammys eventyr» er en til tider spektakulær 3D-reise for de minste. 

FILM: 
Sammy er en femti år gammel skilpadde med stemmen til Odd Børretzen som forteller om livet sitt, helt fra han ble klekket ut i 1959. 
Sammy starter sin lange reise med å redde en annen skilpadde, Shelly, fra nebbet på en måke. 
Deretter mister de kontakten og Sammy blir seilende på de sju hav, bokstavelig talt. 

Snart blir han venner med Roy, som er noe gråere i skallet, men en livlig fyr som slår seg til på Sammys flåte. 
Sammen oppdager de verden, både over og under vann, helt til de sopes opp av en trål og mister hverandre. 

Økologisk Ben Stassens film er en belgisk produksjon, men det er ikke vanskelig å høre at replikkene er oversatt fra engelsk. 
Og historien er forholdsvis tynn — den går stort sett ut på at Sammy oppdager verden, dens gleder og farer. 

Filmskapernes viktigste motivasjon er nok ikke å lage en forrykende spennende historie, men å servere barn et økologisk budskap. 
Disse menneskene, som Sammy kaller dem, har det med å ødelegge for havets skapninger med sin forsøpling, oljeutslipp og annen forurensing. 
De eneste som er snille, er Greenpeace og en gjeng hippier som maler fredstegnet på Sammys skall. 

Fargesprakende 3D 

Budskapet blir likevel aldri klamt og godtas lett i en film som har lagt såpass mye arbeid i å skape et tredimensjonalt eventyr. 
Flere steder er det som om både fugl og fisk kommer opp til nesetippen på oss før de trekker seg tilbake. 
