Øyafestivalen:Surf safari 

Sol, surf og styrtregn - og Schreiner! 

KONSERT: 
Kåre & The Cavemen STED: 
Enga, Øyafestivalen 

Knut Schreiners Kåre & The Cavemen regisserte avskjedskonserten (etter nesten ti år) perfekt i går - den startet i strålende sol, og hadde akkurat sluttet da skybruddet satte inn fra sør som en aller siste hilsen til et av landets snodigste band. 

For musikken er, og var, egentlig ukul; instrumental rock tuftet på den amerikanske surf-tradisjonen ispedd dramatiske rytmeelementer som hentet fra syttitallets krimserier. 
Gårsdagens tilbakekomst ble da også en drøy detektime med Knut Schreiner i selvfølgelig fokus. 

Og kanskje er dette veien du bør gå, Knut? 
Der rollen som gitarist i Turboneger begrenser seg selv av bandets form, får vi endelig igjen oppleve den allsidige Knut Schreiner i Kåre & The Cavemen - den fintfølende gitarøkonomen som aldri overdriver, selv om muligheten er der. 
I dette bandet får han utløp for all sin variasjon og inspirasjon, enten det er Duane Allman, Hank Marvin, Steve Cropper eller kanskje spesielt Link Wray som lurer bak riffene. 

I tillegg er Knut en formidabel sologitarist, kanskje landets beste. 
Summen av dette - og hulemennene i toppform - blir en tidløs heksegryte som funker like godt i dag som det gjorde for ti år siden, samme hvor ukul musikkformen er. 

Heldigvis hadde de hanket inn blåserrekke til gjenforeningskonserten i går - Herb Alpert og Tijuana Brass er tross alt uunnværlig for denne gjengen som musikalsk bakteppe. 
Det låter friskt, selv om alt handler om en svunnen tid. 
Akkurat som Kåre & The Cavemen fra nå. 
