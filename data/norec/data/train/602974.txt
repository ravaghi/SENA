Spektakulært om kjærlighet og makt
"Make love - not war", het det i hippie-tiden, og utsagnet kunne nesten stå som tittel på musikalen om St.Valentin som fredag hadde premiere i Fjæreheia. 

Øyeblikket da tilskueren blir berørt av det som foregår på scenen, kommer mot slutten. 
Slaget er tapt. 
Keisermakten har halshugget den gjenstridige biskop Valentin. 
Før henrettelsen skriver han et følelsesladet brev til den blinde kvinnen Julia, som han gjennom mange hemmelige møter i fengselet har kommet til å bli glad i, og underet skjer. 

Julia har vært blind fra fødselen. 
Nå får hun åpnet sine øyne og ser lyset, ser alt. 
Musikken er tilbakeholdt, stillferdig, åpner for undring og forundring. 
Mari Lerberg Fossum gir oss en Julia som vi tror på, hun lar oss kjenne på forandringen. 
Dette er forestillingens dybdepunkt, og høydepunkt. 
Og det er så vakkert og fullt av varme følelser at vi fryser der vi sitter i det som kanskje var årets varmeste dag her sør. 

En musikal skal berøre. 
Og denne gjør det, til slutt. 
Før så skjer, er det mye effekter og affekt. 
Musikken varierer sterkt, ulike stilarter veksler, melodier vokser frem av resitativer, et par ganger glir tale umerkelig over i sang. 
Jeg savner en «hit» eller to. 
Spør en tilskuer: 
Husker du én melodi fra denne musikalen? 
Det vil sprike litt i svarene, tenker jeg. 
Det rocker, det smiler litt i danserytmer, det er seriøst i tunge marsjrytmer når de romerske soldatene morsker seg. 
Kor-partiene er betagende, særlig når barna er involvert. 
Dyktige solister, godt spill fra orkesteret, i overkant kraftig lyd noen ganger. 
Det vakreste er de vare partiene, der enkle pianoakkorder får ledsage en stemme, eller der cello får vise fram smerten. 
Eller kjærligheten. 

Og så, for å nevne det aller mest imponerende: 
Selve produksjonen. 
Lokalt forankret i Kastellet Kultursenter i Grimstad, som gjennom mange år har evnet å kombinere amatører og profesjonelle for nettopp å gi amatørene en sjanse til å nærme seg det profesjonelle, eller å bli profesjonelle selv. 
For en lykke å være barn eller ungdom i Grimstad med tilliggende herligheter, og så få bruke sommerferien på noe så unikt som å skape musikkteater i et steinbrudd i nærheten. 
Samarbeidet mellom Kastellet og Kilden er et svært godt eksempel på hvordan ulike kulturinstitusjoner kan dra nytte av hverandre. 
Det er ingen tvil om at Bentein Baardsons regi i dette tilfellet har løftet forestillingen opp til et nivå som rigger scenen i Fjæreheia. 

Så skal det sies at forestillingen bærer preg av kombinasjonen av profesjonalitet og det amatørmessige. 
Det gjelder ikke bare de sceniske prestasjonene. 
Det gjelder også både tekst og musikk. 
Tekstene, forbilledlig tydelig framført av sangere og kor, er ofte gode, men noen ganger halter det, både i setningsstruktur og i ordvalg. 
Musikken er variert så det holder, men mangler det litt udefinerbare som ville gjøre dette til en musikal det går frasagn om. 
