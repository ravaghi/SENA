Gode kontrapunkt
Vampire Weekend: 
Contra 

Vampire Weekends styrke i 2010 er at de ikke forsøker å lage enda et Vampire Weekend. 

Hvordan i all verden skulle Brooklynpopperne klare å gjenta suksessen etter å ha truffet tidsånden så vanvittig med debutalbumet fra 2008? 
Afropop-bølgen var klar til å surfes, og med en sunn dose ironisk distanse og smarte tekster var det umulig å ikke la seg forføre. 
Nå, to år og ørten lignende band senere, er det derfor utrolig befriende at de ikke legger seg så tett opp til egen suksessformel; Contra er mer rastløs, eksperimenterende og formfokusert enn debuten. 
Her får man derfor M.I.A.-samplinger ("Diplomat's Son"), autotune-lefling ("California English") og en slags fylle-jodling ("White Sky") om en annen, og singelen "Cousins" er jo egentlig en eneste lang trommefest. 
