Støyende skildring av kriminell tulling
«Good Time» skildrer godt det kaotiske livet til en ufyselig småkriminell, men en del underlige valg svekker helheten. 

Good Time Sjanger: 
Drama / Krim / Thriller Skuespillere: 
Robert Pattinson, Benny Safdie, Buddy Duress, Taliah Webster, Barkhad Abdi, Jennifer Jason Leigh Regi: 
Josh Safdie, Benny Safdie Luxembourg / USA, 2017 Lengde: 
1 t. 41 min. 
Aldersgrense: 
15 år 

Dette er historien om to brødre, den psykisk utviklingshemmede Nick (Benny Safdie) og den på alle måter usympatiske småkjeltringen Connie (Robert Pattinson). 
De forsøker seg på et dristig kupp, men siden de i beste fall kan karakteriseres som amatører, blir Nick tatt, og Connie må legge ut på en farefull ferd for å redde ham. 
Den glossy versjon av dette plottet har vi sett før i mange ulike varianter. 
Brødrene Safdies film skreller imidlertid bort alle enkle løsninger og presenterer en historie hvor alt går galt, på en slags realistisk måte, dømt ut fra hva slags folk vi har med å gjøre. 
Flimrende filming og intens, dunkende musikk bidrar til å forsterke det kaotiske inntrykket, det samme gjør de skitne og nedverdigende omgivelsene vår antihelt beveger seg igjennom. 
Men der formen er gjennomført til fingerspissene, er innholdet dessverre ikke helt på samme nivå. 

Filmen åpner stillferdig med en scene hvor Nick er i samtale med en terapeut av et eller annet slag. 
Men før vi rekker å bli mer kjent med ham, brauter broren seg inn i historien, mens Nick forsvinner ut av den. 
Dermed er det lite eller ingenting som viser hva slags forhold brødrene har og om hva slags motivasjoner Connie har for alt som skjer videre. 

Handlingen foregår i løpet av bare én dag og én natt, hvor Connie raser igjennom grimt framstilte gater og hjem i New Yorks mer lugubre strøk, på jakt etter penger eller noe han kan selge. 
Det er en reise preget av vold og utnyttelse av alle som kommer hans vei, og Robert Pattinson gjør en glimrende jobb med å framstille denne avstumpede personen. 
Men det er vanskelig å forstå hvorfor forholdet mellom brødrene, som man skulle tro var et underliggende premiss for historien, i praksis blir satt på sidelinjen. 
Vi møter ikke Nick igjen før i avslutningen, i en sekvens som virker helt løsrevet fra resten av filmen. 
Dette er også mye av problemet med filmen for øvrig, det er så mange løse deler som sammenlagt ikke leder noe sted. 
Folk forsvinner inn og ut av historien tilsynelatende vilkårlig, til det hele til slutt fisler ut i en heller tam avslutning. 
