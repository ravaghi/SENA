Nokia N76
Dette er en flott og slank kamskjelltelefon, men den har også noen skavanker. 

Nokia N76 har flere utvendige likheter med Motorolas populære RAZR-telefon. 
Det spesielle klappformatet og designet på nummertastaturet levner egentlig ingen tvil om hvor Nokia har hentet inspirasjonen sin denne gangen. 

Slank og elegant 

Nokia N76 er 13,7 millimeter tykk, noe som er relativt anorektisk for en kamskjellmobil. 
Telefonen er grei å holde i, selv om de markerte kantene med fordel kunne vært mer ergonomiske. 
For å vippe opp lokket foretrakk vi å bruke begge hendene siden det ligger tungt ned mot telefonen. 

Etter å ha puttet inn et minnekort av typen microSD viste det seg vanskelig å klikke lokket skikkelig tilbake på plass. 
Muligens en liten glipp fra Nokia, men utover dette er det snakk om en flott telefon som både ser bra ut og virker solid. 
Den ytre skjermen fungerer som speil slik at du kan sjekke at du ikke har noe mellom tenna før du skal i jobbintervju. 

Tastene er nedfelt i telefonen. 
Dette krever tilpasning, men vi ble aldri helt komfortable med løsningen. 
Hvis du har store fingre kan det by på problemer å treffe riktig tast. 

MiniUSB og 3.5 mm minijack 

På den ene siden av telefonen finner du volumknapper og kamerataster. 
Den andre siden huser inngang for ladekabel. 
På topp av telefonen finner du inngang for miniUSB og 3.5 mm minijack slik at du kan koble til dine egne hodetelefoner. 
Telefonen har i tillegg tre dedikerte musikktaster på fremsiden, under skjermen, slik at du kan bruke den som musikkspiller i lukket tilstand. 

Lyden i de medfølgende hodetelefonene er tynn og mangler dybde, så du kan med fordel bruke dine egne. 

Tredje og siste versjon av Series 60 er på plass. 
Dette betyr at menyene er raske å manøvrere i sammenlignet med forrige generasjon Symbian-telefoner. 
Hovedskjermen er skarp og lyssterk med oppløsning på 240 x 320. 
Har du brukt Nokia-telefoner før er det grei skuring å finne frem i menyene. 

Vi opplevde noen ganger at telefonen restartet under bruk. 
Dette rettet seg ikke opp med software-oppdatering. 
Nå er det godt mulig problemet kun gjelder vårt testeksemplar, men vi anbefaler at du trykker litt på mobilen i butikken før du kjøper. 

Enkel synkronisering 

Synkronisering mot for eksempel Outlook skjer trådløst via blåtann eller via USB 2.0. 
Her opplevde vi ingen problemer, og dagens gjøremål og avtaler spretter frem på hovedskjermen. 
Det er heller ikke noe problem å overføre musikk til det medfølgende minnekortet på 256 MB da det bare er å kjøre dra-og-slipp i utforskeren. 

Vi opplevde en litt irriterende designfeil hver gang vi koblet til USB-kabel og hodetelefoner. 
Da er det nemlig ikke mulig å slå telefonen helt opp, men heldigvis er ikke problemet så stort at det blir umulig å jobbe med mobilen i denne posisjonen. 

3G og EDGE 

E-post-klienten er god og åpner for enkel sending og mottak av epost. 
Telefonen er også i stand til å laste ned vedlegg, noe som skjer i dugelig hastighet over 3G-nettverket. 
N76 er også utstyrt med EDGE, noe som kommer godt med all den tid 3G-dekningen ikke er 100 prosent her til lands. 
Men de mer avanserte vil nok savne støtte for WiFi. 

Kameraet på 2 megapiksler tar helt greie bilder utendørs, men innendørs blir det straks verre da bildene blir støyfulle og uskarpe. 
Når du pusler med kamerafunksjonen merker du raskt at batteritiden på telefonen ikke er den beste. 
Ved aktiv bruk må du regne med å finne frem ladekabelen hver kveld. 

Konklusjon 

Nokia N76 går rett i fella. 
Her har utviklerne satt fokus på designet og slurvet med innvendige, men også noen utvendige, detaljer. 
At telefonen av og til restartet under musikkavspilling trekker ned. 
Vi er heller ikke spesielt begeistret over tasteløsningen og det faktum at det ikke er mulig å slå telefonen helt opp når vi kobler til hodetelefoner. 
Batteritiden kunne dessuten gjerne vært bedre. 

Vær obs på at telefonen trekker til seg fingermerker, men det er prisen å betale for et skinnende og glatt utseende. 

Men det er heldigvis ikke bare skjær i sjøen. 
Nokia N76 skal ha skryt for raske og brukervennlige menyer, enkel synkronisering, god e-post-løsning, lekker skjerm, 3.5 mm minijack og miniUSB. 
Nokia er på rett vei, men kommer ikke helt i mål. 
Dette er en dyr telefon og vi hadde forventet mer. 

Flere bilder av telefonen og bilder tatt med kameraet, finner du hos vårt søstermagasin Dingz.no. 

Mobiltesten er et samarbeid mellom DinSide Data, Dingz.no og ITavisen.no 
