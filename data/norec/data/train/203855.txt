Elektrisk sjarmtroll
Ny interesse for elektrisk Fiat 500, men du får den bare som bruktbil. 

Fiat 500 ble en hit da den ble lansert i 2007. 
Nyhetens interesse er for lengst borte, og den har ikke blitt større selv om den fikk en marginal facelift i 2016. 
Men nå har den plutselig fått en ny renessanse i Norge etter at flere aktører begynte å importere dem fra USA. 

Bilene har vært bygget av Fiat/Chrysler i Mexico for California og Oregon siden 2013. 
Der kreves det en andel av utslippsfrie biler for å få lov til å selge bensin- og dieseldrevne biler. 

Det er gjort en innsats for å få luftmotstanden ned fra 0.359 cD ned til 0.311. 
Fronten er blitt tettere, felgene mer aerodynamiske, hekken gir bedre turbulens med takmontert spoiler og bakfangerdesign og undersiden er bedre tettet. 

Endringene skal gi 10 kilometer lenger rekkevidde alene. 

Bare som bruktbil 

Fiaten koster 33.000 dollar i USA, langt mer enn du betaler for en VW Golf, og da taper allerede FCA etter sigende over 10.000 dollar per bil. 
De færreste kjøper, men leaser den mellom ett og tre år. 
Deretter selges de på auksjon. 
Det er noen av disse bilene vi ser i Norge. 

Men det finnes skjær i sjøen for bruktimportørene. 
Dollarkursen er høy og populariteten økt fordi flere land som Nederland, Ukraina, Dubai og Russland gir fordeler for nullutslippsbiler. 

Du får altså ikke kjøpt ny Fiat 500e i Norge. 

Bilene koster mellom 150.000 og 170.000 kroner og er i varierende stand. 

I vår testbil manglet det noen propper i interiøret, hattehylla hadde sett bedre dager, USB-kontakten manglet deksel og vi hadde tre kantkjørte felger. 
Men det finnes strøkne eksemplarer også. 

Bruktbilfølelsen merkes best på mangelen av infotainment (multimedia). 
En FM-radio med AUX, USB og blåtann står for underholdning, så det meste vil nok skje via mobiltelefonen. 
Systemet har ingen skjerm og bare middels lyd. 

Den digitale skjermen i instrumentpanelet er for så vidt ok. 
Den viser heldigvis hastighet, samt rekkevidde i kilometer. 
Gjennomsnittsforbruk er riktignok oppgitt i MPGe, en amerikansk målestandard, men den trenger man jo egentlig ikke. 

Vi savner egentlig en litt stor forbruksmåler. 
Den ville inspirert til økonomisk kjøring. 
I stedet har den et lampesett som lyser rødt når du kjører for hardt, grønt når bilen er fornøyd og blått når den lader. 

På venstre side avleses batterikapasitet i prosent og nederst er en rekkeviddemåler som går litt bananas innimellom, noe som resulterer i akutt angst når det skjer - og dertil større lykke når den bestemmer seg for å gå opp igjen. 

Det er ingen «Eco-knapp» eller andre innstillinger, bortsett fra muligheten for å forhåndsprogrammere startpunkt for kjøreturen. 

Siden denne er bygget på en gammel bil, er det totalt fravær av sikkerhetsutstyr som nødbrems. 
Det gir den nye Fiat 500 bare tre stjerner i Euro NCAP. 

Nødseter 

Fiat 500 har aldri vært en stor bil. 
Bagasjerommet er lite og er gjort enda mindre i Mexico. 
Der har de forhøyet gulvet for å ha et fint rom å legge ladekabelen i. 
Veldig kjekt dersom du har den med til stadighet, men kan enkelt tas vekk om du ønsker mer plass. 

Ellers har den 50/50 nedfellbare seter og er lettlastet, med vanlig kombiluke. 

Baksetene må regnes som nødseter dersom du er 190 centimeter, som artikkelforfatteren. 

Man sitter litt for høyt selv om førersetet med varme har jekk. 
Armlenene er nok et meksikansk påfunn. 
De er så smale de kan være og vesentlig lavere enn armlenet i døra. 
Jeg må tåle litt ekstra knekk i knærne eller strake armer, for rattet lar seg ikke trekke ut. 
Egentlig ganske irriterende. 

Grei på vei 

Fiaten kler sin elektriske drivlinje. 
114-hesteren som henger foran og drar forhjulene er overraskende kvikk. 
Det er bare så vidt dekkene henger med i akselerasjon. 
Det kan sies om forstillingen også. 
For her er det god gammeldags såkalt torque-steer. 
Det drar med andre ord i rattet ved bånn pinne. 

Den krenger ikke overdrevent mye i sving og dykker ikke mye når du går av gassen heller, men det skrikes uvanlig mye i forhjulene dersom du prøver deg på inspirert kjøring. 
Da sier vekta fra om hvor den er. 

Ellers oppleves bilen rimelig lettbeint. 
Kjørekomforten er av typen «stram, men komfortabel». 
Den topper 140 kilometer i timen og det føles udramatisk. 

Man tortureres ikke på dårlig vei heller. 
Støynivået er lavt. 
Såpass lavt at når man først registrerer hviningen i motoren, er den irriterende. 
I enkelte situasjoner, hviner den vel mye. 

Kort rekkevidde 

Dette er en (såkalt) miljøbil. 
Den er så lett at den drar latterlig lite strøm når den kjører bortover sletter og oppoverbakker. 
Derfor trenger den ikke stort batteri heller. 
Fiat har et batteri på 24 kWt og har en ombordlader på 7,2 kWt. 
Har du en 32 ampere kontakt, lader du bilen på under 3,5 time. 

På grunn av den lave vekta, lader den ikke i nedoverbakke heller. 
Den mangler følelsen av regenerering, men under optimale forhold, lader den opp til 11kW. 
Til sammenlikning lader Jaguar I-Pace 100 kW når du slipper gassen. 

500e er målt til 135 km etter den amerikanske målestandarden EPA. 
Den er langt mer edruelig enn vår egen NECD, og på vår sommermåling med forhåndsinnstilt avreise og ferdig oppvarmet batteri, klarte vi hele 15,8 mil i temperatur mellom 12 og 25 varmegrader. 

I bilen finner du en Type 1-kontakt. 
Den er standard i Nord-Amerika men finnes ikke på vanlige hurtigladere her. 
Fra forhandler får du valget mellom ladeledning på vanlig stikkontakt eller Type 2, som er vanlig i Europa. 
Har du ladeboks hjemme, er denne å foretrekke. 
Da kan du bruke den både der og på hurtigladere. 

Konklusjon 

Dette er en bybil. 
Den har masse sjarm men marginalt med plass og rekkevidde. 
Til gjengjeld blir det lett å finne parkering. 

På bygda, der nærmeste butikk er fem kilometer unna og du har et par mil til nærmeste bysenter der unga går på aktiviteter, trenger du nok en ladeboks for å klare logistikken. 

Brukes den kun til småkjøring, er den et friskt pust i en foreløpig relativt kjedelig elektrisk flora, men prisene er ikke spesielt hyggelige. 

En elektrisk Smart Cabriolet koster riktignok 239.500 kroner, mens Fiat 500e koster fra 150.000-170.000 kroner, avhengig av stand, kilometerstand og årsmodell. 

Men sammenlignet med en ny eller tilsvarende brukt norsksolgt Leaf, får man lite sikkerhet, plass og rekkevidde for pengene. 
