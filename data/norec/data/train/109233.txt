Plateanmeldelse:Monica Heldal 
- «Boy From The North» 

Så antikommersielt og så bra! 

ALBUM: 
FOLK Monica Heldal «Boy From The North» (Warner) 

Når jeg hører denne plata, lurer jeg på om det var Led Zeppelins «The Battle Of Evermore» - den med Sandy Denny - som fikk Monica Heldal til å plukke opp gitaren. 
For der har du to sterke forbindelser til 22-åringen fra Arna. 

De flotte arrangementene bærer preg av engelsk folkrevival fra sent sekstitall, kombinert med bluestoneganger importert fra USA. 

Heldals markante og lett døsige, men likevel distinkte stemme står perfekt til storheten (bokstavelig talt) i komposisjonene, og hun er allerede en uovertruffen gitarist. 

Dette førstealbumet avslører en dypt seriøs singer/songwriter med store ambisjoner. 
Som like gjerne avslutter hele platen med noe som kunne ha vært skreddersydd for nettopp Robert Plant og Denny, «The Road Not Taken». 

Utvilsomt en av årets sterkeste debuter. 

BESTE LÅT: 
«In Flight» 
