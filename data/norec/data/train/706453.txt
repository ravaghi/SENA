Dopingkrim i skyggen av Johaug-saken
KRIM: 
Uten Therese Johaug ville ikke denne krimromanen bli skrevet. 
For den handler om doping og skiforbund og OL og salver. 
Og ja, om drap. 
Så der slutter Johaug-parallellen. 

Anne Holt: 
En grav for to. 366 sider. 
Gyldendal. 

Anne Holt lener seg uvanlig tungt på virkeligheten i «En grav for to». 
Therese Johaug-saken er bakteppe for nesten alt som skjer, og detaljer derfra gjentas i romanens form. 
Her får vi altså historier om italienske apotek, naive leger, munnsår, salver, og utestengelse fra et OL som nærmer seg med raske stavtak. 

Vi får pressefolk, bakspillere, sponsorer og idrettsledere, vi får rivaler og venner og politifolk og etterforskere. 

Og vi får selvsagt mord. 

Der skiller altså Johaug-saken og «En grav for to» lag, og Anne Holt begir seg inn i fantasien med rutine og overskudd. 

Hun har nemlig skrevet en underholdende roman der advokaten Selma Falck er et forfriskende bekjentskap, spillegal, dyktig og på et punkt i livet der alt er i ferd med å rakne. 
Ikke særlig oppfinnsomt, med andre ord, de fraskilte alkisene med depresjoner er sterkt overrepresentert i underholdningskrim, og slik står Selma i en forutsigbar tradisjon. 
Men hun funker. 

Det gjør resten av romanen også. 
Ikke fordi den fornyer sjangeren. 
Og slett ikke fordi den avdekker og avslører kynisme i internasjonal idrett, som en brutalt ærlig dokumentar. 

Tvert imot: 
Så snart Holt takker for drahjelpen hun får fra Johaug-saken og tar en krapp sving bort fra realismen, blir dette er en ren røverroman som på ingen måte er til å tro på. 
Her er barndommen så bitter, psykologien så enkel og bakspillerne så naive at Holt nærmer seg et parodisk krimland der Knut Nærum er konge. 
Holt har antakelig ikke bestemt seg for å lage en parodi, da ville hun nok vært enda tydeligere. 

Slik sett dette en verken-eller roman; den byr ikke på samfunnskritikk som biter, den våger heller ikke ta humoren helt ut. 
Men Holt leverer veldreid og upretensiøs underholdning, og det er vel strengt tatt nok for en krimroman. 
