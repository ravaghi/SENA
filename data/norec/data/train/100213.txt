Knivskarp action
«Dark Sector» vil gjerne spise kirsebær med de store. 
Og klarer det jaggu også - nesten, i alle fall. 

CIA-agenten Hayden 
Tenno har en sykdom som gjør at han ikke kan føle smerte. 
Men det gjør definitivt alle skurker på hans vei etter at han blir eksponert for et biologisk stoff under et oppdrag i et fiktivt østblokkland. 

Dette stoffet har nemlig både en positiv og en negativ side. 
Den negative er at de som blir utsatt for det blir sinnssyke av smerten. 
Den positive er at kroppen får overmenneskelige egenskaper. 

Nærmere bestemt, i tilfellet Hayden, et knivskarpt våpen som skjærer gjennom hud, muskler og ben på null komma svisj. 
Og jeg skal love deg at lemmer flyr i dette spillet. 

Vi snakker om et actionspill som blander tradisjonelle skytevåpen med kreativ bruk av dette trebladede våpenet. 
Du kan kaste det avgårde som en boomerang, bruke det på kloss hold eller fjernstyre det gjennom luften mot nærmeste hals. 
For eksempel. 

Og jeg ble faktisk overrasket over hvor vellykket «Dark Sector» er. 
Historien er ganske godt fortalt, miljøene er nokså interessante, den gradvise utvidelsen av egenskaper og ferdigheter sørger for en deilig progresjon og de mange actionsekvensene er jevnt over velregisserte. 

Vi snakker om en slags miks av «Resident Evil 4» og «Gears of War», og det er slettes ikke noe dårlig slektsskap. 

«Dark Sector» når derimot aldri helt opp til kvalitetene du finner i disse to spillene og øvrige toppspill i genren. 
Det blir litt for standard til at jeg henter frem de mest saftige superlativene - det er ingen vonde ingredienser i denne pakken, men det er heller ingenting som får meg til å hoppe i stolen av glede. 

Men det er ikke så langt unna blinken heller. 
Hvilket kan karakteriseres som en aldri så liten spillbombe. 

PS: 
I salg fra fredag 4. april. 
Digital Extremes har tidligere laget blant annet «Pariah» og «Warpath». 

Gears of War møter Resident Evil i PS3- og 360-spillet Dark Sector. 
