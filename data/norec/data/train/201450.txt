Canon EOS 1000D
Jevnt over godt fra Canon, men vi savner det lille ekstra. 

EOS 1000D er det kameraet som har vært lengst på markedet blant de testede kameraene, men Canon ser fortsatt ikke ut til å ha noen planer om å oppgradere modellen som ble lansert allerede sommeren 2008. 

Kort oppsummert gjør EOS 1000D det godt på de fleste punkter, men mangler noe funksjonalitet for å stikke seg frem i denne mengden. 

Vi savner også elementer relaterte til brukervennlighet som kunne ha gjort kameraet enda enklere å bruke for førstegangskjøperen, noe flere av de andre kameraene har løst langt mer hensiktsmessig. 

Under følger spesifikasjonene for Canon EOS 1000D: 

Konstruksjon 

Kamerahuset er laget i plast og har ett av de mer komfortable grepene i dette selskapet. 
Med litt godvilje klarer vi å plassere alle fingrene på grepet, men de med store hender må nok legge lillefingeren på undersiden av kameraet. 

Knappeutvalget er også noe Canon scorer godt på. 
Her finner du snarveier til de fleste bildeinnstillinger, med dedikert ISO-knapp på toppen, samt snarveier til hvitbalanse, autofokus, lysmåling, seriefoto etc. på baksiden. 
Utløserknappen har også et presist definert halvveisnivå. 

Funksjonshjulet på toppen lar deg bytte mellom 6 ulike bildemodi + helautomatikk. 
Alle disse modiene tvinger opp blitsen dersom kameraet finner det nødvendig, men du er selv herre over blitsen i P-modus, samt blender- og lukkerprioritet, og det finnes en dedikert automodus uten blits. 
En egen A-DEP-funksjon tilpasser blenderåpningen i forhold til motivet som tas slik at alle deler av motivet fremstår som skarpe. 

På baksiden av kameraet er godt med plass, og piltastene er skilt ut som individuelle taster med romslig mellomrom. 
Responsen når du trykker er god der alle knapper klikker når du trykker på dem. 
Vi liker også at sletteknappen er litt mer innfelt enn de andre, slik at du vanskelig kommer borti den ved et uhell. 
Batteri og minnekort er plassert bak hver sin luke, og låsemekanismen er god på batteriet, som både er sikret med en "lås" på døren, samt en plastlås som holder batteriet på plass. 

Søkeren er dog den minste i denne gruppen, og vi savner også muligheten for å vise rutenett i søkeren som hjelp til å komponere bildet. 

LCD-skjermen har riktignok "bare" 230.000 punkter (noe alle de testede kameraene har), men fremstår med god skarphet. 
Canon har vært gode med fontvalget, der det er plass til mye tekst uten at det er uleselig. 

Det medfølgende kitobjektivet er av relativt enkel sort der zoomringen har ganske lav motstand. 
I likhet med Nikon, har Canon bildestabilisering på objektivet. 
Det er tradisjonelt litt mer effektivt enn å ha stabilisering på bildebrikken, men det representerer også en ekstrakostnad dersom du skal kjøpe flere objektiver. 
Stabiliseringen slår du enkelt av ved å skyve på en bryter på objektivet; noe du også bør gjøre dersom du bruker stativ der bildestabilisering faktisk kan forårsake uskarphet. 

Brukervennlighet 

Menyene er godt strukturerte, selv om vi aller helst skulle ha sett at enkelte menyvalg var grået ut når du bruker kameraet på automatikk i stedet for at de bare er borte. 
Som nevnt er skjermen lettlest og grei, og kameraet er i utgangspunktet lett å betjene, selv om EOS 1000D ikke tilbyr noe særlig ekstra med hjelp til nybegynneren. 

I opptaksmodus vises de fleste innstillinger på skjermen, og søkeren har informasjon både om ISO-verdi, blender og lukkertid, samt eksponeringskompensasjon og hvor mange bilder du kan ta i serie før bufferet er fullt. 

En annen ting å sette pris på er muligheten til å bla 10 og 10 bilder når du ser på bilder du har tatt - med et fullt minnekort går det kjapt å bla frem til ønskede bilder; dog er det kun mulig å se opp til 9 bilder av gangen i miniatyrformat, og det finnes for eksempel ingen kalenderfunksjon for å se bildene tatt på en gitt dag. 
Bilder/opptaksinformasjon roteres heller ikke når du holder kameraet på høykant. 

Funksjoner 

1000D har live view (muligheten til å komponere bildet med LCD-skjermen i stedet for med søkeren), og autofokus kan gjøres på to måter: 
Enten kontrastbasert, som går tregt, men der bildet vises i søkeren hele tiden, eller hurtig, der skjermen slukker og fokusering gjøres på den "vanlige" måten. 
Du kan også forstørre bildet for å få hjelp dersom du fokuserer manuelt. 

I dette prissegmentet mangler de fleste kameraene visse funksjoner som er å finne på dyrere kameraer. 
Vi savner for eksempel spotmåling der du kan måle lyset basert på ett punkt i bildet, og eksponeringskompensasjon kan kun gjøres med ±2EV. 

Hvitbalansen kan brukes helautomatisk, eller med 5 ulike forhåndsinnstillinger. 
Du kan også sette hvitbalanse manuelt, men dette er lite intuitivt på 1000D, der du først må ta bilde av noe fargenøytralt og deretter gå inn i menyen og bla deg frem til egendefinert hvitbalanse, velge det aktuelle bildet og deretter sette kameraet i egendefinert hvitbalanse-modus. 

En annen ting vi savner er muligheten for å kontrollere slow-blits der du kan bruke lengre lukkertider når du bruker blits, for så å fyre den av enten først eller sist i eksponeringen. 

1000D har også bildestiler, der du kan velge blant ulike profiler med tanke på fargemetning, kontrast, oppskarping etc. 
Du kan også styre kameraet med medfølgende programvare via PC-en (så lenge USB-kabel er koblet til). 

Ytelse 

Canon har tradisjonelt hatt rask autofokus i sine kameraer, og 1000D er intet unntak. 
Kameraet fokuserer som regel meget raskt selv i vanskelige situasjoner og gir god feedback i søkeren (røde blink) når fokus er oppnådd (kontrastbasert fokus via live view er imidlertidig svært treg). 
Oppstartstiden er neglisjerbar og batterilevetiden på 500 bilder (CIPA-standard, der halvparten av bildene tas med/uten blits) er godkjent. 

Seriefoto er oppgitt til 3 bilder pr sekund, men vår måling viste 26 bilder på 10 sekunder med et raskt minnekort. 
Blitsen lades raskt og blitsbilder kan tas med bare 0,8 sekunders mellomrom. 

Bildekvalitet 

Canon har alltid vært et trygt valg med tanke på bildekvalitet og gjør det også godt i denne gruppen. 
Dog ble vi litt overrasket med tanke på støy på høye ISO-verdier, der Canon må se seg slått av Pentax med tanke på bevaring av detaljer, og der kameraet fra Olympus kniver side om side med Canon. 

Her er utsnitt på ISO 1600: 

EOS 1000D presterer jevnt over godt i de andre testene. 
Kameraet har god dynamikk og bevarer detaljene godt i skyggepartiet, men har en tendens til å "blåse ut" høylysene i kontrastfylte utendørsscener (der detaljer i den lyse delen av bildet går tapt). 

Objektivet fra Canon er også blant de skarpeste av disse kit-objektivene, og vårt testeksemplar var også blant de bedre med tanke på skarphet i kantene, der billigobjektivene ofte gjør det merkbart dårligere enn dyrere optikk. 
Med tanke på bildestabilisering synes vi også objektivet fra Canon virket å være mest effektiv blant de testede kameraene, selv om det viste seg å være vanskelig å tallfeste det fordi gjentatte tester viste en del sprik i observasjonene. 

Konklusjon, Canon EOS 1000D 

Canon EOS 1000D er et trygt og godt kjøp for de fleste, der overraskelsene er få - på godt og vondt. 
De fleste vil oppleve det som lettvint i bruk, selv om den absolutte nybegynneren vil få mer hjelp fra et par av de andre kameraene i denne testen. 
Bildekvaliteten er jevnt over god, og i de aller fleste tilfeller er det bare å sette kameraet i automodus og knipse i vei. 

Vi savner imidlertid "det lille ekstra" fra 1000D. 
Kameraet mangler funksjonalitet du sannsynligvis vil savne når du har lært det å kjenne (spotmåling er ett eksempel), og kan heller ikke skilte hverken med videoopptak, innbakte bildefunksjoner eller andre ting som kan krydre opplevelsen. 

Alt i alt fremstår derfor Canon-kameraet som et godt kamera, men ikke et kamera å vokse med underveis. 
Da må du ett hakk opp på rangstigen. 
