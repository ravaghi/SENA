Sannheten kan svi
USA 2015 

Regi: 
James Vanderbilt 

Manus: Mary Mapes, James Vanderbilt. 
Basert på boken «Truth and Duty» av Mary Mapes 

Skuespillere: 
Elisabeth Moss, Cate Blanchett, Topher Grace, Robert Redford, Dennis Quaid 

Aldersgrense: 
Tillatt for alle 

Egnethet: 
Ungdom/voksen 

«Truth» er basert på boken «Truth and Duty» av Mary Mapes, og det er også henne som er hovedpersonen i filmen spilt av Cate Blanchett. 
Hun forteller historien om da hun som produsent i nyhetsprogrammet «60 Minutes» på kanalen CBS, publiserte en historie om at George W. Bush, som stilte til gjenvalg som president i 2004, hadde brukt kontaktene sine for å slippe unna Vietnam-krigen og hadde tjuvperm fra militæret i et helt år uten at det fikk noen konsekvenser. 

Mapes hadde i kort tid før Bush-saken avslørt mishandlingene og torturen i Abu-Grahib-fengselet sammen med nyhetsankeret Dan Rather. 
Dessverre smalt Bush-saken hardt tilbake på dem. 
Dan Rather fikk gå av med æren i behold, men Mapes mistet jobben og det samme gjorde flere av de andre som var tilknyttet saken. 

Filmen stiller mange gode og viktige spørsmål om journalistikk, og historien som helhet er svært interessant. 
Dette er manusforfatter James Vanderbilts («Zodiac», «The Amazing Spider-Man») regidebut, og det er en noe sjanglende debut. 
Filmen er til tider rotete, og det er ofte vanskelig å følge handlingen og derfor mister den litt av nerven. 
Helhetsinntrykket reddes av godt skuespill og en god historie, men altså ikke helt full pott. 
