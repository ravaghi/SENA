Karl Seglem «Urbs»
(NORCD/Musikkoperatørene/Genre: 
Jazz/Verdensmusikk) 

Karl Seglem er tydeligvis inne i en kreativ periode. 
Tidligere i høst debuterte han som lyriker, og har allerede gitt ut en plate i samarbeid med Jon Fosse før «Urbs». 

Og «Urbs» er i seg selv et resultat av gjennomgripende kreativ modning, der Seglem så å si gjenskaper og reformulerer sitt eget uttrykk. 
Dette opplever jeg som en stor milestein i hans omfangsrike og kvalitetssterke produksjon, med et helstøpt lydlandskap som integrerer tradisjon og teknologi, folkemusikk og rocka ekspressivitet. 
Også saksofontonen virker modnere, avrundet. 
Det samme gjelder hardingfelespiller Håkon Høgemos bidrag. 
Dette er forfriskende og nyklingende samtidsmusikk med århundregammel klangbunn. 
