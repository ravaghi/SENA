Konstruktiv og slimete satire
Glem tre, betong og stål. 
Slimballer er det nye byggematerialet for proffene. 

I begynnelsen virker ikke «World of Goo» som så mye mer enn en velpolert og slimete variant av andre velkjente byggespill som «Bridge Builder» og «Elephunk», men en slik konklusjon ville være en grov forenkling av den herlig sammensatte spillopplevelsen «World of Goo» leverer. 

Med humoristisk satire, lummer og til tider tivolihorroraktig stemning og ikke minst fabelaktig kreative oppgaver som krever like oppfinnsomme løsninger, klatrer «World of Goo» helt til toppen blant byggespillene for oss som har en liten ingeniør i magen. 

Konseptet i bunnen er såre enkelt: din jobb er å bygge strukturer - fra tårn og bruer til mer abstrakte byggverk - som slimklumpene kan klatre på for å komme seg ut gjennom verdenens avløpsrør. 

De samme slimklumpene som du skal redde er samtidig byggematerialet du har til rådighet, så det gjelder å være sparsom på ressursene så færrest mulig står igjen i byggverket når du er ferdig. 

Veien til avløpsrøret blir som ventet mer kompleks for hver bane du legger bak deg. 
Nye slimballtyper som antennelige fyrstikkslimballer, ubrukelige jåleslimballer og borrelåsslimballer gir nye måter å overvinne terrenget på og spillet tvinger deg stadig til å finne løsninger på nye måter. 
Det som fungerte på ett problem vil garantert ikke fungere på det neste. 

Hintene på de gåtefulle skiltene etterlatt av den mystiske «Skiltmaleren» kommer derfor godt med og gir akkurat nok informasjon til å peile deg inn i rett retning uten at man har den irriterende følelsen av å ha blitt fortalt for mye. 

Samtidig leverer disse skiltene et satirisk budskap med humoristisk og sarkastisk kritikk av alt fra skjønnhet og overdrevent konsum til digital personovervåkning og energimangel. 

Den eneste svakheten jeg føler er verdt å nevne er at presisjonen noen ganger ikke strekker helt til. 
I situasjoner hvor dette resulterer i at byggverk raser sammen fordi man grep fatt i feil slimball, er det litt irriterende. 

Men «World of Goo» leverer uansett underholdende bygging som appellerer til den delen av oss som elsket å bygge «Lego» som barn. 
Det handler om gleden med å se ting bygges opp, og kanskje like mye spenningen i å se om byggverket blir stående eller raser sammen i en haug av slimballer. 

PS: 
Hvis min anmeldelse ikke er nok til å overbevise deg kan demoen til spillet kan lastes ned på www.worldofgoo.com. 
På den samme siden kan du kjøpe fullversjonen av spillet til 20 dollar, om lag 150kr. 
Anmeldelsen baserer seg på PC-versjonen av «World of Goo». 
Spillet kan også lastes ned på WiiWare til Nintendo Wii. 

Trailer fra PC- og WiiWare-spillet World of Goo. 
