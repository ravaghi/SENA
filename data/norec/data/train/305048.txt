Norges mest aktive rocker?
El Doom medvirker på plate nummer 20. 
Denne er hans egen. 

ALBUM: 
Ole Petter Andreassen fra Flekkefjord er kanskje en av de mest aktive herrene i norsk rock de siste ti årene. 
Og noe av en musikalsk potet, får en si. 

Fra The Cumshots tøylesløse testosteronmetal, via Thulsa Dooms stonerleflende rock, til nå altså langstrakt prog. 
Melodisk har prosjektet vage likheter med nyere Opeth og Rush. 
Musikk og produksjon er dog mykere i anslaget enn førstnevnte. 

Denne gangen håndterer Andreassen vokalen selv. 
Han er ikke en gudbenådet sanger, men har likevel karakter nok til å sette sitt preg på den pent arrangerte materien, som blant annet inkluderer brødrene Ohr fra El Cuero. 

Enkelte av låtene mangler en tydeligere signatur og fremstår mer som jammer. 
Mens andre, som «It?s Electric», «The Hook» og den monumentale avslutningen «Red Flag» er prima progvare med mange fine melodiske tilløp, fiffige løsninger og instrumentalt snadder for ørene. 

Resten kommer med, kremt, alderen. 
