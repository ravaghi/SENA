VGs spillerbørs:Slik spilte Norge 

BAKU (VG) (Aserbajdsjan - Norge 0-1) Håvard Nordtveits (24) nikk før pause sørget sørget for at Norge står med ni poeng etter fire kamper i EM-kvalifiseringen. 

Det skuffende 0-1-tapet mot Estland onsdag er glemt. 
Per-Mathias Høgmos gutter vant 1-0 i en tøff bortekamp i Baku og står med pene ni poeng etter møtene med Italia, Malta, Bulgaria og Aserbajdsjan. 

Mats Møller Dæhli, etter VGs mening banens beste spiller, ble byttet ut 12 minutter etter pause. 
De påfølgende minuttene var Norges svakeste i kampen, men hjemmelaget maktet aldri å skape noe trøkk foran Ørjan Håskjold Nyland. 

Her er VGs vurderinger: 

Ørjan Håskjold Nyland 5 

Hadde merkelig lite å gjøre på den nymalte gressmatta i Baku. 
Holdt konsentrasjonen oppe og maste hele tiden på fireren foran seg. 

Omar Elabdellaoui 5 

Ivrig offensivt og grei kontroll bakover. 
Med fart og kvikke ben rydder han opp i mange potensielle problemer. 

Håvard Nordtveit 6 

Solid i begge ender av banen og avgjørende med sin heading etter Johansens corner. 
Langt mer trygg og solid enn mot Estland. 

Vegard Forren 5 

God i oppspillsfasen med sin presise venstrefot. 
Flink til å lese spillet. 
I likhet med Nordtveit leverte han bedre enn mot Estland. 

Tom Høgli 6 

Konsentrert og trygg hele veien. 
Ble satt på få prøver defensivt og kom ut av det slik han ofte gjør - bunnsolid. 

Per Ciljan Skjelbred 4 

For mange feilpasninger før pause. 
Virker til tider stresset. 
Ingen god landskamp av kapteinen som denne gang ikke ble byttet ut. 

Alexander Tettey 5 

Posisjonerte seg ofte riktig og fanget opp en rekke baller på den måten. 
Løste oppgaven som ryddegutt greit bortsett fra én stygg tversoverpasning. 

Stefan Johansen 6 

Arkitekten da Norge skapte sin første sjanse og slo corneren som ga 0-1. 
Spilte seg stort opp fra den svake prestasjonen mot Estland. 
Løp mye. 

Mats Møller Dæhli 6 

Norges beste - som sist. 
Flink til å variere fra sin posisjon på venstrekanten. 
Viste kapasiteten med et fantastisk raid etter pause. 
Overraskende byttet ut få minutter senere. 
Da ble Norge klart svakere. 

Tarik Elyounoussi 4 

Gult kort for filming allerede etter et kvarter. 
Burde sentret og ikke skutt da Norge kom tre mot to midtveis i første omgang. 

Håvard Nielsen 5 

Sterk i lufta selv mot robuste stoppere og slo også keeperen i en duell i boksen før pause. 
Mindre involvert etter pause og byttet ut. 

Jone Samuelsen 3 

Inn for Dæhli 12 minutter etter pause. 
Fikk gult kort tre minutter senere og leverte ingen stor prestasjon på venstresiden. 

Vurdert av Wegard Bakkehaug, Sindre Øgar og Jon Martin Henriksen. 
