Asus MeMO Pad 7 (2015-utgaven)
Kompakt nettbrett med flott skjerm og god byggekvalitet. 
Men ikke alt er perfekt i paradis. 

Apple og Samsung dominerer stort på nettbrettfronten, men det betyr ikke at konkurrentene ligger på latsiden. 
Til tross for at toppen ser ut til å være nådd, er dette et gigantisk marked - og det er mange som ønsker å ta sin bit av kaka. 

Asus er en av verdens ledende PC-produsenter, men har også en ikke ubetydelig nettbrett-satsing på gang. 
Så langt har de gjort seg best bemerket i økonomisegmentet, blant annet med deres MemoPad. 
Vi glemmer heller ikke Padfone og Fonepad, som er hybride nettbrett/mobiler som vi har testet og omtalt her på DinSide tidligere. 
Googles Nexus 7 er for øvrig også produsert av Asus. 

Fin oppgradering 

MeMO Pad HD 7 har vært på markedet en stund, og 16 GB-utgaven får du nå for under tusenlappen i mange nettbutikker. 
Vi har ikke testet den, men tilbakemeldingene fra kundene hos Prisjakt kan tyde på at dette er et kurant kjøp i billigsegmentet. 

Under årets IFA-messe i Berlin i begynnelsen av september, lanserte Asus etterfølgeren - som har fått ny prosessor, mye skarpere skjerm og et materialvalg som umiddelbart øker kvalitetsfølelsen. 
Det er tydelig at selskapet ønsker å treffe et segment som stiller litt større krav denne gangen. 

Før vi går videre tar vi en kjapp titt på de viktigste egenskapene, forrige utgave er i parantes. 

Skjermtype: 
7" IPS (samme) Skjermoppløsning: 1920x1200, 323 ppi (1280x800, 216ppi) 
Operativsystem: 
Android 4.4 (Android 4.2) Prosessor: 
Intel 1,83 GHz, fire kjerner, (ARM 1,2GHz, fire kjerner) Internminne: 16/32GB (samme) 
Arbeidsminne: 2GB (1GB) 
Utvidbart: microSD inntil 64 GB Mål: 114,4 x 200 x 8,3mm (120,6 x 196,8 x 10,8mm) 
Vekt: 
279g (302g) Kamera bak: 5MP (samme) Kamera foran: 2MP (1,2MP) Batteri: 15 Wh (samme) 

Alle spesifikasjoner 

Ganske store forbedringer på mange felt, men også høyere pris. 
Det blir mer naturlig å sammenligne brettet mot nettopp Nexus 7, som fikk strålende omtale hos oss da vi testet det i september i fjor. 
Og her er det egentlig mye som er likt, men Asus-brettet har et ess i ermet: 
Mulighet for å utvide minnet med minnekort. 
Det er en fordel som ikke er til å kimse av. 

Merk for øvrig at MeMO Pad HD 7 også kommer i en utgave med 4G-støtte mot et pristillegg. 
Alternativt kan du selvfølgelig bruke delt internett på smartmobilen. 

Pen design 

Designmessig liker vi brettet godt. 
Kvalitetsfølelsen er god, bedre enn på Nexus 7, vil vi påstå - takket være bakside i metall. 
Vårt testeksemplar har fargen Rose Champagne, og du får også i Gentle Black og Burgundy Red. 

Holder du det i landskapsmodus sitter hodetelefonutgangen til venstre, lydjustering og av/på-knapp på toppen, microUSB til høyre, og kortspalte til microSD-kort på undersiden. 

Dårlig kamera 

Brettet har to kameraer, et foran og et bak. 

Kameraet bak kan ta bilder på inntel fem megapiksler, og kan også filme i inntil HD-ready-oppløsning (1280 x 720 piksler). 
Frontkameraet er helt greit til videokonferanser og Skype, men ikke forvent allverdens kvalitet. 

Det samme gjelder hovedkameraet, som ikke akkurat imponerte oss. 
Detaljer er utvasket, kontrastene harde, og oppskarpingen er overtydelig. 
Dette innbyr ikke akkurat til omfattende fotografering, og det er litt synd. 

Skarp skjerm 

Sjutommer skjerm er imidlertid et meget hendig format, og med så høy oppløsning blir tekst og bilder herlig skarpe og behagelig for øynene. 
IPS-skjermen har også meget god lysstyrke og tåler vide betraktningsvinkler. 

Merk at oppløsningen gir et 16:10-forhold på høyde/bredde. 
I Android går det imidlertid ofte bort en del plass til statuslinje øverst og navigasjonsknapper nederst, noe som fortsatt gir et litt smalt bilde når du bruker brettet liggende. 

Brukeropplevelse og ytelse 

Brettet kommer med en god del apper som Asus står bak, i tillegg til standardappene i Android. 
Dessuten har de sitt eget ZenUI-grensesnitt som skal forenkle brukeropplevelsen, noe vi synes fungerer greit. 
Brukervennligheten vil vi generelt betegne som bra. 

I tillegg finnes det tusenvis av apper å laste ned fra Play Store, men utvalget og kvaliteten henger fortsatt litt etter det iPad-brukerne kan boltre seg med i Apple Store. 
Du finner likevel noe til de aller fleste behov, men det er greit å være klar over at denne forskjellen fortsatt er gjeldende. 

Berøringsfølsomheten er god, og støtter inntil 10 fingre. 
Navigasjon, start og veksling mellom apper går kjapt og greit. 

Spillytelsestesten i Epic Citadel gir oss et snitt på 59,3 bilder i sekundet. 
Det er faktisk noe av det beste vi har målt i denne oppløsningen, og betyr at du kan forvente brukbar ytelse i ganske grafikkintensive spill. 
På webytelse er det kun enkelte av de nyere Galaxy Note/Tab-brettene fra Samsung som kan skilte med bedre tall. 

Verken 3DMark Ice Storm Unlimited eller Geekbench 3 virker å være Intel-kompatible, da begge måleverktøyene nektet å la seg installere. 

Batteritesten vår viste 10 timer og 9 minutter med kontinuerlig nettsurfing. 
Det er 51 minutter under det Asus angir som hva du kan forvente, men absolutt godkjent. 
Merk at små justeringer i lysstyrke fort kan utgjøre mange minutter i brukstid. 

Konklusjon 

2015-utgaven av Asus MeMO Pad 7 er en vesentlig oppgradering fra forrige utgave, og har etterlatt seg et positivt inntrykk. 
Er du på utkikk etter et godt Android-brett i kompaktklassen er dette et brett vi definitivt ville ha vurdert opp mot Google Nexus 7. 
Det største ankepunktet er kamerakvaliteten, men hvis dette ikke er viktig for deg, er MeMO Pad 7 et klokt valg. 

Brettet kommer i butikkene i midten av oktober, og prisen starter på rundt 2000 kroner for 16 GB-utgaven, altså i samme prisleie som nevnte Nexus 7. 4G-utgaven vil koste tusenlappen mer. 
Nexus ble kronet med en terningkast 6, men konkurransen og forventningene våre ett år senere er noe høyere. 
Vi lander uansett på en sterk femmer for Asus MeMO Pad 7. 
