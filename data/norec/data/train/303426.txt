På denne plata spiller Stephen Stills sin favorittlåt av Neil Young
Alliert med sterke blueskrefter i ny gruppe. 

ALBUM: 
Hvor er det blitt av alle gutta? 
Vel, her er i alle fall den legendariske Stephen Stills (68) på plass sammen med det 22 år yngre bluesesset Kenny Wayne Shepherd og den to år eldre Barry Goldberg. 

Både gitarist Stills og Goldberg på keyboard er omvandrende kapitler i rockens historie, med dype røtter i bluesens utspring. 

Blues-oppdragelse 

Stills var sentral i Los Angeles-miljøet på 60-tallet, som medlem av Buffalo Springfield og seinere i diverse kombinasjoner av Crosby, Stills, Nash & Young (alle er jo utrolig nok aktive fortsatt). 

Goldberg har jammet med Muddy Waters og Howling Wolf, backet Dylan på Newport, spilt med Mike Bloomfield i The Electric Flag og så videre. 

Om det ikke var morsmelk disse karene drakk mest av, så har de i hvert fall fått bluesen inn med sitt tidlige fluidum. 
Og den har aldri forlatt dem. 

Gammelt og «nytt» 

Bassisten Kevin McCormick har også vært med i utallige sammenhenger, blant annet under gjenforeningen Crosby, Stills & Nash i fjor, og trommeslageren Chris Layton har bakgrunn fra Stevie Ray Vaughans Double Trouble. 

Likevel skal det etter hvert mye til å tilføre bluesen eksplosivt nye dimensjoner. 
Det beste man kan si om denne plata, er at den er et funn for dem som «ikke får nok» av sjangeren. 

Gjengen drar klassiske «Honey Bee» av Muddy Waters og Elmore James' «Talk To Me Baby» med stor rutine. 
De gir samtidig kraftfulle versjoner av Iggy Pops «Search and Destroy» og Neil Youngs «Rockin' in the Free World», visstnok Stephen Stills favorittlåt med sin gamle kollega. 

Gitarene gnistrer, pianoet rister og gutta synger hardt og kompromissløst. 
Et par-tre ballader virker befriende midt oppi et hardtslående album som først og fremst bekrefter noe Bo Diddley sa en gang: 
Rock'n'roll varer livet ut. 
