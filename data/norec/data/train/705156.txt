Band of Heathens:Dypt i hjertet av Texas 

Austin-bandet henter inspirasjon fra ti års virksomhet. 

The Band of Heathens: 
"Duende" (Blue Rose/Warner) 

Band of Heathens har gjort mye bra, og deres femte plate er "ei med alt". 
Det gir oss 40 minutter med Made in USA av beste merke. 

Den friske åpningen "All I'm asking" er en opplagt radiosingel, og det er vanskelig ikke å nikke i takt med "Sugar queen". 
Så klimprer de på kassegitaren i "Last minute man". 

"Deep is love" viser at britisk popmusikk en gang invaderte landet, mens "Keys to the kingdom" er countryrock a la J.J. Cale. 

"Trouble came early" er en utblåsning lørdagskvelden, mens "Daddy longlegs" nærmer seg Prince. 

Strykere dukker opp i "Cracking the code", og "Road dust wheels" fargelegges av landet sør for Texas. 
Teksten i denne handler om den amerikanske drømmen som nå ødelegges av politikere som spytter gift og svovel. 

De avrunder med steelgitar i den 70-tallsnostalgiske marihuana-sangen "Green grass of California". 

Beste spor: 
"All I'm asking", "Deep is love", "Road dust wheels", "Green grass of California". 
