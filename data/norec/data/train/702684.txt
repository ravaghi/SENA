Hjemme alene-fest
Amerikansk komedie om amerikansk ungdom som arrangerer alle hjemme-alene-festers mor. 

Komedie. 
USA 2012. 
Regi: 
Nima Nourizadeh. 
Med: 
Thomas Mann, Jonathan Daniel Brown, Oliver Cooper, Dax Flame, Nichole Bloom m.fl. Lengde: 
1time 28 min. 
Aldersgrense: 15 år. 

«Project X» er produsert av Todd Phillips, mannen bak filmer som «Old school» og de to «Hangover»-filmene, men har egentlig mer til felles med den elleville «Superbad». 
I hvert fall handler den om de samme folkene som det ofte gjør i partyfikserte high school-filmer: de gjennomsnittlige som drømmer om popularitet og intimkontakt med de hotteste babesene. 
Thomas har bursdag, og skal være hjemme alene. 
Siden både Thomas og kompisen Costa og JB nærmest er usynlige i det nådeløse klassesamfunnet som amerikansk high school er, har Costa fått en strålende idé som kan endre alt. 
En hjemme alene-fest i hagen i det besteborgerlige nabolaget til Thomas. 
Han har også hyret inn den mystiske kameramannen Dax til å dokumentere Thomas’ store dag.Markedsføringen av festen tar nok vel mye av, siden gutta er usikre på om noen vil komme. 
Men det vil tusenvis. 
Opplegget utvikler seg til alle hjemme alene-festers mor, visstnok løselig basert på en virkelig hendelse i Australia. 

Jeg har litt vanskelig for å kjøpe sjangerlappen «komedie» for filmen er langt mer vond og dramatisk enn morsom. 
Men på mange måter er den en tidsriktig hybrid mellom det moralistiske og spekulative, som når mediene sier «fy og fy, Tone Damlie Aaberge spiller på sex! 
Her har du forresten et bilde av henne mens hun spiller på sex.» 
Det finnes omtrent ikke en grovhet eller et avvik som ikke blir eksponert av Dax’s håndholdte kamera og festdeltakernes mobilkameraer. 
Samtidig viser filmen konsekvensene av noen sprengkåte, alminnelige tenåringsgutters våte drøm om endelig å få pult. 
Tenåringsforeldre bør absolutt ikke se denne filmen om de noensinne igjen ønsker å ha en fredelig helg på hytta med tenåringen hjemme alene. 
