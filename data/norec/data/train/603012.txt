Dristige damer
I «Book Club» leser fire godt voksne kvinner «Fifty Shades of Grey», og det får dem til å se på livet med nye, litt dristigere øyne. 

De fire venninnene er for lengst gjennom overgangsalderen, men de finner ut at livet fremdeles kan inneholde både romantikk og sex. 
Filmen har fått aldersgrense Tillatt for alle, men den passer definitivt best for det voksne publikummet. 

Diane har nylig blitt enke etter 40 års ekteskap, men en kjekk pilot (Andy Garcia) får henne til å føle ting hun ikke visste var mulig. 
Vivian (Jane Fonda) er frivillig singel i frykt for å bli såret, men så dukker en gammel flamme opp (Don Johnson). 
Sharon (Candice Bergen) har ikke hatt sex siden skilsmissen for 18 år siden, men inspirert av boken starter hun med nettdating. 
Carol (Mary Steenburgen) har vært gift med drømmemannen i 35 år, men ekteskapet har mistet noe av gløden og det vil hun endre på. 

Det var absolutt på tide med en romantisk komedie om og med modne kvinner, som på en underholdende måte viser at livet har mye å by på også etter fylte 60 og 70 år. 
Manuset er smart skrevet, med passe frekkhet uten at det blir vulgært. 
Innimellom er det litt mye klisjeer (typisk amerikansk rom-kom), men bortsett fra det er det en morsom og underholdende film med fabelaktige skuespillere. 
