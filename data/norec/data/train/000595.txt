Medieval Moves:Deadmund's Quest 

Skjeletteventyr på skinner. 

Medieval Moves: 
Deadmund's Quest er et forsøk på å lage et action-eventyr for Playstation Move. 
Resultatet er imidlertid et simpelt "hack and slash" på skinner. 

Spillet tar oss med til et kongerike som er blitt forhekset av den onde trollmannen Morgrimm. 
Han har kastet en forbannelse over landet som har forvandlet alle i det til levende skjeletter. 

Nå er det opp til deg og lille prins Deadmund å stoppe Morgrimm og heve forbannelsen. 

Spillmekanikk fra sportspill 

Spillet er utviklet av Zindagi Games, som laget Sports Champions, et av lanseringsspillene til Move. 
Dette er et svært godt sportspill som mottok terningkast 5 av meg da jeg anmeldte det i 2010. 

I Sports Champions kan du hevde deg i blant annet frisbeegolf, bueskyting og gladiatorkamp med skjold og sverd. 
Det er helt tydelig at Zindagi Games har brukt mye av den samme spillmekanikken i Medieval Moves. 

Ingen frihet i spillverdenen 

I Medieval Moves: 
Deadmund's Quest spiller du nemlig en liten skjelettgutt som løper rundt med skjold og sverd, kastestjerner og pil og bue. 

Med Move-kontrolleren i hånden svinger du med sverdet ditt, mens du beskytter deg med skjold. 
Og du må hente piler i koggeret på ryggen før du kan skyte med buen din. 

Det hele er svært likt handlingene i Sports Champions, og siden jeg var så begeistret for det spillet skulle man tro at jeg ville fått sansen for Medieval Moves også. 
Det er dessverre ikke tilfelle. 

I spillet blir du styrt rundt i spillverdenen, mens du må kutte ihjel eller skyte ned fiendene som kommer mot deg. 

Jeg er ingen stor tilhenger av spill som går på skinner, altså et spill der du ikke kan kontrollere spillfigurens vei i spillet, men sitter fast i en skinne som på en berg-og-dal-bane. 

Selv får jeg nesten litt klaus av å være bundet fast i et spill på denne måten, og jeg misliker at jeg ikke får muligheten til å utforske verdenen selv, eller bestemme når jeg ønsker å bevege meg videre. 

Repeterende og slitsomt 

Spillet er morsomt i omtrent en halvtime. 
Det er så lang tid det tar før du blir lei av å svinge vilt med armene. 

Selv om du kan variere mellom pil og bue, kastestjerner og sverd, så blir spillopplevelsen for repeterende. 
Fiendene stopper aldri og alt føles til slutt som en eneste stor mølje du må hakke ned. 

I tillegg er det veldig slitsomt. 
Å stå rett opp og ned og svinge med armene så lenge av gangen fungerer rett og slett ganske dårlig. 
Jeg mener spill til Playstation Move og Kinect fungerer best når de er i partyspillformat. 
Da spiller man i korte intervaller med muligheten for å ta en pustepause i sofaen når det er andre sin tur. 

BRA: 
Handlingen i spillet drives frem av fine tegneseriesekvenser som fungerer godt. 
Grafikken har en viss sjarme og passer til barn i alderen 7 til 12 år. 
Kudos for å tørre å putte elementer som sverdsvinging og bueskyting inn i et actionspill til Playstation Move. 

DÅRLIG: 
Spillet går på skinner og er ekstremt repeterende. 
Selv om sverd og pil og bue virker som en god idé, blir det alt for slitsomt i et spill der man spiller såpass lenge av gangen. 
Handlingen er ikke spesielt spennende. 
Spillet har for lav vanskelighetsgrad og byr ikke på noen utfordringer. 
