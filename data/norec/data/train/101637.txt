Historisk målfest for Algerie
(Sør-Korea - Algerie 2-4) 
Flere afrikanske nasjoner har blitt kritisert for svake VM-prestasjoner i Brasil, men Algerie er kun en seier mot Russland unna åttedelsfinale. 

Det er klart etter søndagens 4-2-seier over Sør-Korea. 
Algerie imponerte voldsomt før pause og ledet hele 3-0 halvveis. 

- Dette er imponerende. 
I nærheten av en maktdemonstrasjon, sier TV 2s ekspertkommentator og fersk Lyn-trener Drillo etter Algeries første VM-seier siden 1982. 

Og da Yacine Brahimi satt inn hvittrøyenes fjerde mål etter lekkert veggspill med Sofiane Feghouli, ble Algerie det første afrikanske laget som har scoret fire mål i en VM-kamp. 

– 
Vi er veldig glade, for det er så fryktelig lenge siden vår forrige seier i et VM. 
I annen omgang tok vi det litt roligere, men vi vant fortjent, sier kaptein Madjid Bougherra. 

Avgjørende kamp mot Russland 

Algerie ligger på andreplass i puljen med tre poeng og er sikret avansement med seier over Russland i den siste innledende kampen. 
Uavgjort er også nok dersom ikke søndagens offer Sør-Korea slår åttedelsfinaleklare Belgia med minimum tre mål. 

Allerede etter fem minutters spill hadde Algerie skapt to gode sjanser og ropt på straffe. 
Det skulle ta ytterligere 20 minutter før sterke Islam Slimani vant duellen med to sørkoreanere og vippet ballen over keeper. 

Tre minutter senere smalt det igjen bak Jung Sung-Ryong. 
Keeperen flakset ut i feltet på en corner og ble straffet da Rafik Halliche stanget ballen kontakt i nettet. 

Kampen virket avgjort da Slimani serverte Abdelmoumene Djabou foran mål seks minutter før pause, og midtbanespilleren plasserte ballen sikkert i hjørnet. 

Ingen skudd på mål 

Sør-Korea hadde ikke en eneste avslutning før hvilen, men brukte bare fem minutter av andre omgang på å redusere. 
Son Heung-Min var god og heldig som fikk med seg et langt oppspill inn i feltet, men avslutning mellom bena på Rais M'Bohli var lekker. 

Midtveis kom det historiske fjerde målet for Algerie da Yacine Brahimi spilte vegg med Sofiane Feghouli og plasserte ballen i hjørnet. 

Målscorerne Brahimi, Slimani og Djabou kom alle inn på laget etter åpningstapet mot Belgia. 

Ja-Cheol Koos redusering fra kort hold 18 minutter før slutt ble bare et trøstemål for sørkoreanerne som må slå Belgia torsdag for å ha noen som helst mulighet for bli en del av sluttspillet i Brasil. 

– 
Jeg vil be alle våre fans om unnskyldning. 
Strategien min var feil, sa Sør-Koreas landslagssjef Hong Myung-bo nedbrutt. 
