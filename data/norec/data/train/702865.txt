Selvmedlidende kjat
Denne svenske Romeo & Julie-filmen viser hvor gale det kan gå når ungdom treffes i nattlige chatmøter på pc-en, bare drevet av en slags felles sjølmedlidenhet. 

Ida er ei utagerende festejente som ville ha forårsaka en frosk hvis hun kyssa en prins. 
Sandor er russisk-ætta Stockholm-gutt som danser klassisk ballett og er seksuelt ubrukt. 
Begge chatter seg opp til nifse løgner, og derfor går det ganske ille da de omsider treffes. 

Foreldre er ille i filmer som dette. 
Hovedpersonene er fete av personlighets-sentimentalisme, og de er lette å bli leie av. 
Nå tilhører jeg antakelig ikke det som kalles målgruppa for «Sandor slash Ida», men det ville jeg heller ikke ha vært hvis noen eks-sovjetiske filmskapere laget spillefilm om oljevask av traktordeler. 
Så det bekymrer meg ikke. 
En kjedelig film er en kjedelig film. 
