THUG2
Skate-entusiastene gleder seg sikkert over enda et Tony Hawk-spill, men er det noe å hente her for oss andre? 
Til tross for mange gode momenter, blir THUG2 en noe ujevn opplevelse. 

Tony Hawk-spillene har så å si skapt ekstremsportsjangeren, og i løpet av hele seks spill på like mange år også redefinert denne sjangeren flere ganger. 
Fjorårets spill, Tony Hawk Underground, endret konseptet nok en gang, og lot oss styre en ukjent skater som hadde ambisjoner om å bli verdenskjent. 
Vi kunne også for første gang gå av brettet, noe som fungerte middels. 

LES OGSÅ: 

Tony Hawk Underground 2 fortsetter den samme trenden. 
Denne gangen handler det om å reise til byer verden rundt og rett og slett lage så mye galskap som mulig. 
Og i hovedrollen har vi den gale Jackass-gjengen med Bam Margera i spissen. 

Mer av det samme 

Hovedhistorien er altså ikke spesielt annerledes. 
På hvert brett må du utføre en del oppgaver, og du får total fire skatere å løse de med. 
Deg selv, en profesjonell partner og to skjulte personer du må finne på hvert brett. 
Hver av de fire har sitt eget sett med oppgaver. 
Du kan ta deg god tid til å løse disse, og det er ingen bestemt rekkefølge du må gå etter. 

Det er selvsagt en del nye triks på lager, blant annet sticker slap, som lar deg hoppe opp i luften og klistre et klistremerke på en overflate. 
Du kan også spraye dine signaturer på veggene. 
Mange av de nye triksene blir veldig kreativt utnyttet for å nå områder på brettene som ikke ville vært tilgjengelige ellers. 

Hvis du ikke orker å kjempe deg gjennom historiemodusen, kan du prøve classic mode. 
Denne er hentet rett fra de gamle Tony Hawk spillene, og gir deg to minutter på å fullføre enkle oppgaver som å samle SKATE-bokstaver. 
Akkurat som i gamle dager, og veldig morsomt! 

Skap i vei! 

Du kan selvsat skape dine egne skatere, designe brett, triks og nå til og med oppgaver. 
Muligheter som dette gir spillet en mye lengre levetid. 
På PlayStation 2 kan du til og med bruke EyeToy-kameraet til å ta bilde av deg selv og mappe det på din skater. 

PlayStation 2-versjonen er også den eneste som lar deg spille online, og det er jo utrolig synd at XBox-eierne ikke får benytte Live-mulighetene. 

Utseendemessig er THUG2 omtrent som de tidligere spillene, og vi kan ikke akkurat si at grafikken imponerer så veldig mye. 
Selv om det hele er litt bedre animert, er omgivelsene ganske firkantede og lite detaljert. 
Lyden er i det minste solid, som vanlig er soundtracket omfattende, og denne gangen er til og med Johnny Cash og Frank Sinatra med. 

Resultatet er et spill som nok mest vil tilfredsstille de harde Tony Hawk-entusiastene og Jackass-elskere. 
Vi synes personlig at seriens høydepunkt var Tony Hawk 3, og vi har kjedet oss litt med de siste spillene. 
Vi føler også at nykommere bør først sjekke ut et av de eldre spillene, da THUG-titlene tilføyer for mange unødvendige elementer. 
