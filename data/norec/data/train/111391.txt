John Legend and The Roots - «Wake Up!»
(G.O.O.D. / Sony) 

Forsinket valgkampbidrag. 

Denne burde vært innspilt og utgitt da ideen først slo ned, midt i den amerikanske valgkampen i 2008. 
Siden da har Legend parkert karrieren sin med «Evolver» (2008), og «change» blitt et ord ingen kan uttale uten å rødme. 
Det er alltid en glede å høre stadig vitale The Roots, spesielt rytmeseksjonen med soulhistoriker ?uestlove bak trommene. 

Førsteforfører Legend høres uvant røff ut i disse elleve gamle soul-, R&B- og reggaeklassikerne (pluss en ny original) med sosialt bevisst profil. 

Problem: 
De som «trenger» å høre dette - unge folk - kommer neppe til å bry seg. 
Og vi gamliser kommer til å fortsette å spinne originalene. 

BESTE LÅT: 
«I Can't Write Left Handed» 

MORTEN STÅLE NILSEN 
