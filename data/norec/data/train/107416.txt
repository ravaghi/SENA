Overdådig Kung Fu
Regi: 
Stephen Chow. 
Med: 
Stephen Chow, Yuen Wah, Leung Siu Lung, Yuen Qiu. 
Kinesisk. 
15 år. 

Absolutt underholdning. 
Overdosert action og komikk i Kung Fu-film som får «Snikende tiger, skjult drage» til å synes landfast. 

I det hele tatt: 
«Kung Fu Hustle» er en overfylt, boblende filmhappening, satt i en surrealistisk «handling» som intet synes å ha med noe å gjøre. 

Unntatt å underholde. 

Det gjør den. 
Inntil det utmattende - og et godt stykke forbi. 

Vi er i Kina i perioden av de innsvingede, krittstripete mafiadresser: slutten av 40-årene, kort før Kulturrevolusjonen. 
Unge Sing sparer penger til studier for å bli lege eller jurist, men sjanghaies av et par sjarlataner som opplyser at han er «Den utvalgte». 
Verdens frelser, den store kampsportmester. 
Bare han lærer seg kampsport. 
Oppskriften kan kjøpes av dem for en bagatell. 

Sing slakter sparegrisen, henger rundt den brutale Øksegjengen og provoserer den lettprovoserte, nedkjørte vertinnen for de sørgelige beboere av en leiegård i Svinestismuget. 

Her finner så - etter utallige omveier - det endelige slag sted. 
Der det skal vise seg at Svinestiens beboere har en fortid i sterk kontrast til deres ytre. 

Har det hele et budskap? 
Tvilsomt. 
Annet enn som en Kung Fu-rusa «addicts» ville hyllest til sin sport, sin genre og all verdens film - alt mens han gjør de villeste filmmusikalske valg. 
Aldri - for eksempel - kan «Humlens flukt» mer kreativt være brukt i film. 

Nyt det gjerne. 
Men regn med varig vaksine mot Kung Fu. 

ELLEN MARGRETHE SAND 
