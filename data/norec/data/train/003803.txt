Kung Fu Panda 2
En klumsete karatehelt du vil knusekose! 

Kung Fu Panda 2 handler tilsynelatende om Pos oppdagelse av sin indre fred. 
Men det egentlige budskapet er at alle problemer kan løses med vold! 

Hører dere det, alle foreldre? 
Ungene deres vil springe sparkende og slående ut av kinosalene! 

De vil elske denne filmen, stappfull som den er av fargerik action, morsomme figurer og enkle vitser. 
Jeg hadde også 91 flotte minutter, med en slem påfugl som høydepunkt. 

Vil erobre Kina 

En landsby angripes av ulver sendt av den onde påfuglen Shen, men slås tilbake av Dragekrigeren Po og De Fantastiske Fem. 

Samtidig oppdager 
Po et emblem på en av ulvene som vekker bortgjemte minner som kan avdekke hvem han egentlig er. 

De går etter Shen for å finne ut mer, men Shen vil erobre Kina, og har et fryktelig våpen til å gjøre jobben. 

Steinar Sagen banker Jack Black 

Det er selvsagt naturlig å sammenligne denne oppfølgeren med originalen, og den tåler det. 

Historien flyter dynamisk, dialogen er morsomt oversatt til norsk, og dyktig dubbet, med blant andre P3s Steinar Sagen som Po. 
Savnet av Jack Blacks originale stemme er ikke merkbar. 

Samtidig ble jeg ikke like imponert av filmens utseende, kanskje fordi jeg så den i 3D, som gir hjernen min stress. 

Men jeg ser at figurene er ekstremt godt animerte, og detaljrikdommen i bakgrunnene stor. 
Filmen vises også i 2D, og jeg tror jeg satser på den versjonen neste gang! 

Fremdeles elskelig panda 

Som toere flest, mangler også Kung Fu Panda 2 nyhetens interesse. 
De fleste figurene ble satt i den første filmen, og opplever ikke den helt store utviklingen her. 

De Fantastiske 
Fem havner for eksempel i skyggen, selv om de er med hele veien. 
Fokuset ligger på Po, som tar mye plass, både i bildene og i historien. 

Han er heldigvis fremdeles en elskelig figur – en klumsete, keitete karatehelt som du har lyst til å gi en knusekos! 

Vil selge et tonn billetter 

Kanskje prøver filmen for hardt å formidle mystikken rundt kung fu. 
Det oppleves av og til litt tåpelig når meningsløse visdomsord hagler. 

Men det ødelegger ikke filmen. 
Underholdningsfaktoren er upåklagelig. 
Regissør Jennifer Yuh Nelson og hennes team har prestert en verdig oppfølger, som vil selge et tonn med kinobilletter. 

Det er ingen grunn til å stoppe her, noe filmen heller ikke sender signaler om 
