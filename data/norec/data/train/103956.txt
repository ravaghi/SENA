UNKLE:«Never Never Land» 

(MoWax/Universal) 

Mektig og vakkert album fra James Lavelle. 

Det lille, men innovative plateselskapet MoWax er lagt på is, mens grunnleggeren James Lavelle utforsker musikalske grenseland med UNKLE, et prosjekt hvor han også denne gangen har invitert en rekke interessante musikere med ulikt ståsted. 

Josh Homme fra Queen of The Stone Age, Robert del Naja fra Massive Attack, Jarvis Cocker fra Pulp, Ian Brown fra Stone Roses, Graham Gouldman fra 10cc og Brian Eno har i utgangspunktet ikke noe særlig til felles, men de bidrar på hvert sitt vis til å gjøre «Never Never Land» til et mektig og rikt album som er svært vanskelig å båssette. 

Mens det forrige UNKLE-albumet «Psyence Fiction» fra 1998, hvor Thom Yorke fra Radiohead sang på den nydelige «Rabbit In Your Headlight», sprikte i alle retninger, virker «Never Never Land» helhetlig, stemningsfullt, frodig, vakkert og nesten filmatisk. 

I sannhet en mektig opplevelse. 

ESPEN A. HANSEN 
