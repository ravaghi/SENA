Creative Zen Sleek
Ikke akkurat en revolusjonerende spiller, men svært så fin å se på - den nye Sleek er i butikkene, og vi prøvekjører den. 

I fjor stiftet vi bekjentskap med Creative Zen Touch  en harddiskbasert MP3-spiller som introduserte den ganske unike kontrollmetoden som bestod av en trykkfølsom stripe man brukte til å navigere seg gjennom menyene. 
Nå følger selskapet opp denne modellen med en ny og forbedret utgave, som først og fremst har fått en imponerende ansiktsløftning. 

Teknologisk sett byr ikke Zen Sleek på noe fascinerende nytt. 
Det er en ganske standard MP3-spiller med 20 GB lagringskapasitet, som har fått et par nye funksjoner i forhold til forgjengeren 
 nå har den innebygd FM-radio, stemmeopptaksmuligheter og enkle kalenderfunksjoner. 

Men i det store og det hele er det ingen ekstremt fancy funksjoner her, ingen fargeskjerm, videoavspilling eller bildevisning. 

Flott å se på 

Derimot må vi innrømme at designavdelingen har gjort en temmelig god jobb med utseendet til Zen Sleek. 
Den er fysisk mindre og lettere enn Zen Touch, og veier 160 gram. 
Det meste av spillerens ytre er i sølvarget børstet stål, og har en behagelig, kjølig følelse. 
Knappene er laget av hvit og sølvfarget plast, og i midten er det det velkjente, trykkfølsomme feltet. 
Ved siden av det finner vi avspillingsknapper, en tilbakeknapp og en knapp som aktiverer en hurtigmeny. 

Skjermen er kanskje ikke spesielt fargerik, men i det minste er den stor og tydelig og viser det aller meste av nødvendig informasjon. 
Menysystemet skiller seg ikke fra de tidligere Creative-spillerne, og gir deg tilgang til musikkbibliotek, spillemodus, FM-radio og andre tilleggsfunksjoner. 
Menyene er svært lettfattelige og vi har ingen problemer med dem  men vi skal innrømme at navigeringsfeltet ikke alltid er så responsivt som det burde være. 
Det lønner seg nok å investere noen minutter i å lære seg å bruke den trykkfølsomme stripen. 
Hurtigmenyknappen nederst til høyre gir deg rask tilgang til søk, bokmerker og andre muligheter, og gjør navigeringen enda enklere. 

For å overføre musikk er det nødvendig at du legger inn drivere til spilleren på din PC, men du kan bruke programmer som Windows Media Player til å synkronisere data med Zen Sleek. 
Du kan også legge inn filer med Windows Explorer, men da blir de bare lagret som rene datafiler. 
Musikkformatene spilleren håndterer er MP3, WAV og WMA, dessverre er det ikke støtte for Ogg Vorbis her. 

Klønete tilkobling 

En løsning vi reagerer på er den merkelige måten spilleren kobles til en datamaskin på. Zen Sleek har en proprietær port på undersiden, og denne brukes til både lading og USB-tilkobling. 
Du må sette inn USB-kabelen i porten, og så koble strømadapteren til denne hvis du vil lade opp batteriet. 
En skikkelig klønete og unødvendig måte å gjøre det på. 

Når det gjelder lyd, leverer Creative varene, som vanlig. 
Innstillingsmulighetene er mange  du kan velge mellom flere forhåndsdefinerte oppsett, eller stille equalizeren selv. 
Videre kan du skru på ekstra bass, og med gode hodetelefoner sparker Zen Sleek skikkelig fra seg. 
Spesielt bassen gir oss en god følelse. 

Zen Touch kunne skilte med imponerende batterilevetid på 25 timer, men den nye utgaven varer kortere  kun 18 timer, som fortsatt er ca 3 timer bedre enn siste generasjon hd-basert iPod. 

Så, som sagt, Zen Sleek sjokkerer oss ikke med nyskapende funksjonalitet. 
Men det er likevel en bra pakke: 20 GB harddisk, radio og stemmeopptak, i tillegg til det attraktive utseendet, og for en ikke alt for høy pris. 
