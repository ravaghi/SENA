Opel for fullt volum
Med Adam Rocks sikter Opel seg inn mot den yngre garde 

Adam Rocks ble vist som et konsept i Geneve, og er nå klar for produksjon, med lansering i Norge i februar 2015. 
Bilen må ses på som en litt kulere versjon av en vanlig Adam, med et stofftak som åpner seg på fem sekunder, og sorte plastdetaljer som går rundt bilen. 

Rocks er 1,5 cm høyere enn vanlig Adam, og leveres kun med 17 og 18-toms hjul. 
Dempere, fjæring og styring er også modifisert på Rocks, og den leveres med Opels helt nye 1-liters motor. 

Fra kvinner til menn 

Den vanlige Opel Adam har hatt en salgsandel på 70 prosent kvinner, men med den langt tøffere Adam Rocks vil nok dette kundeforholdet endre seg betraktelig. 

Kunden har mange valg når det gjelder bilen. 
Hele 17 farger er tilgjengelig. 
Dessuten kan kunden velge to-tone lakk, med taket i kontrastfarge. 
Her er det seks ulike farger som kan brukes sammen med de 17 andre fargene. 
Innvendig har man 22 ulike interiørvalg, og ulike dekalpakker er også tilgjengelig. 
Med andre ord, får du alle muligheter til å skille deg ut fra andre biler i segmentet. 

Helt ny 1-liter 

Mottoet for dagens småbiler er å ha små motorer med lite utslipp og lavt forbruk. 
Det har resultert i at firesylindrete motorer er under fullt angrep fra tresylindrete motorer. 
Noen påstår at de ikke liker den litt annerledes motorlyden som tresylindrete motorer har, men det argumentet er også iferd med å forvitre. 

Mesterverk av en motor 

Hos Opel har 200 ingeniører jobbet i tre og et halvt år med den nye 1-literen, og jeg kan underskrive på at den gjengen virkelig har jobbet steinhardt. 
Den nye motoren er et aldri så lite mesterverk. 

Opel selv sier at den er den mest stillegående motoren i sin klasse, og at den er klasseledende hva gjelder lite vibrasjon. 
Begge deler stemmer. 
Du må nesten være en pirkete motorjournalist som går inn for å høre om dette er tre sylindre, for å merke forskjellen. 

To varianter 

Motoren kommer i to varianter. 
Enten med 90 hk eller 115 hk. 
Vi prøvde 115-hesteren i Latvia. 
Fra 3500 omdreininger til 6000 er det en lineær sprek effektkurve som vil imponere deg. 
I tillegg er den ikke død på lave turtall heller, med 170 
Nm tilgjengelig ved 1800 til 3700 omdreininger. 

Et godt eksempel på dens fleksibiliteten er at bilen gjør 80-120 km/t på 10,9 sekunder i femte gir. 
Forbruket er for øvrig 0,51 l/mil for 115 hk og 0,45 l/mil for 99 hk. 

Koblet til motoren er en flott 6-trinns manuell girkasse med presise og tighte girskifter. 
Selve kassen veier 40 kilo, noe som gjør den til en av de letteste girkassene på markedet. 

Ute på veien 

Ute på veien er også Adam Rocks et hyggelig bekjentskap. 
Latvia er et land som mange nordmenn er skeptiske til, men Latvia er et land som det er fint å kjøre bil i. 

Mange steder er det brostein og beinharde skjøter i asfalten, uten at det ryster Opelen på noe negativt vis. 
Så at den vil trives på norske veier er garantert. 
Støy er ikke noe tema, og når solen titter fram er det greit å åpne stofftaket (som et stort soltak) som åpnes på fem sekunder, og som kan betjenes i hastigheter opp til 140 km/t. 
Det er for øvrig enten i sort eller mørkebrunt. 

Bra med utstyr 

Innvendig lever bilen opp til hva du forventer på utstyrsfronten. 
Bilen har ny generasjon ESP, bakkestartassistent, blindsonevarsler, brake assist, parkeringsassistanse og oppvarmet ratt tilgjengelig. 
Kombinert med god materialkvalitet, bra finish, utallige interiørkombinasjoner og en bra stereo, er det ingen grunn til å klage. 

Men hvis man vil klage er setene vel harde i korsryggen for min smak, og det er litt tungvint at man må koble mobiltelefonen til IntelliLink-systemet med 7-toms infoskjerm for å kunne bruke BringGo GPS-systemet. 

Dab+ er standard, det samme er klimaanlegg, takspoiler, mørke ruter, 7 høyttalere, 7-tommers skjerm, skinn på ratt, aluminiumspedaler og elektrisk oppvarmede sidespeil. 

484 liter 

Baksetet er best egnet for barn, så hvis du vurderer et tredje barn bør du vurdere å bytte til en Zafira. 
Legger du ned baksetet er det plass til 484 liter bagasje, mens det med baksetet oppe er 170 liter. 

I utlandet fins bilen også med 1,2 og 1,4-liters motorer, men i Norge vil man kun levere bilen med 1-literen på 90 hk. 
Prisen blir 224.900 kroner, og det er vel her det største problemet ligger. 
Mange konkurrenter med mye utstyr koster en god del mindre, for eksempel koster Ford Fiesta med Titanium-utstyrspakken og 100 hk 38.000 kroner mindre. 

Det ville vært synd hvis bilen ikke ble en suksess, for Opel Adam Rocks er gøy å kjøre ... 
