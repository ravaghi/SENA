Treneren om Messi etter supermålet:- Best i verden 

RIO DE JANEIRO (Argentina - Bosnia Hercegovina 2-1 ) Så glad ble Lionel Messi (27) for å score på selveste Maracana - og samtidig tenne gløden om VM-gull i Argentina. 

65 minutter var spilt da Messi spilte vegg med Gonzalo Higuain før han med sitt typiske driv passerte sin motspiller og så fyrte ballen i mål via stolpen. 

Hadde ballen gått et par centimeter lenger til venstre, ville det vært stolpe ut - og helt symptomatisk for den Lionel Messi som lenge viste seg på Brasils mest legendariske fotballarena. 

Utfallet i stedet ble kampens avgjørende scoring. 
Argentina-trener Alejandro Sabella ankom pressekonferansen på Maracana med alvorlig mine etter kampen, men brukte gladelig store ord om sin største stjerne. 

Fornøyd trener 

- Messi er best i verden. 
Han trenger ikke så mye hjelp, sier Argentina-sjef Alejandro Sabella på pressekonferansen. 

- Hvordan vil du rangere Messi i fotballhistorien i dag, og mener du at han må vinne VM for å bli regnet som tidenes beste? 

- Jeg synes Messi er best i verden uansett hva som skjer her i VM. 
Og han er blant de beste gjennom historien uansett hva som skjer her, sier Sabella til VG, som dermed unnlot å rangere sin elev direkte opp mot folk som Pelé, Diego Maradona og Zinedine Zidane. 

Første siden 2006 

Men Messi mislyktes med det meste mellom kampens 3. og 65. minutt. 
Driblinger ble stoppet, pasninger kom ikke frem og rom for andre ble ikke skapt. 
Han så rett og slett utilpass ut. 

Forrige VM-mål kom mot Serbia i 2006-VM. 
Mesterskapet i Sør-Afrika for fire år siden ble en nedtur uten nettkjenning og presset om å levere mål og helst et gull her i Brasil har vært stort. 

Jubelbrølet, løpende fordi dødlinjen mot den store argentinske delegasjonen på tribunen, fortalte mye om hvor mye målet betydde for Messi. 
Det var hans 393. i seniorkarrieren, så han er ikke akkurat uvant med følelsen, men sjelden har vi sett ham brøle tydeligere. 

- Vi startet ok med tre poeng. 
Vi har ting å forbedre, men det er ikke enkelt å spille en åpningskamp med tanke på betydningen av utfallet. 
Vi hadde ballen og skapte sjanser i andre omgang. 
Vi må fortsette slik, svarer Messi på spørsmål om hva scoringen betydde for ham personlig og hans analyse av 2-1-seieren. 

Han ble kåret til banens beste spiller og måtte dermed ta imot prisen foran pressen etter kampslutt. 
Etter å ha hyllet de argentinske tilhengerne på tribunen, med rette, for maken til stemning er det få som matcher, signerte han en Argentina-drakt før han forsvant ut av rommet. 

- Det er vanskelig å spille mot Messi. 
Man kan prøve å mannsmarkere ham i 90 minutter, men det går jo ikke an. 
Så fort han fikk ballen skulle førstemann i nærheten følge ham uten at jeg vil tvinge noen til å få gult kort for å stoppe ham, sier Bosnia-trener Safet Susic på pressekonferansen etter kampen. 

Argentinas nummer ti var sentral også i ledermålet: 
Bare to minutter og åtte sekunder var spilt da Messis corner gikk over alle de argentinske spillerne. 
Men - litt som med Marcelo i Brasils åpningskamp - kom ballen for fort og uventet på en forsvarsspiller med beinet i feil posisjon: Sead Kolasinac (20) - banens yngstemann scoret selvmål i nasjonens VM-debut. 

Rekordraskt selvmål 

Ifølge Infostrada var Kolasinac' selvmål det raskeste i VM-historien. 
Carlos Gamarra hadde den forrige tvilsomme rekorden med sin nettkjenning etter 2:46 i 2006. 

Selv om det er stygt å si det, med orkesterplass fra rad C på pressetribunens seksjon 504 på VMs fineste stadion, var 1. omgangen nærmest et gjesp sett med nøytrale briller. 

Argentina, i et 5-3-2-system som flere i hjemlandet er for defensivt, skapte lite, mens Bosnia kom til to gode mulugheter. 
Etter pause la Argentina om, og kampen tok seg sakte, men sikkert opp på et høyere nivå. 

Helt på tampen pirket Vedad Ibisevic inn reduseringen for Bosnia, men laget klarte aldri å skape den ene sjansen de ville trengt for å få ett poeng. 
Debutantene fra Balkan viste imidlertid at de fort kan gå videre fra gruppen på bekostning av Iran eller Nigeria. 

På spørsmål om Bosnia-treneren angrer på at Ibisevic ble satt på benken fra start, svarer han nei. 

- Vi kan ikke spille med to spisser mot Argentina, også fordi vi har en midtbane med flere spillere som går fremover hele tiden. 

- Vi møtte en av favorittene, men vi spilte bra. 
I kamper mot så gode lag er man nødt til å ha flaks. 
Det er en stor glede å være med i VM, og å spille mot en av de beste spillerne i historien, fortsetter Susic som håper fire poeng kan holde til avansement dersom Argentina vinner alle sine tre kamper. 

74.738 tilskuere så oppgjøret, og lagde en fantastisk ramme rundt kampen. 

Etter målet spilte Messi seg merkbart opp. 
Tempoet, drivet og kanskje litt av spillegleden var tilbake, og det var ikke langt unna at han fikk scoret sitt andre for kvelden helt på tampen. 

VGs sportssjef Øyvind Brenne har snakket med argentinske og bosniske supportere før VM-kampen søndag. 
