Bergman Rock:«Bergman Rock» 

(Silence/Tuba) 

Svenskeheltene vasker vekk identiteten sin, dessverre. 

Bergman Rock har i alle år vært Bob Hunds engelskspråklige alter ego, men når bikkjene fra Skåne først gir ut plate under Bergman Rock-navnet, forsvinner også det meste av hva som gjør Bob Hund så særpreget; den skånske dialekten og de underfundige tekstene. 
Platen inneholder helt nytt stoff og låter umiskjennelig bobhund'sk, men det forsvinner altså noe viktig i overgangen til engelsk. 
Og selv om du hører hvem som har laget dette, når ikke låtene til hælene på Bob Hunds egne klassikere, med hederlig unntak i «Help The Band», instrumentalen «Nordic Dep.» og den melankolsk-dramatiske «My Best Friend». 
Mitt forslag blir likevel å gjøre som deres norske motstykke Kaizers Orchestra neste gang; erobre Kontinentet med sitt eget språk! 
