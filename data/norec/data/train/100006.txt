Forsiktige krigsbilder
For forsiktig selvrefleksjon fra Irak-krigen. 

HANDLER OM: 
To unge briter blir sendt til Basra for fredsbevarende operasjoner etter «frigjøringen» av Irak i 2003, men ender med å utføre grusomme handlinger som får fatale følger for dem når de returnerer. 

DOM: 
Den som dreper unødvendig eller utfører overgrep under okkupasjonen bærer Cains merke, sier generalen til de purunge nyankomne til Basra i starten av filmen. 
Inspirert av avsløringene fra skrekkfengselet Abu Ghraib fortelles en tett-på, nærmest klaustrofobisk klam historie om to 18-årige briters voldsomme inntreden i voksenlivet. 

Der Hollywood i de seneste filmene om Irak-krigen har tatt for seg «sine» ofre - de amerikanske soldatenes skjebne - våger man her i større grad å problematisere handlingene som utføres av de under koalisjonens flagg. 
Når filmen likevel ikke lykkes helt med å gripe og engasjere skyldes det at regissøren er litt for tilbakeholden med virkemidlene. 

Antydningene vi får om hva som har skjedd, i form av raske tilbakeblikk, er litt for forsiktige og ikke tilstrekkelige til at vi fullt og helt tar del i hovedpersonens brutale fall før vi får det i stort monn helt mot slutten. 
Og selv om tematikken her - «Hvis du ikke kan skyte dem med pistol, gjør det med kamera» - langt fra har gått ut på dato, føles det som om filmen kommer fire år for sent i og med dens åpenlyse referanser til Abu Ghraib. 
