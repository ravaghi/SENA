Magisk samspill
Drama 

USA 2014 

Regi: 
David Dobkin 

Manus: 
Bill Dubuque 

Skuespillere: Robert Downey Jr., Robert Duvall, Leighton Meester, Vera Farmiga, Vincent D’Onofrio, Billy Bob Thornton 

Musikk: 
Thomas Newman 

Aldersgrense: 7 år 

Egnethet: 
Voksen 

Robert Downey Jr. viser igjen at han har mange nyanser som skuespiller, og at han kan mer enn å leke superhelt. 
Regissør David Dobkin («Wedding Crashers») viser også at han kan mer enn å lage ville komedier. 

Når den suksessfulle advokaten (Downey Jr.) returnerer til sin hjemby for å delta i sin mors begravelse, får han vite at hans far (Duvall), dommeren med stor D i byen, sliter med mer enn bare sorg. 
Mens han er der blir faren anklaget for drap, og selv om far og sønn nesten ikke har vært på talefot på mange år, tar han saken. 

Filmen byr først og fremst på fantastisk skuespill av samtlige medvirkende. 
Samtidig er det en sterk og godt fortalt historie med mange lag, som blir mer og mer gripende etter hvert som lagene skrelles av. 

Det er sterkt, det er vondt, det er drama og det er spenning. 
Historien er like uforutsigbar som livet, og den får fram kompleksiteten og sårbarheten i menneskelige forhold. 

Alt stemmer. 
Foto, manus, skuespill, klipping, regi og musikk. 
Filmen minner om noe du har sett før, men likevel ikke. 
Kameraet er tett på, og bruken av naturlig lys gir filmen det rette utseende som passer perfekt til stemningen. 
I tillegg er kjemien og samspillet mellom Downey Jr. og hans motspiller Robert Duvall helt magisk. 
