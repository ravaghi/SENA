The Cumshots: «Just Quit Trying»
(Big Dipper) 

Dels selvforskyldt har The Cumshots' musikk kommet i skyggen av mer skandaliserende medieoppslag rundt bandet, men sannheten er at The Cumshots etter hvert har vokst seg frem til å bli blant våre fremste eksponenter av hard skittenrock. 
Grumle-vokalen til Kristopher Schau er her det mest utpregede som står igjen fra bandets hardcore-bakgrunn, og er både brutal og variert på samme tid. 
Utover den drar The Cumshots stadig større veksler på metal og seig stoner-rock, uten å miste den melodiske nerven av syne («Bitter Erection») et eneste øyeblikk. 
Produksjonen er god og aggressiv, mens tekstene er selve beviset på guttas hatefulle kompromissløshet. 
Det låter svært av «Just Quit Trying», som må sies å være det aller beste som har kommet fra The Cumshots til dags dato. 
