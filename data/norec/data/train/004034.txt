Bond 50 – Celebrating Five Decades Of James Bond
En skattkiste med filmhistorie! 

James Bond har en helt spesiell plass i mitt brennende filmhjerte. 
Da jeg var 12, ble alle filmene fra Dr. No til Octopussy vist som en søndagskavalkade på bygdekinoen, som ikke var så nøye på dette med aldersgrenser. 

Jeg ble dermed introdusert for en spennende verden med tøffe agenter, farlige spioner, pene damer, tøffe biler, storslått action og jeg satt i salen med stadig større øyne og bredere glis. 

Noen filmer er klassikere, andre er solide, noen få er middelmådige, men aldri kjedelige. 
Nå er samtlige samlet på Blu-ray for første gang, og selv om kvaliteten varierer, er dette en skattkiste med filmhistorie! 

Det du får: 

Denne anmeldelsen gjelder først og fremst Blu-ray-boksen, ikke de individuelle 22 filmene. 
De kommer i en innpakning som ikke får plass sammen med dine andre Blu-ray-filmer. 
Den passer best på egen plass i hylla. 

Inni den finner du to tykke bøker med stive permer og sider, den ene med filmene fra 1962 til 1981, den andre med filmene fra 1983 til 2012, samt en bonusdisk. 

Det er også laget en plass til den kommende Bond-filmen, Skyfall, som har kinopremiere 26. oktober, og slippes på Blu-ray neste år. 

Savner tekst 

De to bøkene er smakfullt utformet, med bilder fra de respektive filmene. 
Jeg liker at alle skuespillerne og epokene presenteres på likt grunnlag. 
Det gjøres ingen forskjell på for eksempel Sean Connery og George Lazenby i billedmaterialet. 

Men jeg savner tekst! 
Her er det plass til både sitater, anekdoter og teknisk basisinfo om filmene. 
Det burde vært med! 

Blu-ray-diskene ligger i egne lommer, greit og oversiktlig, men det er litt pirk å få dem ut. 
Her hadde jeg foretrukket en låsefunksjon som i et vanlig Blu-ray-cover. 

God teknisk kvalitet 

Jeg har ikke sett alle filmene i sin helhet på Blu-ray, men jeg har gjort stikkprøver, og billedkvaliteten er svært god. 

De nyeste ser selvsagt best ut, men også de aller eldste Bond-filmene ser ut til å ha vært godt restaurert for utgivelse på Blu-ray. 
Fargespekter, detaljnivå og dybdefølelse er mer enn godkjent. 

Også lyden virker svært god, selv på 60-talls-filmene, og jeg har ingen betenkeligheter med å godkjenne den tekniske kvaliteten med god margin! 

Ekstrastoffet 

I tillegg til de 22 filmene, er det rundt 130 timer med ekstrastoff i boksen. 
Det meste er hentet fra tidligere DVD-utgivelser, men har samme verdi nå som da. 
Du får små dokumentarer, kommentarspor, musikkvideoer og mye mer. 

Det er likevel en ting jeg savner, nemlig den virkelig store James Bond-dokumentaren – den som undersøker fenomenet og hvordan det har greid å holde seg levende gjennom de siste 50 årene. 
En slik film er på vei, Everything Or Nothing, som slippes i England 5. oktober. 

Regissør Stevan Riley har intervjuet alle essensielle Bond-aktører, unntatt Sean Connery, og hatt tilgang til EON Productions sine arkiver, men denne dokumentaren er dessverre ikke tilgjengelig i Bond-boksen. 

LES OGSÅ: 
Anmeldelsene av Bond-spillene GoldenEye 007 og Blood Stone 007! 

77 kr per film 

Men i stedet for å klage på hva som ikke er med, la meg rose det som ER med: 
22 eventyrlige actionfilmer med fart, spenning og eleganse. 
Du kan nyte alt i så godt som feilfri HD og fordype deg i Bond-universet med det eksisterende ekstrastoffet. 

Bond 50 er en dyr boks, rundt 1700 kroner, men delt på 22 er det 77 kroner per film. 
Da er det ikke så dyrt likevel, ikke når vi snakker om Bond. 
James Bond! 

Jeg kjøper dette med glede, er plutselig 12 år igjen og sitter på bygdekino! 

Hva er DIN Bond-favoritt? 
Del i kommentarfeltet! 
