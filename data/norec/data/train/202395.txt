Vi har kjørt nye VW Golf stasjonsvogn
AMSTERDAM (DinSide Motor): 
Golf som stasjonsvogn er en enda bedre Golf. 

Sjuende generasjon Golf ble presentert i november i fjor. 
Den etablerte etter vår mening en ny standard i klassen, og den ble da også belønnet med terningkast seks i vår første test. 

Nå har vi kjørt den splitter nye Golf stasjonsvogn. 
Den er også blitt større, sikrere og - som vi forventet - mer komfortabel enn den utgående versjonen. 

Passat-alternativ for mange? 

Golf stasjonsvogn er større enn forgjengeren, og det merkes først og fremst ved at bagasjerommet har vokst med 100 liter - til 605 liter. 

Det er faktisk like mye som i VW Passat! 

Det må imidlertid presiseres at konsernfetteren, helt nye Skoda Octavia, riktignok en noe større bil selv om den er basert på Golf, har et lastevolum på hele 610 liter. 

Bilder av nye Golf stasjonsvogn: 

Litt av en lastehest 

Ikke nok med det, men bagasjerommet er praktisk og lett å utnytte. 
med rette kanter, som gjør det meget praktisk å utnytte. 
Hekkluken kan åpnes høyt og innlastingsbredden er på over en meter. 
Lastelengden er minimum 105,5 centimeter og blir 183 centimeter når baksetene felles ned. 
Det er mulig på enkelte versjoner å legge ned ryggen på passasjersetet foran, og da kan til og med gjenstander på hele 260 centimeter i lengden få plass. 

Kjøreopplevelsen 

Uten mer last enn et par kabinkofferter og en ryggsekk merket vi ikke forskjeller på kjøreegenskaper i forhold til kombi-Golf. 
Vi kjente igjen det vi satte pris på med den: 
Presis styring, gjennomgående gode dynamiske egenskaper og samtidig et meget godt komfortnivå. 
Fullt lastet vil selvsagt bildet endre seg noe - men det gjelder alle biler som kan laste tungt. 

Bilen vi testkjørte, en 1.4 TSI på 140 hestekrefter, har multilenke-bakaksel, altså et noe mer sofistikert hjuloppheng enn variantene med svakere motorer, som har torsjonsbakaksel. 
Det forklares med at høyere ytelser fordrer mulighet for bedre veigrep nær grensene. 
Dette er som hos hovedkonkurrenten, Toyota Auris Touring Sports. 

VW Golf er forbilledlig godt støyisolert i utgangspunktet og det gjelder også stasjonsvognen. 
Til stasjonsvogn i denne klassen å være er den altså behagelig stillegående, men selvsagt blir det mer resonansstøy - hovedsaklig lyd fra hjulene - enn i kombiversjonen. 
Men det er prisen man betaler for å kjøre en mer praktisk bil. 

Oppjustert utstyr 

I tillegg lanseres den nye generasjon radio og navigasjonssystemer som i femdørs Golf. 
Dette innebærer at samtlige nye Golf stasjonsvogn som selges i Norge vil få den mest avanserte radioen "Composition Media" som standard. 
Denne radioen er utstyrt med stor touch-screen fargeskjerm, DAB+, blue-tooth integrasjon og 8 høyttalere. 
På Comfortline finner vi blant annet Climatronic, 2-soners klimaanlegg og skinnratt. 
Highline er nå utstyrt med parkeringssensorer foran og bak, lys & siktpakke, elektrisk innklappbare speil, ambientebelysning og takreling i krom for å nevne noe. 

Nedjustert forbruk 

Som den "vanlige" og av en eller annen grunn hittil foretrukne Golfen i kombiversjon, er Golf stasjonsvogn også blitt lettere - dette til tross for større innvendig plass, og at den har vokst noen centimeter i lengde og bredde. 
Vektreduksjonen er også på denne versjonen på opptil 105 kg, noe som skal bidra til lavere drivstoff forbruk og bedre ytelser med raskere akselerasjon og høyere toppfart. 
Samtidig er forbruket ifølge produsenten redusert, og BlueMotion versjonen med 110 hestekrefter skal oppnå et blandet forbruk på bare 0,33 liter pr. mil og 87 gram per kilometer i C02 utslipp. 

Kjente motorer 

Golf stasjonsvogn leveres selvsagt med kjente motorer, både TSI bensin og TDI diesel. 
Innstegsmodellen med bensin er en 105-hesters TSI-motor og den foreløpige toppversjonen er en 140-hesters TSI-motor. 
Med diesel kan den leveres med en 105-hesters TDI dieselmotor eller i en versjon med 150 hestekrefter. 
Golf stasjonsvogn kommer i tre utstyrsversjoner: Trendline, Comfortline og Highline. 
Senere kommer også en såkalt Eco-fuel modell med CNG gassdrift som også er forberedt for Biogass. 

Mer i detalj om selve drivlinjene og det dynamiske for øvrig kan du lese i vår artikkel om lanseringen av nye VW Golf: 

Pristillegget for stasjonsvognen sammenlignet med en 5-dørs Golf er 10.000 kroner for Trendline og Comfortline. 
For Highline er tillegget 12.000 kroner. 

Mer utstyr 

Prisene inkluderer utstyr som Front-Assist med City-nødbremsfunksjon som standard på alle versjonene, likeledes stor kjørecomputer på Trendline og multifunksjonsratt på Comfortline. 
Av nytt standardutstyr kan nevnes både tretthetsvarsling, Pre-crash kollisjonsbeskyttelse, multikollisjonsbrems, elektronisk parkeringsbrems med bakkestartassistent og et system som forhindrer tanking av feil drivstoff. 

Kommer til høsten 

Nye Golf stasjonsvogn blir levert til kunder fra september. 
Ytterligere to motorer lanseres i løpet av høsten – 1.6 TDI med 90 hestekrefter og 1.4 TSI med 140 hestekrefter - den vi kjørte, og var svært tilfreds med. 
Sistnevnte, som på kombiversjonenkutter ut to sylindre når belastningen for motoren er lav, kommer ikke med denne funksjonen på stasjonsvognen. 

Firehjulsdrift 

Mot slutten av inneværende år lanseres også stasjonsvognen med 4Motion firehjulsdrift - denne blir tilgjengelig på versjonene 1.6 TDI Comfortline og Highline samt på 2.0 TDI Highline. 
I og med at mange i Norge etterspør firehjulsdrift, vil dette medføre at diesel-andelen holder seg på et relativt anselig nivå selv om også Volkswagen merker en generell dreining i etterspørselen mot bensin. 

En nedtur opplevde vi tross alt: 
Så langt har ikke Volkswagen noen planer om å lansere stasjonsvognen i versjonene GTI eller GTD. 
Det til tross for at Ford har fått det fint til med Focus ST. 

Salgsmålet for VW-importøren i Norge er 900 biler i 2013 og 2.000 biler i 2014. 

Den mest fullendte 

Det fortjener de etter vår mening å oppnå. 
Dette er nemlig helt klart det mest fullendte produktet vi har kjørt i denne kategorien og en kompakt stasjonsvogn som fint kan konkurrere med større stasjonsvogner. 

Ikke bare har den et digert bagasjerom - også plassen i baksetene er meget bra i klassen. 
Når også resten av bilen er så gjennomført bra gjenstår det bare å gi den nok en toppscore. 
Dette er målestokken konkurrentene har å tøye seg etter. 
