Finslig Berlin-reise
I hvert fall var det til god hjelp å ha sett «Parfymen» like før Steven Soderberghs stiliserte dramakrim «The good German». 

Soderbergh er egentlig en tørrpinne, så han ville knapt ha funnet opp en pesto en gang – men den svarthvite Berlin-filmen hans er et dyktig forsøk på å fastholde en gammel form og finne ut hva det gjør med opplevelsen i 2007. 
Regissøren leker alvorlig med stilen fra «Den tredje mann» og utvalgte noir-filmer fra det pompøse førtitallet. 

Skuespillere som George Clooney og Cate Blanchett blir fratatt den litt fargefine nåtidsflottheten sin og effektivt omgjort til plakatflate tids-ikoner. 
Blanchett ser ut som en smårar Marlene Dietrich-imitator. 
Hun er så flat på hårtoppen at hun kunne vært årsaken til at volum-shampoo ble oppfunnet før biodiesel. 
Clooney spiller en slags hardkokt-følsom journalist som i dag ville blitt kalt psykopat og satt til å renskrive søknaden om førtidspensjon. 
Han får like mye juling som Phillip Marlowe, og går rundt med en bandasje på øret som minner om Nicholsons nese i «Chinatown». 
Tobey Maguire er krigsprofitør i Tredje-Mann-løypa. 

Som i en forskrudd hyllest til «Casablanca» er Blanchett mest lojal mot ektemannen sin, og hun og Clooney skilles i en flyplass-scene som likner komisk på Bogart-Bergman-filmen. 

Referansen, referanser! 
Filmen er ikke akutt engasjerende, men hvis man aldri glemmer Grenouilles besettelser, blir det lett å verdsette en ærgjerrig filmskapers visjon. 
