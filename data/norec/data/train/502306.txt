Else Kåss Furuseth har skrevet en viktig bok som ufarliggjør terapi
Gjennom 29 dialoger får vi et rørende, interessant og lærerikt innblikk i hvordan psykolog og pasient arbeider sammen. 

Komiker Else Kåss Furuseth har vært åpen om selvmordene til hennes mor og bror, og nylig mottok hun Mental Helses Åpenhetspris 2018 for arbeidet hun gjør med å gi stemme til pårørende i forestillingene sine. 
I «Else går til psykolog» fortsetter hun arbeidet med å bruke seg selv til å ha fokus på mental helse. 

I perioden 2015 -2017 gikk hun i terapi, og boken består av transkriberte lydopptak av disse timene, gjengitt så autentisk som mulig. 
Psykologens stemme er markert med kursiv, slik at leseren aldri er i tvil om hvem som har ordet. 
Det muntlige og hverdagslige forsterkes ved at lyder som snufsing, skurr og støy og andre små forstyrrelser blir oppgitt i parentes. 

Utformingen, med lite tekst på sidene og mye luft mellom linjene, virker gjennomtenkt. 
Utformingen av boken gjør at også de med liten leselyst vil føle seg velkommen inn i «Else går til psykolog». 

Med Else Kåss Furuseth som pasient og en anonym psykolog som terapeut, får leseren innblikk i hva det «å gå i terapi» innebærer. 
Boken slår hull på en rekke fordommer, og kan gjerne leses som god, gammeldags folkeopplysning. 

Terapeuten fremstår som en klok og reflektert person, og dessuten så profesjonell i sin yrkesutøvelse at det var først på side 58 jeg forsto at psykologen var mann. 
Inntil da tok jeg for gitt at 
Else snakket med en kvinne. 

Gjennom samtalene mellom Else og psykologen blir vi kjent med Elses liv og familiehistorie, hvordan det er å være pårørende for en psykisk syk og bli etterlatt når han tar livet sitt. 
De 29 samtalene handler om langt mer enn sykdom. 
De handler om Else som singel, litt om kropp og overvekt, og ellers om livets små og store utfordringer. 

Boken får spesielt godt frem at terapi ikke handler om å grave i problemer, men å avdekke uheldige reaksjonsmønstre som kan gjøres noe med. 

Og terapeuten fremstår som eksemplarisk dyktig til å få sin pasient til å gjenkjenne sider som virker uheldige og hemmende for henne, både som singel kvinne som ønsker seg kjæreste, men og rent faglig som komiker. 
«Else går til psykolog» er med andre ord både folkeopplysning og en lærebok i hvordan følelser og minner kan styre livet mer enn man er klar over. 

Gjennom de to årene med terapi får leseren gradvis vite mer om Else, og det skjer en utvikling som er rørende og fascinerende på samme tid. 
Rørende fordi hun gjør seg så åpen og sårbar, fascinerende fordi det tar lang tid og mange terapitimer før leseren får vite mer om Elses spesielle boforhold. 
Hun flytter i det terapien er over. 

Else Kåss Furuseth er et komisk talent, kvikk og slagferdig selv i terapisituasjoner. 
Overfor psykologen er hun til tider voldsomt selvkritisk og lite sjenerøs på egne vegne. 
For meg som bare kjenner henne fra medienes rampelys er dette overraskende, men det gjør boken til noe annet enn en variant av «kjendis står frem med problemer». 

Else Kåss Furuseth fremstår som et jordnært og lite selvhøytidelig menneske, og det som kommer frem er av allmenn interesse. 

«Else går til psykolog» henvender seg til de som er nysgjerrige på hva som foregår hos psykologen. 
For dem som sliter og kanskje trenger hjelp er det en viktig bok som ufarliggjør terapi. 
