by:Larm:Jovial Julius 

Kan Sigurd Julius bryte Urørt-forbannelsen? 

KONSERT: 
SIGURD JULIUS STED: 
HERR NILSEN, BY:LARM PUBLIKUM: ca. 200 

En pussig sak med Urørt-vinnere er at de sjelden opplever like stor suksess som andre finaledeltakere. 

Årets vinner, Sigurd Julius fra Melhus, har i alle fall et godt utgangspunkt for å bryte denne forbannelsen. 
Ikke fordi han har et ustyrtelig hipt og gjennombruddshissig musikkformat. 
Heller fordi visepopen 23-åringen spiller med sekstetten sin ikke er direkte farlig, men har akkurat nok kant for både P1 og P3. 

Den er skjult i setninger som «ny dag, klar for nye nederlag» og introduksjonen til en annen låt der forrige utroduseres som «en låt om det som skjer etter døden. 
Her er en om det skjer før døden». 

Han hilser høflig med hatten som takk mellom de fleste låtene. 
Melhusdialekten er mykere og mindre kranglete enn annen trøndersk. 
Det passer perfekt for en låtrekke som for det meste levererer på samtlige adjektiv som slutter på «-lig» (koselig, hyggelig, ordentlig) - kanskje med unntak av underlig. 

Tekstene sliter derimot med en del pussige indre repetisjoner. 
«Kaffetår» dukker for eksempel opp som motiv i flere låter. 
Og egentlig kunne de ha vært jobbet mer med alle sammen. 
Jeg kvepper fremdeles til når han i en sang synger om «dass». 

Men hva gjør det når det er så stille i lokalet at du kan høre en ensom stemme gaule «Melhus!». 

TOR MARTIN BØE 
