Rørende og romantisk
Egnethet: 
Ungdom / Voksen 

Det siste jeg forventet da jeg skulle se historien om Stephen Hawking, var at den først og fremst skulle handle om kjærlighet. 
Men så er jo filmen basert på Stephens første kones (Jane Wilde Hawking) selvbiografi «Travelling to Infinity: My Life With Stephen». 

Filmen er dypt rørende og inspirerende, både når det gjelder Stephen Hawkings kamp mot den forferdelige motonevronsykdommen som gjør ham til fange i egen kropp, men også konsekvensene det får for alle rundt ham. 
Filmen får også godt frem Hawkings briljante hjerne og hans utrettelige pågangsmot i kampen mot tiden og sykdommen. 

Historien fortelles med kjærlighet , men den kan av og til bikke litt for mye over i det sentimentale. 
Jeg savner litt mer av Hawkings egne perspektiver, og litt mer innblikk i hans teorier og imponerende arbeid innen teoretisk fysikk, astrofysikk og matematikk (ikke det at jeg hadde forstått så mye av det, men likevel). 

Filmens definitive stjerne er hovedpersonen selv, spilt av den britiske skuespilleren Eddie Redmayne («Les Misérables«). 
En helt fantastisk skuespillerprestasjon som allerede har gitt ham en Golden Globe og en Actors Guild Award, og han er nominert til en Oscar-pris 22. februar — helt fortjent. 
