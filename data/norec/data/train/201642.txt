LG G Pad 8.3
Et 8-tommer Android-nettbrett som er veldig bra og ikke altfor dyrt heller. 

LG har vært fraværende på nettbrettmarkedet siden 2011, med gjør nå et realt comeback med G Pad 8.3. 

Lekker design, flott skjerm i Full HD og god ytelse er tre egenskaper som gjør at den går rett i strupen på sterke konkurrenter som Nexus 7 og iPad mini. 

God å holde i 

Til å koste 2.400 kroner opplever vi G Pad 8.3 som svært velkonstruert. 
Baksiden består for det meste av børstet aluminium, hvilket gjør at den har en premium-følelse ikke mange andre nettbrett i denne klassen kan matche. 

Det eneste vi har å utsette er at den ser ut til å være en magnet for fingeravtrykk og fettmerker, i hvert fall den svarte utgaven. 
På metallet er ikke det nødvendigvis så enkelt å tørke bort. 

G Pad 8.3 har en litt større skjerm enn iPad mini - 8,3 tommer mot 7,9 tommer, men er likevel noe smalere. 
Det gjør at det er lettere å holde den med én hånd, selv om du fremdeles må styre den med den andre. 

Alle porter og knapper er plassert på ganske tradisjonelt vis. 
Øverst finner vi en hodetelefon-kontakt, IR-port og inngang for microSD-kort, på høyre side volumknapper og av/på-knapp, og i bunnen microUSB-kontakt og mikrofon. 

Skuffende høyttalere 

G Pad har et sett med stereohøyttalere plassert vertikalt bak på venstre side. 
Hva slags høyttalerplassering som gir best lyd på et nettbrett er det delte meninger om. 
I dette tilfellet virker de å være først og fremst myntet på bruk i landskapsmodus. 

Viktigst å vite om lydkvaliteten er imidlertid at den ikke er spesielt bra, det høres blikkboks-aktig ut og bassen er nærmest ikke-eksisterende. 
Dermed er det ikke fristende å bruke til noe annet enn når man absolutt må. 

Du vil heldigvis få en langt bedre lydopplevelse ved å koble til noen gode hodetelefoner eller ørepropper. 

8 tommer er supert! 

G Pad er pen å se på mer enn bare hva gjelder utseendet. 
Skjermen er nydelig. 
Den har en oppløsning på 1920 x 1200 piksler med 273 ppi, hvilket er så skarpt at førstegenerasjons iPad mini både ser og føles gammeldags ut. 

Oppløsningen er like høy som på Nexus 7. Fordi skjermen er større - 8,3 tommer mot 7 tommer - er imidlertid pikseltettheten lavere enn hos Googles nettbrett. 
Du skal imidlertid ha ekstremt godt syn om du klarer å se noen forskjell. 

Skjermformatet på 16:10 gjør den som skapt for filmvisning, men ikke like godt egnet som en 4:3-skjerm når det kommer til å lese. 
Det blir langt og smalt, eller kort og bredt. 
Når det er sagt opplever vi det ikke like problematisk som på Nexus 7, ettersom skjermflaten er så mye større. 

Åtte tommer føles på mange måte som den optimale størrelsen for nettbrett som først og fremst skal brukes i underholdningsøyemed. 

Kjapp, men... 

At G Pad 8.3 ikke kommer med Qualcomms nyeste og råeste Snapdragon 800-prosessor er en liten skuffelse, men med en firekjerners Snapdragon 600-prosessor på 1,7 GHz og 2 GB RAM er LG-brettet kraftig nok for de fleste. 
I Geekbench 3 kommer den faktisk ørlitt bedre ut enn Nexus 7. 

I daglig bruk opplever vi ytelsen som god, men vi blir ikke blåst av banen. 
Det hakker litt her og der. 
Mest irriterende er det at ikonene på hjemskjermen forsvinner i et par sekunder når man bytter fra portrett- til landskapsmodus. 
(Se denne Vine-snutten for å se hva vi mener) 
Ikke spesielt elegant, selv om det ikke er et enormt problem. 
I apper og spill glir det fint. 

Batteritiden er relativt god. 
Vi målte med kontinuerlig aktiv bruk av nettleser for fikk en batteritid på 427 minutter, det vil si 7 timer og 12 minutter. 
Med moderat bruk med med epost og nyheter på jobb samt sofasurfing, Netflix-kikking og lignende, gikk det et par dager mellom hver lading. 

Kun 16 GB lagringsplass 

G Pad kommer med kun 16 GB lagringskapasitet, som kan utvides med minnekort opp til 64GB. 
Operativsystemet tar opp en del av plassen, så kun 11,04 GB er tilgjengelig for brukeren. 
For noen kan det bli i minste laget. 

Å kunne sette i et minnekort løser lagringsutfordringene delvis, men det er kun mulig å lagre filer som bilder, musikk og filmer, og ikke apper. 
Det skal ikke mange høykvalitets spill til før det er fullt. 
For helt vanlig innholdskonsumering vil det kanskje ikke by på noen problemer, men det er i hvert fall greit å være klar over. 

G Pad er også utstyrt med et kamera både foran og bak på henholdsvis 1,3 og 5 megapiksler. 
Det leverer som nettbrett-kameraer flest, og tar fine bilder i god belysning, og mindre fine bilder i dårlig belysning. 
Helt kurant med tanke på hvor mye det trolig kommer til å bli brukt. 

Ekstra funksjoner 

LGs versjon av Android fungerer stort sett godt, selv om vi støter på noen dårlige norskoversettelser rundt omkring i menyene. 
Det finnes en fjernkontroll-app som ber oss om å trykke på "Kraft-knappen", altså "Power". 

Det er mye ekstrafunksjoner å bryne seg på i operativsystemet, og for å gjøre det litt lettere å komme i gang med dem, har LG satt opp en veilednings-hjemskjerm hvor du kan bli kjent med de aller viktigste. 

LG har lagt ved et utvalg egne apper, flere av dem er kjent fra tidligere. 
KnockOn-funksjonen lar deg skru av og på skjermen bare ved at du banker to ganger på den. 
QSlide er en funksjon som lar deg kjøre to apper samtidig. 
Fra nedtrekksmenyen finner du en rad med QSlide-programmer du kan aktivere, og som legger seg på toppen av den appen du allerede har åpen. 

QPair er en helt ny funksjon som lar deg koble nettbrettet til mobilen din, og så vil du bli varslet når noen ringer deg eller sender en melding. 
Du kan ikke ta imot anrop, men du kan avvise de, og så kan du i tillegg svare på SMS-er. 
Kjekt nok, men vi mistenker de fleste vil synes det er lettere å gjøre disse tingene fra mobilen heller. 

Hvor nyttige de øvrige LG-funksjonene er stiller vi også spørsmål til, i hvert fall for vanlige forbrukere. 
Sett fra et brukervennlighetsperspektiv skulle vi heller ønske det var lagt mer fokus på å gjøre operativsystemet mer gjennomført og lett å bruke, fremfor å pøse på med funksjoner, som ofte ikke fungerer bra, bare fordi man kan. 

Konklusjon 

LG G Pad 8.3 er et veldig bra nettbrett, og som vi nevnte innledningsvis er det designen, skjermen og ytelsen som er de viktigste årsakene til det. 
Selv om vi har noen innvendinger mot LGs programvaretilpasninger, har den også en del unike funksjoner som vil være nyttige for noen, spesielt for de som også har en telefon fra samme produsent. 

Med en pris på cirka 2.400 kroner er det mest aktuelle alternativet Nexus 7. Det Googles nettbrett kan by på er en mindre skjerm, Android i sin reneste form og en lavere pris, cirka 1.900 kroner. 
Den kommer også i en 4G-utgave, i motsetning til G Pad 8.3 som bare finnes i WiFi-versjon. 
Den viktigste grunnen til å velge LGs alternativ blant disse to er den større 8-tommers skjermen - og muligheten til å sette i minnekort. 

G Pad 8.3 er drøye tusenlappen billigere enn iPad mini, men i valget mellom disse to spiller også operativsystemet en avgjørende rolle. 
Android gir deg nok større frihet til å tilpasse nettbrettet som du vil, men mangler det enorme apputvalget iPad kan by på. 

LG G Pad 8.3 V500 16GB 
