Hysterisk kanininvasjon
OK, OK, OK - «Rayman Raving Rabbids 2» har en litt kort og ujevn levetid. 
Men så er det også hysterisk morsomt så lenge det varer. 

Fjorårets «Rayman Raving Rabbids» var ett av få høydepunkt under lanseringen av Nintendo Wii. 
Med unik, ellevill humor tok det festspillgenren til nye høyder. 

Nå er det duket for nye påfunn fra de hysteriske kaninene i en bunke ferske småspill, og for et gjensyn det har blitt. 

Her skal du og øvrige familiemedlemmer og venner servere burgere, vaske klær, skyte kaniner, kappkjøre, rape, spille i band og snakke i mobiltelefonen i kinosalen (kanskje tidenes morsomste minispill) mens dere konkurrerer om å få høyest poengsum. 

På letteste vanskelighetsgrad vil de fleste frese gjennom mesteparten av innholdet på to-tre timer, men de høyere vanskelighetsgradene byr på både økt levetid og mer givende og avansert spillbarhet. 

Underveis låser du også opp nye kostymer til kaninene, noe som faktisk er morsommere enn det høres ut som. 
Det gjør konkurranseaspektet mer personlig når du har skreddersydd din egen kanin. 

Alt du møter i spillet er også gjennomsyret av den herlige humoren forgjengeren etablerte. 
De gale kaninene er både vanvittig sjarmerende og ustyrtelig morsomme, noe som sørger for å sprite opp også de mindre vellykkede minispillene. 

Det skal allikevel sies at «Rayman Raving Rabbids 2» taper seg ved gjentatte gjennomspillinger. 
Humoren i seg selv er nok det sterkeste kortet spillet har på hånden, og det er grenser for hvor mange ganger den samme vitsen kan være morsom. 

Men når humoren er i en definitiv særklasse, er det uansett lov å bli sjarmert i senk. 

Jeg har spilt det som er av festspill til Wii når jeg har hatt venner på besøk, og det er dette spillet vi har ledd klart mest av. 
