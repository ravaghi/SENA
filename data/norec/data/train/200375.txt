TEST:Ny Audi A3 

Det er gått ni år siden første gang vi testet forrige A3. 
Nå er en helt ny generasjon på plass. 
Er forbedringen stor nok? 

Forrige generasjon 
A3 hadde et usedvanlig langt liv med sine ni år i markedet. 
Men det betyr ikke at forandringene oppleves radikale når det nå kommer en helt ny utgave. 
Likevel er den nettopp helt ny, og ikke bare en oppdatering. 
Men i stedet for et radikalt brudd med forgjengeren, har man her valgt å gå for en mer gradvis forbedring – på en lang rekke punkter. 

Det er altså ingen tvil om at dette har blitt en klart bedre og mer moderne bil. 
Men det må den også være, for konkurrentene er sultne som aldri før, og de fremstår på sin side som nettopp radikalt nye. 
Da snakker vi først og fremst om Mercedes A-klasse som har blitt en helt annen type bil, mens Volvo V40 i praksis er en helt ny modelltype for Volvo. 
BMW 1-serie forandret seg ikke så voldsomt da dagens utgave kom, men det er en bil som er bygget ganske annerledes enn de tre andre nevnt her. 

Sportback kommer snart 

Foreløpig er det tredørs-versjonen som gjelder, men det åpnes nå denne måneden opp for bestilling også av Sportback-utgaven med fem dører. 
Den går i produksjon mot slutten av vinteren og kommer ikke lenge etter til Norge. 
Det er den som i all hovedsak vil stå for salget i Norge. 

Motorer 

A3 kommer med et bredt motorutvalg, fra 105 til 184 hester. 
Mer om dette kan du lese i lanseringssaken vår her. 
Ikke alle har kommet til Norge ennå, og vi har kjørt den bensinmotoren som er først ute, nemlig 1,4 TFSI med 122 hester. 
Denne koster fra 282.000 kroner, og vi kjørte den med manuelt gir. 

Sprek og lett 

Turbomotoren oppfører seg eksemplarisk i bilen og gir overraskende gode ytelser i forhold til effekten. 
Riktignok er dreiemomentet 200 newtonmeter hele veien mellom 1.400 og 4.000 omdreininger, men bilen er likevel overraskende sprek. 
0-100 går på 9,3 sekunder, noe som gjør at den føles rask også isolert sett uten henblikk til den relativt lave effekten. 
Noe av grunnen er også at bilen har blitt rundt 80 kilo lettere enn forgjengeren. 
Vår testbil var oppgitt til å veie bare 1.175 kilo, hvilket er meget bra. 

Forbruket ligger på 0,52 liter per mil og CO2-utslippet er 120 gram. 
Det er relativt gode tall, og vi opplevde at motoren brukte lite også i praksis. 
Den største ulempen med denne motoren er at den nye 1,4-literen med sylinderkutt og 140 hester bare er om lag 15.000 kroner dyrere, og den bruker mindre drivstoff. 
Dette er en meget sterk, gjerrig og avansert motor som kan være verdt de ekstra tusenlappene. 

Gode kjøreegenskaper 

Kjøreopplevelsen for øvrig er omtrent som forventet, og det betyr høyt nivå på både kjøreegenskaper og komfort. 
Vi kjørte Ambition-utgaven som har et litt sportsligere understell og 17-tommers hjul. 
Denne opptrer relativt sportslig gjennom svingene, uten å ha helt den samme lekenheten som BMW 1-serie og Mini, for å nevne noen. 
Men også sammenlignet med en 1-serie er dette en morsom bil. 

Balansen er relativt tett opptil nøytral, og det er ikke så veldig mye understyring å spore her. 
Det var ganske utfordrende føreforhold da vi testet bilen, og A3 opptrådde da forutsigbart og trygt. 
Hvis du presser bilen helt til den slipper med hjulene, er bilen kontrollerbar. 
Vi opplevde verken over- eller understyring som var mer markert enn man kan forvente når det tross alt er slutt på grepet. 

Fin styring 

I tillegg er styringen relativt rik på følelse, noe som gjør bilen lett å lese når det begynner å skorte på friksjonen. 
Styringen kan sammen med gassresponsen stilles i flere forskjellige modi avhengig av hvor sportslig eller bedagelig innstilt du er – om du har valgt en utgave med Audi drive select-systemet. 

Like stor 

Utvendig er A3 ganske lik forgjengeren i størrelse, selv om den har blitt drøye centimeteren bredere. 
Akselavstanden er økt med 23 millimeter, noe som skal gi bedre plass innvendig. 
Det er mulig, men når det gjelder plass er det Sportback-utgaven som er interessant. 
Det er ganske kronglete å komme seg inn i baksetet uten bakdører, selv om man sitter greit der når man først har kommet seg inn. 
Bagasjerommet er for øvrig på 365 liter, ikke veldig stort, men akseptabelt. 
Sportback-versjonen blir også noe større her. 

Når det gjelder interiøret for øvrig er det som ventet preget av høy kvalitetsfølelse og gode betjeningsløsninger i førermiljøet. 
Betjening av multimedieanlegget skjer fra knapper plassert bak girspaken. 
I den øvre delen av midtkonsollen er det for det meste klimaanlegget som tar plass, slik at denne er ganske slank, litt som i lillebror A1. 
Hva man foretrekker her er mest en smakssak, men det er praktisk å kunne betjene radio og navigasjon med hånda liggende fast på midtarmlenet. 

Farlige konkurrenter 

Premiumsegmentet av kompaktklassen er fullstendig fornyet i løpet av kort tid, og nivået har derfor blitt svært høyt. 
Som nevnt har Audi valgt å gå for en litt mer subtil fornying enn noen av konkurrentene, og spørsmålet er om det er en ulempe i møte med konkurrenter som kanskje står litt mer ut i mengden. 

Kanskje er dette A3s største svakhet, men samtidig er det en filosofi Audi har valgt på de fleste av modellene sine – uten at det virker som de har bommet med det. 
En del av konkurrentene har kanskje også litt tydeligere satsningsfelt. 
Volvo har sikkerhet, BMW har sportslig kjøreglede. 
A3 er litt av alt og er en svært god pakke, men kanskje uten en like tydelig profil. 
