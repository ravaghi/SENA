Snilsberg Familiepark:Ikke den helt store dyreopplevelsen 

RINGSAKER (VG) 
Snilsberg Familiepark er en mellomting mellom åpen gård og dyrepark - mest for de minste. 

Men for en flott gård! 
Sentrum i parken er rett og slett gårdstunet - med hvite og røde bygninger, grønt, bølgende landskap og utsikt til Mjøsa. 
Alt er nyklippet og velstelt. 

De fleste dyrene er plassert ut langs den én kilometer lange naturstien som går gjennom kulturlandskapet ved gården. 

Her finner du blant annet struts, lama, mulesel, dalasau, afrikansk dverggeit og diverse hønseraser. 

Ved å konsentrere seg om husdyr, styrer Snilsberg elegant unna mesteparten av dilemmaet andre dyreparker sliter med - nemlig hvordan man best mulig sperrer inne og viser frem ville dyr som helst vil leve fritt og gjemme seg for mennesker. 

Naturstien inneholder ti poster med to oppgaver på hver - en for voksne og en for barn. 

Barna styrer tempoet gjennom naturstien. 
Hoppe-i-høyet-posten er for eksempel et sted du kan innstille deg på å bli en stund. 
Her finnes også en idyllisk lekeplass. 

Tilbake på tunet igjen etter naturstien kan barna sykle med leketraktor, hoppe i trampoline og utforske en gammel brannbil (!) mens mor og far setter seg ned og nyter de flotte omgivelsene. 

Den gamle Gråtass-traktoren fyres opp litt utpå dagen, og kjører runder for henrykte barn. 
Barna kan også ta seg en rolig luntetur på hesteryggen. 
Begge deler koster ekstra. 

De fleste barna på tunet er under ti år når VG besøker Snilsberg. 
Det er også den aldersgruppen vi tror parken passer best til. 

Vurdert som dyrepark holder Snilsberg bare til en treer på terningen. 
De helt store dyreopplevelsene uteblir. 
Men som utfluktsmål for småbarnsfamilier er Snilsberg absolutt verdt en tur likevel. 

Vurdering Snilsberg Familiepark 

Beliggenhet: 
Ved Gaupen i Ringsaker, tre mil nordvest for Hamar. 
Tydelig skiltet fra E6. 

Åpningstider: 11-17 hver dag i høysesongen. 

Pris: 
Voksne 110 kr.,barn (alder ikke angitt) 90 kr. Rabatt for grupper. 
Egne priser for skoler og barnehager. 

Anslått tidsbruk: 
En halv dag. 

Dyreliv: 
Snilsberg kaller seg familiepark, ikke dyrepark. 
De omtrent 40 forskjellige dyreartene er stort sett varianter av husdyr. 
Mest eksotisk er struts og lama. 
Dyrene er - i likhet med parken - vakre og velstelte. 
Påfuglen må være den flotteste i dyrepark-Norge! 
Snilsberg er ellers det eneste stedet vi har sett som regner med «stor maurtue» blant attraksjonene på park-kartet. 

Servering: 
Utvalget i Stabburskafeen er som en 17. mai-kiosk, med wienerpølser, vafler, is og brus. 
Rømmevaffel og Solo kostet 55 kroner. 
Varme griller står klare til alle som har med egen mat. 

Fasiliteter: 
Ikke akkurat topp moderne toaletter, men rent og romslig. 
Parkering midt i det grønne - på en stor gresslette rett ved tunet. 

Pris: 
Inngangsprisen er helt grei i forhold til opplevelsen. 
En kort runde på hesten koster i tillegg 30 kroner, mens en lang runde koster 80. 
En runde med Gråtass-traktoren koster 30 kroner. 

Kort sagt: 
Idyllisk og velstelt gård med dyreopplevelser som passer best for mindre barn. 
