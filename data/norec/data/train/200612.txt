Stor småbil for penga
Nissan Note tilbyr god plass og en hyggelig prislapp. 

Can you dig it? 
Jada, DIG-S motoren med sine 98 hk er en særdeles positiv overraskelse. 
Men Nissan Note har mer på lager enn en sjarmerende motor. 

Jeg prøvekjørte bilen for Autofil i Tsjekkia forrige sommer, og da ble hele kjøreturen litt ødelagt av et voldsomt regnvær. 
Men en uke med Nissan Note i frisk norsk luft gir et annet perspektiv på ting. 

Hva menes med Safety Shield? 

Under lanseringen var det veldig fokus på det Nissan kalte Safety Shield, men hvis du ser for deg et slags Dødsstjerne-aktig skjold som sikret bilen mot alle ulykker, tar du feil. 

Safety Shield er ganske enkelt et samlebegrep for tre helt ordinære sikkerhetssystemer: 
Blindsonevarsler, filskiftevarsler og en sensor som piper hvis noe rører seg bak bilen. 

Med andre ord er ikke dette skjoldet noe å bli spesielt imponert av, men på den andre siden er jo Note en billig bil, så man kan ikke akkurat forvente Mercedes S-klasse utstyr heller. 

Priser og motorer 

Note kommer med tre ulike motorer: 
Bensin på 80 og 98 hester, og diesel på 90 hk. 
80-hesteren starter på 177.300 kroner i Visia City utstyrsnivå, mens dieselen starter på 192.300 kroner for det samme utstyrsnivået. 

98 hesters bensin leveres med det litt mer påkostede Acenta-nivået, til en pris av 203.080 kroner. 
Over Acenta er Tekna til 218.080 kroner, og vil du ha 98-hesteren med CVT-kasse er prisene 218.080 kroner for Acenta og 233.080 for Tekna. 
Sistnevnte er den dyreste bilen i hele Note-familien. 

Min testbil er en Note Acenta med DIG-S motoren på 98 hk og 5-trinns manuell gearkasse. 
Den koster 203.080 kroner (inkludert leveringskostnaden på 8.900 kr), og har i tillegg Tech Pack til 10.000 kr og Body Kit til 7.500 kroner. 
Totalsummen blir dermed 220.580 kroner. 

I Tech Pack får du keyless, 5,8-toms skjerm, 6 høyttalere og den allerede omtalte Safety Shield pakken. 
Det må sies å være godt anvendte 10.000 kroner. 
For at Safety Shield skal virke under alle forhold, har den for øvrig et selvvaskende ryggekamera. 
Kameraet kan både spyle seg rent og føne seg tørt igjen etterpå. 

Body Kit består av et utvendig Body Kit, enveisglass og 16 toms lakkert lettmetallfelger. 
Også vel verdt prisen på 7.500 kroner. 

Livet på innsiden 

Design på biler av denne størrelsen er ikke alltid like lett å få til, men personlig syns jeg Nissan har gjort en bra jobb. 

Innvendig blir kravene også på mindre biler stadig større, og nye Toyota Aygo er jo en fargeklatt i så måte. 
Nå er jo Note en større bil og i en annen klasse enn Aygo, men også i Note har man prøvd å være litt freshe på innsiden. 

Det første man legger merke til er selvsagt den runde kontrolldelen under berøringsskjermen. 
Temperatur i bilen og hvor varmen er rettet vises med tydelig grafikk i et oransje lys i en rund sirkel. 
Rundt sirkelen er det så plassert de ulike knappene for innstilling av temperatur og vifter, i en ytre sirkel i sort. 
Alt sammen særdeles lett å bruke. 

Det gjelder også berøringsskjermen, samt alt annet av betjeningsorganer. 
Her må spesielt nevnes kameraet, eller Around View Monitor som Nissan kaller det. 

Dette er et kamerabasert system som ved parkering viser deg alle sidene på bilen i fugleperspektiv på skjermen. 
Særdeles bra til rygging og parkering. 
Opplevd fit og finish ellers er bra, og man føler ikke at man mangler noe eller at noe er på feil plass. 

Som vanlig for denne type biler, er det setene som er det svakeste punktet, men det gjelder absolutt alle konkurrentene til Note. 
Man har imidlertid god plass, og det gjelder også folket i baksetet. 
Bakdørene åpnes nesten 90 grader, så innstigning er enkelt. 

Det kan for øvrig skyves i lengderetningen. 
På den måten kan man velge mellom maks plass i bagasjerommet eller rikelig beinplass for passasjerene i baksetet. 
Nissan oppgir selv bagasjeromsvolum fra 295 til 381 liter, og det er gode tall. 

Konklusjon 

Ute på veien er Note en underholdende og fin bil å kjøre. 
Ikke for stump, men greit oppsatt, godt hjulpet av en relativt presis styring og en kvikk 5-trinns manuell girkasse. 
Uten at du skal forvente deg noen mini-BMW på noe som helst vis. 

Mest ros fortjener imidlertid motoren. 
Den er tresylindret som dagens norm er, og den er både kvikk, rapp, sterk og stillegående. 
Uvanlig nok har den kompressor, men for en gammel Mad-Max fan blir ikke det feil. 

De 98 hestene sprinter fort, og den drar bra med sine 147 Nm. 
Drivstoffutgiftene blir heller ikke ille, med et snittforbruk på 0,43 l/mil (og CO2-utslipp på 99 g/km). 

I det hele tatt er det mye å like ved Nissan Note, selv om den mangler litt særpreg. 
Den gir mye bil og plass for pengene, og den kan godt vurderes mot sterke konkurrenter som Ford Fiesta og Toyota Yaris. 
