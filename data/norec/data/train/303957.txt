Paranoid i Berlin
Liam Neeson havner i internasjonal agentknipe i den tullete, men ganske så underholdende «Ukjent ID». 

FILM: 
Dr. Martin Harris (Liam Neeson) lander i Berlin med sin vakre kone på en guffen vinterdag. 
Etter en forglemmelse med påfølgende ulykke, er Harris en mann uten identitet. 
Livet hans er blitt en av disse vonde drømmene der ingen kjenner deg igjen. 

«Ukjent ID» er en slags oppfølger til «Taken», som ble en global suksess. 
Neeson nærmer seg seksti og er den nye Harrison Ford: 
En aldrende hvermannsen som havner å knipe og må vise hva han er laget av. 

Konspirativt 

Det starter som i Roman Polanskis «Frantic», der den amerikanske heltens kone forsvinner i skumle Paris, fortsetter som «North by Northwest», via John Le Carrés spioner i frakk og viser seg etter hvert å minne mest om en filmhelt jeg ikke skal nevne, siden det vil ødelegge mye av spenningen. 
Du kan med fordel la være å se traileren, også, siden den avslører litt for mye. 

Spanske Jaume Collet-Serra har foreløpig gjort regikarriere innen skrekk («House of Wax», «Orphan»). 
«Ukjent ID» er en mer voksen affære, selv om den forutsetter at vi tror på konspirasjoner og agenter med relativt overmenneskelige egenskaper. 

Jeg kan avsløre at «Ukjent ID» handler om landbruk, slik «The Fugitive» handlet om legemidler. 
Det vil si at andre ting er viktigere: 
Klarer Neeson å banke opp skurkene? 
Hvorfor blir han ikke gjenkjent av sin kone? 
Og hvorfor er det alltid snø i Berlin? 

Alder ingen hindring 

Selv om Collet-Serra iblant pruter på kravene til sannsynlighet, er «Liam Neeson — lost in Europe» en ganske spennende thriller, smartere enn fryktet, før plottet blir tullete. 
Slutten er dessverre et stykke unna tilfredsstillende, men inntil den siste halvtimen er jeg med på storyen. 
Dr. Martin Harris har glemt noe, men hva? 
En forvirret Neeson farter rundt og ser bedende på folk med sine hengende hundeøyne — selvsagt håper vi at det skal gå bra. 

Filmen er basert på en roman av franske Didier van Cauwelaert, så det er mulig at helten allerede i bokform er nesten dobbelt så gammel som de kvinnelige hovedpersonene (January Jones fra «Mad Men» og Diane Kruger). 
På film, derimot, er aldersforskjellen per definisjon iøynefallende og du prøver å la være å tenke at Liam Neeson har et forhold til sin datter. 
Det er en annen film. 
