Justified S03
U. 
S. Marshall Givens har mista grepet, men Justified er fortsatt like sylskarp. 

Når den moderne western-historien Justified nå er tilbake på TV-skjermen i tredje sesong, er det fortsatt med sylskarp dialog i fokus at serien forteller om U. 
S. Marshall Raylan Givens. 

Siden Raylan fikk litt hard medfart i forrige sesong er ikke han like på lenger, men rollefiguren er kanskje enda mer interessant, og Timothy Olyphant spiller fortsatt like strålende. 

Har mista grepet 

Justified tar oss med til småbyen Lexington i Kentucky, der den tøffe U. S. Marshall Givens jobber med å fakke hardbarka kriminelle som lovens lange arm. 
Da vi forlot Raylan i andre sesong hadde han blitt skutt og han hadde nettopp funnet ut at ekskona Winona (Natalie Zea) var gravid med hans barn. 

Tredje sesong fortsetter der den forrige sesongen slapp. 
Vi møter en Raylan som sliter med å komme i form etter skuddskaden, som hemmer skuddarmen hans, og Reylan er ikke bare fysisk skadet, det virker også som at han ikke er på topp psykisk sett. 

Han har begynt å miste grepet og gjør flere feil vi aldri ville forventet av den Raylan vi har blitt kjent med gjennom sesong en og to. 

Siden han og ekskona har funnet tilbake til hverandre igjen, og i tillegg har et barn på vei, har Raylan mer å miste enn noen gang. 
Det er kanskje også en av grunnene til at han ikke er like rask på avtrekkeren som før. 

Iskald skurk 

Timothy Olyphant spiller fortsatt som han er født for rollen, og Walter Goggins er fortsatt skremmende god som sleipingen Boyd Crowder, som har planer om å ta over som kongen for marihuana-handelen i området, tidligere drevet av dopdronninga Mags Bennet (Emmy-vinner Margo Martindale), som sjekket ut i forrige sesong. 

Det er imidlertid flere som har planer om å overta den tittelen. 
Storkaren Robert Quarles, spilt av Neal McDonough (Band of Brothers, Medical Investigations, Captain America: The First Avenger), har planer om å ta over styringa i hele østre Kentucky. 

Med sine isblå øyne har Neal McDonough en spesiell evne til å spille kynisk og kald skurk, og basert på de to episodene jeg har sett kommer han til å gjøre en god jobb som hovedskurken i sesong 3 av Justified også. 

God underholdning 

Det gjelder å holde ørene åpne og følge med på praten når du ser Justified, og sesong tre er ikke annerledes. 
Serien drives fortsatt fremover av velskreven dialog, som skuespillerne leverer på overbevisende sett. 

Nyanserte rollefigurer gir mer dybde til historien, og bidrar til at Justified blir en underholdende etterforskningsserie i herlig moderne westernstil. 

Anmeldelsen er basert på de to første episodene. 
Justified ser du på Viasat 4, mandager klokken 00.00. 
