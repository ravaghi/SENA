Supervoksen
Kul komedie med en dæsj alvor 

”Supervoksen” er en sprek, dansk komedie om den vanskelige overgangen mellom barn og voksen. 

Filmen skildrer tre 15-åringers brennende ønske om å bli betraktet som voksne og tatt på alvor som mennesker. 
Det gjør den med både humor og øyeblikk med ærlig alvor. 

Egne overgangsritualer 

Den tåler sammenligning med både ”Bare Bea” og ”Tommys inferno”, men stikker kanskje enda litt dypere enn sine norske filmsøsken. 

Venninnene Rebekka, Sofie og Claudia er altså 15 år og venter lengselsfullt på å bli voksne. 
Konfirmasjonen var ikke no tess. 
Derfor finner de på sine egne overgangsritualer – en spå med seksuellt relaterte utfordringer som må løses. 

Det utløser en rekke bisarre hendelser som mer enn noe annet bekrefter at de fremdeles er barn, men som likevel kan bidra til å gjøre dem bevisst på hvem de er og hva de vil. 

Speiler sexfiksert samfunn 

Regissør Christina Rosendal vet hvem filmens publikum er og har laget en fartsfylt og underholdende historie der mange jenter burde kunne kjenne seg igjen. 
Det er universelle problemstillinger som taes opp her! 

Men jeg tror de fleste også vil se idiotien som disse tre blir grepet av. 
Ingen tror vel at man nødvendigvis blir voksen ved å late som man er hore, eller tungekysse en av samme kjønn. 
Men i vårt sexifiserte samfunn finnes det nok de som misforstår. 

Rebekka, Sofie og Claudia spilles godt og naturlig av Emma Leth, Cathrine Bjørn og Amalie Lindegård. 
Emma spilte også i Christina Rosendals beslektede kortfilm ”Fucking 14”. 

Kul komedie 

De tre spiller figurer som har alderen til felles, men er ganske forskjellige ellers. 
Alle venter på at voksenlivet skal begynne, men de har ulike forventninger til hva det egentlig er. 
Jeg synes de får frem personlighetene godt. 

”Supervoksen” passer best til de rundt 15. 
Men kanskje burde også foreldre med barn på den alderen ta en titt for å få servert noen triks ungdommer gjerne bruker for å dekke over hva de egentlig driver med. 

Også her er de nokså blåøyde og lar seg lure lett av noen hvite løgner. 
Men mest av alt er ”Supervoksen” en kul komedie med en dæsj alvor for de som selv er midt oppi overgangen mellom barn og voksen! 
