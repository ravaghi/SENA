Father Johns velsignelse
Sympatisk og stilrent i regnet. 

– Folkens, er dere OK? 
Dere er vel vant til dette her? 

Tja, hva skal man si, Father John Misty? 
Vestlendinger er vant til regn og vind, men å stå utendørs på konsert midt i blesten blir aldri helt dagligdags. 

Sant å si er det vanskelig å vite hvem man burde anmelde under slike omstendigheter. 

Arrangørene, som flyttet Father John Misty til en tørrere scene og sørget for at det ble konsert i det hele tatt? 

Publikum, som trosset været og kom seg til Bastionen med humøret intakt? 

Eller artisten, dandyen fra California som måtte klare seg uten fullt band for anledningen? 

Strålende lyd og sang 

Sistnevnte klarte seg i hvert fall utmerket med bare kassegitar og pianist. 
Lyden var utmerket, mannen bak tangentene ga låtene trøkk og dynamikk, og hovedpersonen sang helt nydelig. 

Uten rocketakter og sceneshow fikk dessuten musikken et uventet inderlig preg. 
Father John Misty er en mann som elsker å harselere med både seg selv og sine tilhengere, skal man tolke tekstene, men her fremsto han mer som romantiker enn refser. 
Låter som vanligvis oser av sarkasme åpenbarte i stedet sine såre, sympatiske sider. 

Noe ensformig 

På den annen side mister Misty en dimensjon uten bandet. 
I unplugged-versjon hører man hvor likt mye materialet er, bygget over samme tempo, liknende vendinger og en konstant ordflom. 
Heldigvis var settet spekket med låter fra hans mest melodiske album, «I Love You, Honeybear» (2015). 
Pianistens forkjærlighet for å hamre dramatisk på de mørkeste tangentene ga dessuten musikken en ekstra snert. 

Konklusjonen får være at alle involverte gjorde sitt ytterste for å redde dagen. 
Profesjonalitet på og bak scenen sørget for at publikum kunne briljere med sin tålmodighet og velvilje. 

Ikke verst for en California-stjerne i solbriller og småsko. 
