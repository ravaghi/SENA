Skritt for skritt
Provokasjonene hoper seg opp i den utmattende familietragedien «Moebius». 

FILM: 
Du må ha fylt 18 år for å lese denne anmeldelsen. 
Følgende skjer i løpet av de første ti minuttene. 
Far er utro. 
Mor prøver å skjære av fars penis. 
Far stritter imot. 
Mor skjærer i stedet penis av sin tenåringssønn og svelger den. 
En drøy form for hevn i de fleste kulturer, inkludert den koreanske. 

Når sønnen kommer hjem fra sykehuset, er senga fortsatt blodig. 
Mor er borte, men far kunne gjerne ha skiftet sengetøy, synes jeg. 
I stedet surfer han nettet og leser om penistransplantasjoner, mens sønnen blir mobbet på skolen når de ser at han tisser på skoene sine i stedet for å treffe pissoaret. 
Sønnen oppsøker deretter sin fars elskerinne, som jobber i en kiosk. 
Hun bretter ned kjolen, slik at elskerens sønn kan beføle brystene hennes. 

Målløs 

Alt dette fortelles i en stilisert form som bremser alle tilløp til psykologisk innlevelse. 
Regissør Kim Ki-duk understreker filmens eksperimentelle holdning ved å la hele forestillingen forløpe uten en eneste replikk. 
Skuespillerne stønner i smerte og vellyst, men får ellers bare uttrykke seg gjennom kroppsspråk og blodige gjerninger. 

Kim Ki-duks forrige film, «Pietá», handlet om en brutal pengeinnkrever og hans forhold til mor. 
Den var tilsvarende stilisert og halvveis mislykket. 
Kim legger opp til historier, men han er lite dyktig til å fortelle historiene. 
Så kan man innvende at han saboterer våre forventninger og den tradisjonelle historiefortellingen, men dessverre erstatter han dette med provokasjoner som ikke er særlig dyptloddende. 

Svart humor 

I tillegg til flere avkappede kjønnsorganer, byr «Moebius» på sadomasochisme, streit juling og originale former for selvskading. 
Den er heller ikke fri for humor og jeg må innrømme at jeg lo da en allerede kastrert mann løp nedover gata med en penis i hånd, forfulgt av den avkappede penisens eier. 
Intet behov for freudiansk drømmetydning når regissøren gjør jobben for oss. 

Som jeg forsøkte å antyde i starten, har filmen 18-årsgrense. 
Fire publikummere besvimte da «Moebius» ble vist på filmfestivalen i Kerala. 
