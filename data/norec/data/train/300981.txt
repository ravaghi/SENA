Den milde, norske stemmen fra Sicilia
Fjerde servering fra Hamar-artist med hjertet i Italia. 

ALBUM: 
Etter mange år - og tre album - uten å slå igjennom, kunne Terje Nordgarden fort blitt en desillusjonert artist. 
Men det kan virke som om akkurat dette er kraften som driver ham videre: 
«You gotta get ready now, get ready now /The greater chance is coming along (...) The waiting time's been done», synger han i tittellåten. 

La oss håpe det er riktig. 
Han har gjort seg fortjent til det. 
På mange måter har han fulgt samme bane som Vidar Vang, som også har jobbet jevnt og trutt og gått rundene med spilling på små klubber på små steder. 
Som Vang på sitt ganske ferske album, spiller Nordgarden også mange av instrumentene sjøl - fra diverse strengeinstrumenter til munnspill, bass og melodica. 

Men det er den lett gjenkjennelige, milde stemmen som er hans største fortrinn. 

Italia Nordgarden er fra Hamar, men har bosatt seg i Italia, der han også ga ut sitt første album etter å blitt oppdaget av produsenten Paolo Benvegnù i 2000. 
Debuten ble spilt inn i Firenze i 2002. 

Her i Norge har han gitt ut de to glimrende platene «A Brighter Kind og Blue» (2006) og «The Path Of Love» (2008) uten at altfor mange har oppdaget det. 
Hans fjerde album er spilt inn på Sicilia, Hamar og i Oslo med ham sjøl som produsent. 

Releasekonserter 
Nå kommer han rett fra turné i Italia for å spille releasekonserter på Hamar (Gregers i morgen) og Oslo (Cafe Mono onsdag). 

Nordgarden prøver ut nye ting for hver utgivelse. 

Mens de to foregående platene var større, mer bandorientert og fengende - den første av dem med trompet som et framtredende instrument - er «You Gotta Get Ready» mer nedstrippet og singer/songwriter-orientert. 

Jevnt bra Nordgarden er inspirert av fyrer som Jeff Buckley, Elliott Smith og Andrew Bird, men jeg synes også det bor mye Josh Rouse i ham - amerikaneren som for noen år siden flyttet til Spania. 

Det dette albumet ikke har er noen virkelig gode sanger som kiler øregangene. 
I stedet er det blitt et jevnt over bra album, litt gråere enn forrige servering og som de andre utgivelsene ganske unorsk i formen. 

Det er nok et resultat av reiser han har gjort til New York, California og fiskelandsbyen Acitrezza på Sicilia - der han nå holder hus. 

Best er «Carousel on the Loose» og bossainspirerte «Leaving» med bare ham på gitar og Fabio Genco på ståbass og trommer/visper og «They're Bulding, They're Building», der også hans gamle samarbeidspartner Henrik Mosnes er inne på orgel, piano og trekkspill. 
