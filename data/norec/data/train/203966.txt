Koster halvparten av toppmodellene
… men fungerer best når du sitter stille. 

Trådløse hodetelefoner med støydemping er i vinden om dagen, men det er ikke alle som har råd til de gjeveste toppmodellene, som gjerne koster 3-4.000 kroner. 

Forrige uke tittet vi på et par til 599 kroner hos Europris, men konklusjonen var at man fikk omtrent hva man betalte for, og at de knapt var verdt prislappen. 

Men hva om vi plasserer oss et sted i mellom? 
Sennheiser HD 4.50 BTNC koster 1790 kroner i de fleste butikker; altså ganske nøyaktig halvparten av Sonys toppmodell, WH-1000XM2, som vi nylig gav svært gode skussmål på Dinside. 

Rent og pent design 

Tar vi det utvendige først, har Sennheiser valgt å holde det ganske konservativt på denne modellen. 
Her er det kun brukt sort og sølvfarge og linjene er rene og «rette» uten noen store krumspring, men de tar seg godt ut, synes vi. 

Materialmessig er det plast det går i på disse hodetelefonene, som er med på å holde prisen nede, men som også gjør at de veier ganske lite – 4.50 BTNC klokker inn på 238 gram; omtrent det samme som Bose QC35 (235 gram). 

Øreputene har såkalt «memory foam» innvendig som gjør at de ligger komfortabelt mot ørene, selv om skinnimitasjonen rundt gjør at det kan bli litt klamt over lengre tid. 

Den samme overflaten går igjen på undersiden av hodebøylen, men her er det svært lite polstring, som gjør at hodetelefonene hviler noe hardt mot issen. 
Ikke veldig problematisk på mitt hode, men kanskje på ditt om det har en litt annen fasong. 

Ikke helt strøken betjening 

På toppmodellen PXC 550 bruker Sennheiser sveipebevegelser på utsiden av øreklokken for å betjene volum og den slags, mens de på denne modellen holder på de gode, gamle knappene på undersiden (hold muspekeren over, eller trykk på mobilskjermen for å se beskrivelse av de ulike elementene). 

De er ikke like tilgjengelige, og i begynnelsen brukte vi litt tid hver gang vi skulle finne frem til neste sang-bryteren eller endre volumet, men det er typisk noe man venner seg til. 

Volumbryteren er nemlig ganske liten og kan trykkes på på begge sider – én for pluss og én for minus. 
Litt knot er det at du må holde begge disse inne samtidig for å slå av og på støyreduksjonen, noe du for eksempel vil gjøre om du går ute og det blåser, der vi foreløpig har til gode å teste et par som klarer seg uten at det blir vindstøy i øret. 

Merkelig nok gjelder det kun om du hører trådløst – dersom du hører med kabel, må du bruke strømknappen for å slå dette av og på. 
Det synes vi er unødvendig inkonsistent fra Sennheisers side. 

Og vi savner dessuten feedback i øret når funksjonen skrus av og på – at et LED-lys blinker på utsiden hjelper ikke så mye når du har dem på. 
Feedback får du imidlertid når du justerer volumet opp og ned, i form av korte pip. 

Foruten volumet og av og på-knapp er det en tredje betjeningsmulighet, og det er skyvebryteren som lar deg styre avspillingen. 
Skyv den lett oppover for å hoppe til neste og nedover for å hoppe til forrige sang, eller skyv og hold for å spole i sangen som spilles. 
Bryteren kan trykkes inn for å pause musikken, og det finnes også snarveier for å besvare/avvise samtaler og den slags. 
Funksjonaliteten er god, selv om bryteren er lite «markert» når du føler deg frem. 

Om du går tom for strøm, eller vil spare på den, kan du bruke kabel i stedet for Bluetooth. 
Kabel følger med, men merk at hullet i hodetelefonen er 2,5mm (og ikke 3,5mm), og at du da ikke like lett får rasket med deg en kabel fra en butikk om du har glemt den som fulgte med. 

Batteriet er for øvrig oppgitt til 19 timer på denne modellen hvis støyreduksjonen er aktivert (25 uten). 

Grei støydemping, ganske nøytral lyd 

Hodetelefoner med aktiv støydemping har altså mikrofoner på utsiden av øreklokkene som fanger opp bakgrunnsstøy, og der de «motsatte» lydbølgene genereres på innsiden slik at støyen blir nullet ut. 

Sennheiser når ikke helt opp til de beste fra Sony og Bose, men tar likefullt bort en god bit av den mest lavfrekvente støyen om du kjører tog eller fly, eller sitter i et kontorlandskap. 

Verdt å merke seg er at lydbildet endres merkbart når du skrur på denne funksjonen – mye av klangen forsvinner, særlig i nedre mellomtone, og lydbildet blir langt «tightere», som om luften blir sugd litt ut av den. 
Vera og Okay Kayas «Already there» mister fylden og låter ikke like godt med støyreduksjonen aktivert. 

Ellers er lydbildet forholdsvis nøytralt – muligens litt «klinisk» for noen med litt manglende trøkk, men relativt godt detaljmessig. 
Appen CapTune kan brukes dersom du vil justere equalizeren etter dine egne preferanser, for eksempel ved å kneppe opp bassen og nedre mellomtone om du hører pop/rock eller lignende. 

…men vi sliter når vi går med dem 

Når vi tester produkter på Dinside, bruker vi dem som regel over en periode som om de var våre egne. 
For undertegnedes vedkommende, betyr det at disse hodetelefonene har vært på hodet både på kontoret, på toget til og fra jobb, på t-banen, på lufteturer med bikkja, på flytur (ikke alltid vi får til akkurat den) og så videre. 

Og godt er det. 
Hadde vi kun brukt dem på kontoret hadde vi nemlig ikke oppdaget det vi anser som denne modellens største svakhet – nemlig å spasere med dem. 

For hvert eneste skritt oppleves som et ordentlig bassdunk i øret når vi går på asfalt, og det blir fort ubehagelig (selv når man går helt i takt med musikken). 
Akkurat hvorfor det skjer er vi ikke sikre på, men disse Sennheiser-klokkene virker altså å være svært følsomme for slik bevegelse. 
Ruller du mer på føttene enn meg, kan det godt hende du ikke merker like mye til det, men dette er til voldsom irritasjon for undertegnede, og andre i redaksjonen reagerte også da de fikk prøve. 

Med mobiltelefonen i lomma har vi også titt og ofte opplevd småproblemer med oppkoblingen, der lyden hakker litt, og der vi én gang fikk store problemer i en folkemengde på Oslo S. 
Da hakket lyden veldig, og vi fikk «connection lost» et par ganger på øret - noe vi ikke har opplevd med andre hodetelefoner. 

Dette gjør at Sennheiser HD 4.50 BTNC ikke er hodetelefoner vi kan anbefale til bruk på farten og naturligvis noe som påvirker karakteren i stor grad. 

Konklusjon 

Om du kun har tenkt til å bruke dem på kontoret, på flyet eller mens du pendler med buss eller tog, kan Sennheiser HD 4.50 BTNC være verdt å vurdere. 
De koster omtrent halvparten av de beste trådløse hodetelefonene med støydemping nå til dags, men leverer godt i forhold til prislappen både på lydkvalitet, støyreduksjon og batteritid. 

Men det blir ikke like rosenrødt når vi beveger oss utendørs – vi opplever ustabiliteter i lydstrømmen når vi har telefonen i lomma og dunking i ørene for hvert steg vi tar på asfalten, som for oss er på «dealbreaker»-nivå. 

Det er med andre ord noe vi blir nødt til å trekke ganske mye for på dette hodesettet fra Sennheiser. 
