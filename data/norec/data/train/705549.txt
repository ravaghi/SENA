Skapt for hverandre
Sterke navn på hvert sitt hold, og sammen er de en eksplosiv blanding. 

Gjertruds Sigøynerorkester & Britt-Synnøve Johansen: 
«På reis, på reis» (Lærdal Musikkproduksjon/Musikkoperatørene) 

Gjertruds Sigøynerorkester og Britt-Synnøve Johansen begynte samarbeidet med en konsert for to år siden. 
Fra før behersker Johansen både tango og fransk visesang, og derfra er ikke skrittet så forferdelig langt til sigøynermusikk. 

De har i hvert fall lidenskapen felles, og albumet er et herlig møte mellom fiolinen til Gjertrud Økland og karmøydialekten til Britt-Synnøve Johansen. 
I orkesteret finner vi Georg Reiss, Tom Karlsrud, Pål Thorstensen, Trond Villa, Helene Waage og Ernest Bangó, som sørger for at musikken beveger seg uanstrengt fra varsom intimitet til jublende livsglede. 

De åpner med "Sigøynerjentå Jana", en russisk sigøynersang av det virvlende slaget. 
Så får vi serbiske "På reis, på reis", her betegnet som selve sigøynerhymnen. 

"Sitronpiken Rosinha" er portugisisk fado, mens "Fest uti sigøynerleiren" er en svensknorsk tatervise som lar Johansen bruke hele registeret. 

"Johnny e den eg vil ha" er en frisk, rumensk sang fra 1936, som både Les Paul og Edith Piaf har oversatt tidligere. 

Johansen har selv skrevet teksten til "Dans, mamma, dans", med en melodi av Ragnvald Wernøe. 
Platens mykeste minutter. 

Jiddiske "Du e nummer ein" drar du kanskje kjensel på. 
På engelsk var den en solid hit for The Andrews Sisters fra Minneapolis, døtre av norske Olga Sollie og greske Peter Andreos. 

"Ederlezi" er en balkansk vårfeiring. 
Tårevåte "Dyster søndag" er kjent som den ungarske selvmordsangen, i sin oversatt av Billie Holiday og forbudt på BBC. 

Etter denne trenger vi "Litle gutt på Bachin" fra Johansens tanoalbum og den feiende, russiske avslutningen "Ingen bluse". 

Beste spor: 
""Sigøynerjentå Jana", "Fest uti sigøynerleiren", "Johnny e den eg vil ha". 
