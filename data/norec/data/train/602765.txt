Fascinerende historie
Å være barnebarnet til verdens rikeste person i Roma på 70-tallet, er kanskje å be om å bli kidnappet. 
Men ingen hadde forestilt seg at bestefar ikke ville betale løsepenger. 

All the Money in the World 

USA 2017 

Krim/thriller 

Regi: 
Ridley Scott 

Manus: David Scarpa, basert på John Pearsons bok «Painfully Rich: The Outrageous Fortunes and Misfortunes of the Heirs of J. Paul Getty» 

Skuespillere: 
Christopher Plummer, Mark Wahlberg, Michelle Williams, Charlie Plummer 

Aldersgrense 15 år 

Jean Paul Getty var gjerrig på det meste, som en virkelighetens Onkel Skrue. 
Da barnebarnet, John Paul Getty, ble kidnappet som 16-åring i 1973, nektet han derfor å betale. 

Han nektet i mange måneder, helt til kidnapperne kuttet av John Pauls øre og sendte det i posten til en italiensk avis. 
Det opprinnelige kravet på 17 millioner dollar var utelukket, så han forhandlet det ned til maksimalbeløpet som det gikk an å trekke av på skatten. 
Historien er fascinerende, og det har ikke skadet filmen at regissør Ridley Scott sparket Kevin Spacey etter påstander om seksuell trakassering, og ga rollen til Christopher Plummer i stedet. 

Filmens hovedperson er imidlertid på mange måter Abigail Getty (Michelle Williams), og for første gang skuffer Williams litt. 
Prestasjonen er ikke direkte dårlig, men den er til tider uinspirert, og talemåten er kunstig. 
I tillegg er Mark Wahlberg helt feil i rollen, og Ridley Scotts tydelige signatur og nærvær er mer eller mindre fraværende. 
Han har ikke klart å skape den sitrende nerven en thriller trenger, men med den interessante historien som bakteppe er den likevel severdig. 
