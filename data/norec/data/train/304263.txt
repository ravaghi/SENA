Slik har du aldri hørt norsk black metal før
Bergensbandet Taake trekker i banjostrengene. 

ALBUM: 
Taake hører på mange måter til den eldre garde av Bergens metal-scene, men har allikevel hatt sitt store momentum på 2000-tallet. 
Ikke uten grunn. 
Deres primale black metal har fått en stadig større grad av egenart og spissfindighet. 

Musikalsk finner man både snev av gammel Burzum-melankoli og Darkthrones på sitt mest innbitte — Nocturno Culto gjester endog på åpningssporet — men også islett av folkemusikk i enkelte av melodilinjene. 

Det mest oppsiktsvekkende med «Noregs Vaapen» er dog den stampende rockefoten som preger hele plata. 

I sangen «Myr» smeller de like godt til med et banjoparti. 
Ja, du leste riktig. 
På papiret noe absurd, men effektivt som få i praksis. 

Det er i hele tatt et overskudd her som man ikke finner så alt for ofte på utgivelser i denne sjangeren, hvor det meste av originalitet og nytenkning ebbet ut for ganske mange år siden. 
