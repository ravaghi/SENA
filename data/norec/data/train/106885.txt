Sparks:«Hello Young Lovers» 

(Gut/Tuba) 

Kulthelter gjør comeback som sparker. 

De har vært avgjørende inspirasjonskilde for Queen, Pet Shop Boys og Scissor Sisters, for å nevne noen få, og så vel Morrissey som The Darkness er erklærte blodfans av brødrene Ron og Russell Mael fra Los Angeles, bedre kjent som Sparks. 
Men at de nå, 35 år etter at de debuterte, skulle komme opp med en umiddelbar popklassiker, er like usannsynlig som det er et faktum. 

Sparks har aldri vært redde for å blande opera, kabaret, glamrock og dansevennlig pop i samme gryte. 
Det oppsiktsvekkende er at deres symfoniske stormannsgalskap kokes ned til pur pop som det er lett å absorbere. 

Og det er vanskelig å bli mett på «Hello Young Lovers». 
Den er så liflig musikalsk, med tekster så smarte at man rister av latter mens det knaker i hjernebarken. 
Spesielt gøy når de tar for seg nettopp tekstskriving i «Metaphor» og 11. september-tematikk i «(Baby Baby) Can I Invade Your Country». 
Alt dette mens de svømmer i briljante melodier og djerve arrangementer. 
Elskelig. 
