Spennande sørlandsk krimdebutant
Debutanten Rita Aslesen frå Mandal har skrive klassisk prega krim med høg spenning og overraskande slutt. 

Rita Aslesen (f 1971) bur i Mandal, og har mellom anna utdanning innan Nordisk litteratur. 
«Magdalenahuset» er debutboka hennar, og la meg seie det slik; Aslesen er ein ny, spennande krimforfattar. 

Renate Minde er politi i Bergen, nyleg skild og midt i ein utfordrande periode i livet. 
Så får ho ein skremmande telefon frå tante Magdalena i Mandal. 
Renate har ferie til gode, og tar første fly til Kjevik. 
Når ho kjem til Magdalenahuset, finn ho tanta si alvorleg skadd. 
Det blir, litt etter litt, meir og meir klårt at Magdalena har blitt offer for eit brotsverk. 
Ho «lever» i nokre dagar, men vaknar aldri opp frå komaet legane har lagt henne i. 
Eitt nytt drap på ei kvinne set fart på etterforskinga. 

Stort meir skal eg ikkje røpe om handlinga, men eit par ting må eg nemne. 
Rammeforteljinga er lagt til berre to-tre år før i dag. 
Men retrospektivt har plottet røter tilbake til 2. verdskrigen – og til engelsk adel, og ein verdfull skatt som blei gøymt vekk før tyskarane overtok i Mandal. 

«Magdalenahuset» er ikkje ein «sidevendar» som bøkene til Øystein Wiik. 
Spenninga er høg heile vegen, men ikkje på Jo Nesbø-vis. 
Nei, men på klassisk krim-vis greier forfattaren å rette mistanken mot den eine etter den andre. 

For ein som tillet seg å omtale krim er det ikkje heilt enkelt å tilstå – men den logiske løysinga kom altså som lyn frå klår himmel på meg. 
Det er eit kvalitetsteikn. 

Eg har også innvendingar. 
Ei viss innstramming hadde gjort godt. 
Oppattakingar og lite relevante utbroderingar skjemmer. 

Eg «kjøper» den psykologiske skildringa av hovudpersonen Renate Minde, men dei andre, sentrale personane er ikkje stort meir enn «pappfigurar». 

Forlaget Publica, har dessutan ikkje lese korrektur godt nok. 
Vel, eg har lese bøker både frå Aschehoug og Gyldendal som er like slurvete – men eg tillet meg likevel å nemne det. 
