Eberhard Weber:«Stages of a Long Journey» 

ECM/Grappa Musikkforlag 

Dobbeltjubileum med mange gjester 

Stuttgart Radios symfoniorkester feirer sitt eget 20-årsjubileum og sambygding Eberhard Webers 65-års dag med en storslått konsert. 
På repertoaret er et knippe av bassistens beste komposisjoner og et par standardlåter, arrangert for orkesteret og noen av Webers fremste samarbeidspartnere. 
Blant dem er Gary Burton, Marilyn Mazyr og Jan Garbarek. 
Det er ild og glød over deres spill, særlig der de får strekke seg ut, som i Carla Bleys «Syndrome» og Garbarek i duett med Weber på «Seven Moments». 
Kult, men ikke helt integrert i sammenhengen er «Hang around» med Weber, beatboxeren Nino G og perkusjonist Reto Weber på sitt egenkonstruerte instrument hang. 
Orkesteret gjør musikken litt tung i sessen og fungerer best med diskret klanglig fargelegging som i tittelkuttet og «Mauritius». 
