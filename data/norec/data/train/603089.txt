Ikke lett å være liten
"Vitello trenger en far" er en morsom film som handler om noe ganske sårt. 

Vitello er en liten gutt som finner på mye rart. 
Han kidnapper katten til naboen og lager en drone av mammas telefon. 
Han tar på seg klærne bak-frem og sykler baklengs ut i trafikken. 
Kanskje gjør Vitello sånne ting fordi han savner en pappa? 

Mamma – som er snill, men mest opptatt av voksenting som å røyke, drikke vin og flørte med en skallete fyr som heter Gregers – vil ikke fortelle annet om pappa enn at han er en "tufs". 

Vitellos jakt på en farsfigur blir gjennomgangstemaet som binder alle de lett anarkistiske, små episodene i denne danske tegnefilmen sammen. 
Kanskje pappa er mannen i pølsekiosken? 
Kanskje pappa er italiener? 
Kanskje pappa er en superengel? 

Streken er passe uperfekt, fargene er klare og de norske stemmene er lette å forstå. 
Både store og små vil le når Vitello fanger mamma i en monsterfelle, både store og små vil synes det er litt sårt når han limer sammen en kollasj av hvordan pappa muligens kan se ut. 
Hele veien klarer "Vitello trenger en far" å styre unna det sukkersøte og det overtydelig pedagogiske. 

Vitello er kort sagt godt selskap den drøye timen filmen varer. 
