TEST:Mac mini som mediesenter 

Joda, den er en slags sjef i stua. 
Men bare hvis du kommer deg over prissjokket, og videoproblemene. 

Mac Mini har vært en av Apples mest beskjedne maskiner i en årrekke, og fremstilles gjerne som han fyren som gjerne blir sittende alene i et hjørne på julebordet, selv om han har vært i bedriften i årevis. 

Forrige uka ga DinSide aller ferskeste mini en runde i tall-bingen, hvor den blant annet gjorde en habil jobb med å knuse tall i Geekbench. 
Intet spektatulært, når alt kommer til alt, med unntak av utseendet (som er fantastisk) og prisen (som ikke er fullt så fantastisk). 

I etterkant av tallknusingen har vi plassert minien i stua, i håp om å finne ut hvor bra den duger som mediesenter. 

Innholdsfortegnelse: 
HDMI-jomfruDVD-rotMediesenter to the rescueKonklusjon Mac mini som mediesenter 

Slik er det dessverre ikke, for det er noe som skurrer her. 

HDMI-jomfru 

Apple er ikke kjent for å være først med flette inn nye standarder i sine produkter, og HDMI-utgang er ikke noe unntak. 
Minien vi har hatt på besøk denne uka er første Mac noensinne med denne videotilkoblingen, noe som med all tydelighet viser at Apple er klar for å gjøre dette til et stuevennlig mediesenter. 

Det gjør det atskillig enklere å koble maskinen til annet hjemmekinoutstyr, inkludert TVer og hjemmekinoreceivere. 
Vi brukte ikke veldig lang tid på å tilpasse ut-signalet til TVen, selv om vi måtte justere overskanningen noen hakk i skjermer-kontrollpanelet for å fylle TV-flaten helt. 
Det er først og fremst den fire år gamle Samsung TVen sin skyld, for på en ferskere Sony TV slapp vi å forholde oss til dette i det hele tatt. 

Støynivået er imponerende, i den forstand at den ikke kan høres når en sitter i sofaen - selv med minien stående oppå TV-benken. 
Vi har i tillegg presset maskinen til det ytterste, og blant annet konvertert store HD-video-filer i sanntid via den fabelaktige Air Video-serveren uten at vifta gikk raskere enn rundt 26-2700 omdreininger i minuttet (normalen er 1800 omdreininger per minutt) på det meste. 

For de som ikke har noe forhold til slike tall holder det å si at det er imponerende, og selv ikke her blir viftestøyen irriterende eller sjenerende. 

Men så blir ting litt trøblete. 

DVD-rot 

Til prisen synes vi det er en svakhet at Mac mini mangler Blu-ray spiller, her må du nemlig nøye deg med en DVD-rom, og den var vi heller ikke fornøyd med. 

For etter å ha nistirret på noen videofiler, og dessuten spilt av DVDer via miniens interne DVD-spiller, ble det etter hvert klart at det er noe som skurrer. 
Bittesmå hopp i avspillingen tyder på at avspillingsmekanismen ikke fungerer helt slik den skal, noe som blant annet ble tydelig på panoreringer. 

Det er ikke alle som vil legge merke til disse små hakkene i avspillingen, men bruker du i overkant mye tid på film er vi helt sikre på at du vil se forskjellen på avspilling via minien og en vanlig DVD eller Blu-ray-spiller. 

Vi spilte av en av problemfilmene i vår Blu-ray-spiller til 990 kroner, og der fantes det ikke tegn til hakking eller hopping eller andre ujevnheter. 
At en såpass dyr maskin som mini ikke er i stand til å konkurrere med en budsjettspiller er overraskende. 

Når en først har lagt merke til disse svakhetene er det vanskelig å ignorere dem, og de ser dessverre ikke ut til å være avgrenset til DVDer. 
Flere HD-videofiler viste samme tendensene, i det minste når de ble spilt av via Apples egen programvare (Quicktime med Flip4Mac). 

Vi fant løsningen på problemene i gratis mediesenter-programvare. 

Mediesenter to the rescue 

En av de virkelig fine tingene med å lage seg mediesenter er at det finnes mye veldig bra gratisprogramvare. 

Og alle liker gratis. 

Nettopp fordi vi tidlig mistenkte at Apples egen programvare ikke er så flink på videoavspilling som den burde være, i det minste ikke på denne mini-modellen, forsøkte vi å få bort den irriterende småhakkingen ved videoavspilling gjennom tre ulike varianter - Plex, XBMC og Boxee. 
Sistnevnte er bygget på XBMC, og bød på den hyggeligste overraskelsen. 

Boxee taklet absolutt alt vi prøvde av videoformater, inkludert hakkefri avspiling av noen av problem-DVDene (som vi konverterte til ISO-format), alt presentert i en meget pen pakke. 

Vi har tidligere sett nærmere på Boxee i denne artikkelen, og skal derfor ikke gå i detalj her. 
Vi nøyer oss med å fastslå at det er rart at vi må ty til tredjepartsprogramvare for å få bukt med videosamlinga, og vi synes det er enda rarere at en 2.4GHz Core2Duo maskin med oppgradert grafikkort og en prislapp på 6.590 kroner har problemer med å spille av visse DVDer uten hakking og hikking her og der. 

Konklusjon 
Mac mini som mediesenter 

Vi har allerede gitt Mac mini en firer basert på en ren ytelsestest som du kan lese her. 

I denne runden var det imidlertid mediesenter-funksjonen vi var ute etter, og der når den ikke helt opp. 

Er du i stand til å overse problemene vi har nevnt, vil du etter all sannsynlighet bli særdeles fornøyd med Mac mini som mediesenter. 
Den genererer ikke sjenerende støy, er relativt sett ganske kraftig, og er så elegant som stueelektronikk kan bli. 

Prisen er derimot for høy. 

Hadde Apple klart å presse den under 5.000 kroner ville den solgt omtrent like bra som iskald øl på festival, men når en må ut med nesten 7.000 kroner begynner det virkelig å svi i lommeboka, spesielt hvis du "bare" skal bruke den som mediesenter. 

Nye Mac mini er med andre ord litt her og litt der. 
