Plateanmeldelse:Johndoe - «Slugger» 

Slugger uten slagkraft. 

ALBUM: ROCK Johndoe «Slugger» (Aiko Music/Warner) 
Elleve år har gått siden VG - og flere andre - utropte trønderne i Johndoe til norskspråklig rocks redning. 
Siden den gang har det egentlig kun gått én vei for Johndoe - feil vei. 

«Slugger» er et comeback, guttas første plate på nesten åtte år. 
Den djerve friskheten har veket for modnere, men helt likelydende tanker om fremmedgjorthet i asfaltjungelen (om du kan kalle Trondheim det) og tempoet er satt betraktelig ned. 
Den åpenbare punk-innflytelsen er borte, melodiene mer ambisiøse, men riffene standardiserte og temmelig formelbaserte gjennom store deler av platen. 

Et comeback krever at bandet har noe nytt å komme med. 

Med unntak av de nevnte vokse(n)smertene, kan jeg dessverre ikke se at dette er tilfellet med Johndoe. 

BESTE LÅT: 
«Lengsel (som aldri forsvinn)» 
