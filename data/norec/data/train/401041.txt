Room 104: horror og komedie fra et hotellrom
Hotellserien Room 104 er ujevn og usammenhengende, men også uforutsigbar og underholdende. 

Duplass-brødrene Jay og Mark har sikret seg en sterk posisjon hos pengesekkfolket i amerikansk tv- og filmproduksjon, til tross for at en glimrende serie som Togetherness ble kansellert etter bare to sesonger. 
Denne posisjonen bruker de til å få utløp for ideer andre neppe hadde fått over dørstokken hos en stor aktør som HBO. 
For eksempel å lage en usammenhengende, ujevn og underlig serie hvor de eneste episodene har til felles er at de utspiller seg på samme gjennomsnittlige amerikanske hotellrom, nummer 104. 

https://youtu.be/zudxg4qHRZQ 

Enda underligere er det egentlig at Room 104 fungerer ganske bra, selv om - eller kanskje på grunn av - episodene svinger noe voldsomt mellom sjangre. 
For eksempel setter åpningsepisoden Ralphie, hvor en barnevakt får i oppgave å passe på en liten gutt som aldri blunker og blir til en ond tvillingversjon av seg selv, en forventning om at Room 104 er en moderne Hitchcocks favoritter. 
Få ting er skumlere enn stirrende barn som plutselig står et annet sted i rommet enn de gjorde sekundet før, og den uforberedte barnevakten får kjørt seg som om det var trehjulsykkelløp på Overlook Hotel. 

Underholder, overrasker og skremmer 

Overraskelsen er derfor stor når episoden The Knockandoo viser seg å være et morsomt harselas med en klønete rekruttering til en kult, eller at The Internet dukker opp med sin anstrengende, komisk telefonsamtale mellom en ung forfatterspire som ber hans indiske mor om hjelp med å fjernåpne manusskriptfilen hans i 1997. 
Episodene har altså virkelig ingenting med hverandre å gjøre, og i motsetning til den feirede analogiserien Black Mirror blir de også mer fragmenter enn komplette historier. 
Dette passer likevel seriens format, hvor en dag på et hotellrom ikke er ment å være en komplett historie om en hendelse i noens liv. 
Hovedpersonene valser innom skjermene våre, hvor de underholder, overrasker og skremmer i en liten halvtime, før vi og dem går videre hver til vårt. 

Les også: anmeldelse av Black Mirror - en svart fremtid 

Om det er noe Duplass-brødrene har vært gode på gjennom karrieren er det å lage morsomme og tydelige karakterer i den litt vindskeive enden av personlighetsskalaen, og i Room 104 får de boltre seg i slike rollefigurer. 
Favorittene er likevel skapt av en av de gjestende forfatterne, Silicon Valley-bidragsyter Carson Mell. 
Det mislykkede møtet mellom en kultprest og hans nye disippel skråstrek offer på rom 104 er en ministudie i subtile pinligheter og motstrøms dialog, og på samme tid det mest mystiske og morsomme av de episodene jeg fikk se til anmeldelse. 
Selv om avslutningen på episoden, som ender opp i en feministisk kunstfilm, føltes litt tvungen, sitter jeg igjen med et håp om at denne kleine prestekarakteren skal få sin egen, bananskallvennlige serie. 
Da lykkes Room 104, når serien lukker hotellromdøren og etterlater meg en følelse av at dette skulle jeg gjerne sett mer av. 
