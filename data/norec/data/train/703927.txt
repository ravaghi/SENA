Tøyer rammene
Spellemannsprisen for tre av tre mulige album er rekord. 

Den tilhører 27 år gamle Ida Jenshus fra Steinkjer, som mottok prisen i countryklassen for «Color of the sun» (2008), «No guarantees» (2012) og «Someone to love» (2012). 
Nå er hun klar med album nummer fire. 
Hun nøyer seg med seks kutt, men det første strekker seg til gjengjeld opp mot ti minutter. 
Det er tittelkuttet "Starting over again", verd å bruke tid på. 
Jenshus har fortsatt med Kåre Vestrheim som produsent, samtidig som hun tøyer rammene for country/folk-musikken. 
Du kan godt kalle det americana likevel, med ankringspunkt i nærheten av Laurel Canyon, LA. 
Bortsett fra sistekuttet "My last goodbye" starter sangene nesten uhørlig, før de vokser seg til underveis. 
En vakker plate. 

Beste spor: 
«Set us free», «Coming home to you», «My last goodbye». 
