Tradisjonelt, vakkert og litt kjedelig
Oslo Gospel Choir leverer hva folk forventer og de leverer godt 

Det går lenge veldig langsomt og bedagelig i Oslo Gospel Choirs julekonsert 2017 som hadde premiere i Kristiansand i går. 

Først vandrer fra hver en verdenskrok og dernest blir det Glade jul. 
Og så følger de på, juleklassikerne, i rekke og rad, ofte i samme rolige tempo. 

Først sånn midtveis i konserten glimter det til med litt gospeltakter, livlig, friskt, litt stemmeimprovisasjon og ikke minst en gitarsolo til å få frisk luft av. 
Et par utdrag fra Oslo Gospel Choirs produksjon Messias liver opp. 
Men så kommer en medley over amerikanske julesvisker, og da er vi igjen tilbake i den rolige tralten. 
Publikum oppfordres til å klappe med, og til å synge med, men det blir heller pent og pyntelig det hele. 

Jeg satt lenge og tenkte at det gode er det bestes fiende. 
For Oslo Gospel Choir er gode. 
De er utrolig gode. 
De er så veltrimmede, velpolerte, slepne i kantene, så tilpasset hverandre, bandet, teknikken, lysshowet, mic’ene og høyttalerne – det er så nær det fullkomne i klang og uttrykk som det vel går an å komme. 
Så har de jo også øvd seg på dette i snart 30 år. 
Men så blir det likevel kjedelig. 
Vakkert og kjedelig. 
Julemusikken blir julemuzak. 

Helt til Hans Espen Gihle bringer inn en smule humor i en ganske lang introduksjon med litt skjeve blikk til juletradisjoner og julehandel. 
Og helt til Harald Skorpen Gjør O Helga Natt så suverent og velklingende at høytiden vekkes i hvert sinn. 

Og så var det veldig fint å høre Kristin Folkvord Pedersen fra Kristiansand som solist, og å få selve Juleevangeliet lest mot slutten. 
Det ble sterkt og fint til slutt. 
Og måten Deilig er jorden blir gjort til avslutning er noe av det beste ved hele konserten. 

Dirigent Tore Aas presenterer årets humanitære satsning fra korets side, nemlig Misjonsalliansens arbeid for å skaffe rent vann til mennesker i Liberia. 
Deretter kom O helga natt. 

Og så denne høyst spesielle versjonen av Deilig er jorden: 
Helt nedpå, stillferdig, ikke som en proklamasjon av julens innhold men som en bønn om fred, et Dona nobis pacem. 
