Creative Zen Touch
Nok en iPod-utfordrer fra Creative har et nyskapende kontrollsystem og fantastisk batterilevetid. 
Er det nok til å vippe konkurrenten av tronen? 

Én ting er klart 
 den nye Zen Touch er ikke noe MP3-monster med massevis av funksjoner og enorm kapasitet. 
Det er en relativt standard MP3-jukebox, men samtidig er det svært rimelig priset og adresserer flere problemer lignende spillere har hatt gjennom tidene. 

Det er ingen tvil om at Creative forsøker seg på iPod-kjøperne med denne modellen, som har en stilig, minimalistisk design og rene former. 
Spilleren er utvilsom svært pen, selv om det virker som om vekten er noe høyere enn hos mange konkurrenter (203 gram). 
Noen designkompromisser er det også blitt gjort, blant annet er det ikke lenger mulig å bytte batteri på spilleren, noe som mange andre Creative-jukeboxer kan. 

Med ett trykk 

Det kanskje mest interessante er navigasjonsløsningen til Zen Touch. 
Her er det ingen irriterende skrollehjul og ingen innvikla menysystemer. 
Bare én enkel, trykksensitiv plaststripe du bruker til å styre spillerens funksjoner. 
Du drar fingeren opp og ned for å bla deg gjennom menyvalg, og trykker på OK-knappen ovenfor for å bekrefte. 
Dette fungerer meget bra, selv om du kommer nok til å trenge litt øvelse for å bli vant til systemet. 
På hver side av den trykksensitive stripen finner vi tre knapper som tar oss til menyen, skipper og pauser spor og aktiverer random-modus. 

Selve menysystemet er også svært enkelt. 
Du trykker bare på Meny-knappen, og derfra får du tilgang til hele biblioteket, innstillinger og valg av spillemodus. 
Når du velger et album eller en artist fra biblioteket, kan du trykke på OK-knappen, noe som åpner en ny meny med valg angående det aktuelle elementet. 
Du kan velge å spille hele albumet, finne alle sanger fra artisten eller fjerne enkeltlåter. 
Det er også mulig å sette opp spillelister på sparket. 
Hvis du legger fingeren på den trykksensitive stripen mens du hører på en sang, får du opp oversikten over alle låtene på albumet, og kan hoppe rett over til ønsket spor. 

Navigasjon er noe av det viktigste i en MP3-jukebox, og Creative har virkelig fått det til her. 
Det er enkelt og greit å finne frem til sanger og artister, og spilleren får et stort pluss i boken for det. 
Den ganske så store og tydelige skjermen sørger også for at brukervennligheten er på topp. 

Varighet og tilkobling 

En annen viktig fordel med Creative Zen Touch er hele 24 timers spilletid. 
Mange av konkurrentene sliter med levetiden på batteriene, og det er flott at Creative bryter grenser på dette området. 

Vi liker ikke helt at vi er tvunget til å legge inn Creatives proprietære programvare for å kunne overføre filer. 
Det er alltid enklere med spillere som bare dukker opp som en ekstern disk. 

Med USB 2.0-tilkobling går det lynraskt å overføre filer, men det er litt synd at det er kun MP3- og WMA-musikk spilleren håndterer. 
Du kan i tillegg også legge inn datafiler. 
Men skal du flytte de til en annen PC, må du altså sørge for å installere drivere og programvare der også. 

Du får ikke brukt Zen Touch til noe særlig annet enn å spille musikk. 
Det er verken FM-radio her eller muligheter for opptak 
 men det er faktisk mulig å kjøpe en separat fjernkontroll som har akkurat disse mulighetene innebygd. 

Men musikkspilling, det klarer spilleren svært bra. 
Lydkvaliteten er på topp og de medfølgende øretelefonene er helt OK. 
Vi anbefaler selvsagt skikkelige hodetelefoner for optimal lyd. 
Det er også fine muligheter for å justere lyden, du kan stille inn EQ-nivåene selv eller velge mellom flere forhåndsdefinerte innstillinger. 

Konklusjon 

Så, for å oppsummere, Creative Zen Touch er faktisk en utrolig vellykket musikkspiller. 
Stilig, minimalistisk design, svært god brukervennlighet, bra lyd og flott batterikapasitet gjør at den havner blant våre favoritter. 
Den er som sagt ikke den mest funksjonelle i verden, men igjen koster den ikke mer enn ca. 2.600 kroner. 
Vi skulle ønske den hadde utskiftbart batteri og kanskje litt mer lyssterk skjerm, men utenom det er det ikke stort å utsette på den. 
Anbefales til alle som ønsker seg en spiller som rett og slett gjør jobben. 
