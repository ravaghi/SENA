The Ark:«Prayer For The Weekend» 

(Sony BMG) 

Nærmere ABBA enn Carola. 
Etter en bitter 18. plass i Grand Prix kan de svenske tant- og fjasrockerne i The Ark konsentrere seg om den virkelige verden igjen. 
Og godt er det, for de har virkelig mer å by på enn hva en opptreden i verdens musikalsk minst oppløftende konkurranse skulle tilsi. 

De har for lengst funnet sin stil, men er mindre hysteriske på «Prayer For The Weekend» enn de har hatt for vane tidligere. 
Hvilket vil si at det heldigvis ikke er noen ny «Father Of A Son» her, mens det er mer beklagelig at de ikke har et nytt episk mesterverk à la «It Takes A Fool To Remain Sane» å by på. 

Innslag av «swenglish» og en tung kvalitetsmessig slagside mot slutten er heller ikke noe å juble for. 

Platens høydepunkter er imidlertid kvalitetskitsch, milevis foran hva våre egne Grand Prix-glamrockere Wig Wam er i stand til, for å ta et nasjonalt sammenlignbart eksempel. 

ANBEFALTE KJØP: 
«Absolutely No Decorum», «Little Dysfunk You», «Prayer For The Weekend» 

THOMAS TALSETH 
