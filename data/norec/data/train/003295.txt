Sicko
Engasjerende og mer tilbakeholden Moore. 

Takk Gud for at jeg bor i Norge! 
Dette er en av tankene i hodet mitt etter å ha sett Michael Moores siste dokumentar, ”Sicko”. 

Den forteller om et amerikansk helsevesen der pengemakta rår og menneskelighet mangler. 

Ikke alt er på stell i Norge, heller, men denne intelligent sammenskrudde filmen viser at vi har det så bra i forhold til mange andre, at vi egentlig bør tie stille og betale skatten vår med glede. 

Hensynsløs helse 

”Sicko” forteller sjokkerende historier fra amerikaneres møte med helsevesen og forsikringsselskaper, der sykehusene krever ekstreme summer for å operere deg om du ikke har forsikring. 

Og har du forsikring, gjør selskapene sitt ytterste for å slippe utbetalinger. 

Moore har intervjuet mennesker fra alle parter som avslører selskapenes hensynsløse fremgangsmåter, og deres mektige posisjon i Washington. 

Skarp kontrast 

Norge er ikke nevnt i ”Sicko”, men Sylvia Brustad er en av mange som takkes i rulleteksten. 
Det ble gjort intervjuer i Norge, men de ble visstnok droppet fordi norske forhold ligner mye på franske og engelske, som er representert her. 

Vest-europeisk helsevesen står i skarp kontrast til det amerikanske. 
Det virker som dag og natt, faktisk. 
Og det må være forsmedelig for amerikanere å se. 
Moore spør hvorfor det har blitt slik, og filmen gir et svar. 
Nixon har skylda! 
Nixon og kapitalismen! 

Tilbakeholden Moore 

Det er en litt mer tilbakeholden Michael Moore vi møter i ”Sicko”. 
Kanskje fordi han ikke har gjort alle intervjuene selv, men delegert noe vekk til sine medarbeidere. 
Men kanskje også fordi han ikke trenger klovne så mye for å få frem budskapet? 

Det er en sekvens der han tar med seg amerikanske 9/11-brannmenn til Guantanamo Bay, fordi han har hørt at fangene får førsteklasses, gratis helsepleie der. 

Men når han bruker ropert fra båt for å tilkalle vaktenes oppmerksomhet, vet vi at det er spill for galleriet, altså oss, og ikke et reelt forsøk på å oppnå noe annet enn å feste det til film. 

Engasjerende film 

”Sicko” gjør inntrykk. 
Det er en engasjerende dokumentarfilm med et klart anti-kapitalistisk standpunkt. 
Den fremhever forhold det er vanskelig å bestride. 

Og den burde overbevise selv de mest hardbarkede privatister om at det kanskje er noen områder vi faktisk bør holde i offentlig regi, koste hva det koste vil. 

Ha en god film og slit den med helsa! 
