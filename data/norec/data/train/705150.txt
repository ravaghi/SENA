Tift Merritt:Kjærligheten kjemper videre 

Det så stygt ut for Tift Merritt, men så snudde livet igjen. 

Tift Merritt: 
"Stitch of the world" (Yep Roc/Border) 

Nobody will be denied on my boat, synger Tift Merritt. 
Det må være slik hun er. 
Et godt menneske. 

Hvis ikke, lyver stemmen. 
Den bringer trøst og gir håp. 
Teksten på "My boat" er likevel ikke hennes egen, men et bearbeidet dikt av Raymond Carver. 

I etterkant av albumet "Traveling alone" turnerte Merritt i to år. 
Hun ble 40, skilt og vettskremt. 
Hun tråkket inn bremsene og trakk seg tilbake til en venns ranch i Texas. 

Der begynte hun å skrive nye sanger. 
Om de lange, rette veiene i Texas der det som er bak deg, er bak deg, og det som er foran deg, er noe godt. 
"Wait for me" er et håp om at livet også kan være slik. 
Det er blitt en saktebrennende sang med dumpe trommeslag og en forsiktig fele, en sang som venter på at noe skal skje. 

"Love soldiers on" ble skrevet mens hun iakttok gårdsarbeiderne. 
Hold hodet lavt og stå på. 
Arbeid fører fram, for kjærligheten også. 
Den jobber ufortrødent videre, om du vil eller ei. 

Lock it out and don't return its call 

swear you don't know its face at all 

Throw it in the river, lose it in the storm 

It will show up in its bandages tomorrow at your door. 

En ny kjæreste dukket opp etter skilsmissen fra bandets trommis, og i dag er Tift Merritt mor til en ett år gammel datter. 

"Icarus" ble skrevet etter å ha sett på fuglene på gården, og det svevende lydbildet forklarer hvorfor noen sammenligner henne med Joni Mitchell. 
Musikalsk er ellers Emmylou Harris nærmere. 

Etter Texas flyttet hun låtskrivingen til hytta i California. 
En tung spasertur ble til "Heartache is an uphill climb". 
Den begynner som en pianoballade og skifter gir etter et drøyt minutt. 

En månelys natt i naturen ble til "Proclamation bones", noe nær en Dylan-låt i økt tempo. 
Sammen med åpningskuttet "Dusty old man" er det platens mer rockende øyeblikk. 

Låtskrivingen fortsatte i New York med "Something came over me", skildringen av en brå følelse av lykke idet hun kommer opp fra undergrunnsbanen. 
"Eastern light" er på den annen side triste minner som melder seg mens hun ser ut over East River. 

På en flyplass traff hun Sam Beam, kjent som Iron & Wine. 
Han tilbød seg å høre på de nye sangene og endte som medprodusent. 
Han synger på tre av kuttene, noe som gjør vakre "Something came over me" enda et hakk bedre. 

En annen deltaker er MC Taylor. 
Han er kjernen i Hiss Golden Messenger, som kom med albumet "Heart like a levee" i fjor høst. 
Der var Merritt duettpartner i nydelige "Happy day (Sister my sister)", så spor for all del den opp hvis du liker henne. 

Resten av bandet er Marc Ribot (gitar), Eric Heywood (steelgitar) og Jay Bellerose (trommer). 
Det ble satt av fire dager til opptak i Los Angeles. 
Mer kunne ikke Merritt bruke. 
Hun var gravid i sjette måned og satte deretter kursen mot hjembyen Raleigh i Nord-Carolina. 

Tittelkuttet "Stitch of the world" er hennes ønske for den lille datteren: 

Just must empty your pockets of stones 

that light-hearted you may go 

into the stitch of the world 

Merritt har latt seg inspirere av tingene rundt seg og setter dem i en større sammenheng. 
Humøret i sangene skifter som det gjør i livet ellers, men hun lar det tone ut med håpefulle "Wait for me": 
Wanna do right by my baby, and my baby gonna do right by me. 

Beste spor: 
"Heartache is an uphill climb", "My boat", "Love soldiers on", "Something came over me". 
