Dette rekordmålet sikret tysk avansement
(Tyskland-Algerie 2-1 eeo) Da Mesut Özil scoret i den andre ekstraomgangen, sikret han tysk avansement og VM-rekord samtidig. 
Aldri før har så mange VM-mål blitt scoret etter 90 spilte minutter. 

Mesut Özils scoring var dette VMs 14. scoring etter 90 spilte minutter. 
Da Abdelmoumene Djabou reduserte ett minutt på overtid av ekstraomgangen, var det nummer 15. 

Aldri før har det blitt scoret så mange mål etter 90 spilte minutter, og den forrige rekorden på 13 tilhørte VM i 2006. 
Samtidig var Djabous mål det seneste i VM-historien, skriver ESPN. 

Rekorden er imidlertid bare en mager trøst for Algerie. 

- Vant på ren vilje 

For etter at Tyskland slo Algerie 2-1, er den europeiske giganten der de vanligvis er å finne - i en VM-kvartfinale. 

- Vi vant på ren vilje. 
Vi skulle ha scoret i den andre omgangen, men vi spilte også mange dårlige pasninger og inviterte Algerie til kontringer, sier Tysklands landslagstrener Joachim Löw etter kampen. 

15 ganger på rad hadde Tyskland nådd minst kvartfinalen i et VM-sluttspill, og mot Algerie, som i dette verdensmesterskapet allerede hadde kommet rekordlangt, var tyskerne favoritter som aldri før. 

Hadde aldri slått Algerie 

Med rekordmange spillere fra ett lag i startelleveren, hele syv Bayern München-spillere, var grunnlaget lagt for at Die Mannschaft skulle ta seg videre. 

- Skulle Tyskland ryke for Algerie, vil det være VM-historiens største sensasjon. 
Det vil jeg tørre å påstå, kommenterte TV 2s Øyvind Alsaker etter omkring halvtimen. 

Men Tyskland hadde aldri, riktignok ikke på mer enn to forsøk og som Vest-Tyskland (i 1964 og 1982), beseiret Algerie. 

I dag klarte de det, men det satt langt inne. 

Hverken av lagene klarte å score i løpet av kampens 90 minutter, men da innbytter André Schürrle på lekkert vis flikket ballen inn med hælen før to minutter var spilt av den første ekstraomgangen, var det gjort. 

- Jeg scoret et likt mål i Mainz for tre uker siden, men så klart, jeg var litt heldig, sier målscoreren om målet ifølge Goal.com. 

- Vi ville foretrukket å vinne kampen på en annen måte, men algerierne gjorde en god jobb. 
De hindret oss fra å spille vårt eget spill. 
Det spiller ingen rolle hvordan vi vant denne kampen, det viktigste er at vi er i kvartfinalen, sa målscorer Schürrle, ifølge NTB. 

En strålende Rais M'Bohli i Algerie-buret var overlistet, og Algerie klarte aldri å svare ordentlig. 

Artikkelen fortsetter under bildet. 

Istedenfor punkterte Mesut Özil rett før slutt. 
Da hjalp det ikke at Abdelmoumene Djabou reduserte rett før slutt. 
Tyskland er klar for kvartfinale i VM - som vanlig. 

- Visste det ble vanskelig 

- Jeg er glad for at vi er videre. 
Vi visste at det ville bli vanskelig, som vi sa på pressekonferansen. 
Og slik ble det. 
Når vi ikke setter de store sjansene vi har, blir det vanskelige nitti minutter, sier Philipp Lahm etter kampen, og fortsetter: 

- Vi visste vi måtte ta det med ro og ta ekstraomgangene. 
Da har vi tretti minutter på oss, og det lyktes vi med. 

Rusk i maskineriet 

Men i den første omgangen var det Algerie, anført av en løpsvillig Islam Slimani, som var best. 

Flere ganger måtte Manuel Neuer oppsøke farlige situasjoner utenfor egen 16-meter, og han fungerte nærmest som en sweeper for tyskerne med sine 11 berøringer utenfor 16-meteren på de første 45 minuttene. 

- Sweeperen Neuer kan erstatte meg i Manchester United neste sesong, skrev Rio Ferdinand på Twitter. 

Det var tydelig rusk i det tyske maskineriet, men Slimani klarte ikke omsette sjansene i mål, og da han først gjorde det, ble han korrekt avblåst for offside. 

Dermed sto det 0-0 etter de første 45, i en omgang der Tyskland framsto som upresise og tamme mens Algerie virket friske og angrepsvillige. 

Tok grep 

I pausen tok Tyskland-trener Joachim Löw grep. 
Ut gikk Mario Götze, og inn kom André Schürrle. 

Det ga umiddelbare resultater, og i den andre omgangen var Tyskland langt mer frampå og selvsikre enn i den første. 
En god Rais M'Bohli forhindret imidlertid både Philipp Lahm og innbytter André Schürrle på mesterlig vis. 

I mellomtiden fortsatte Neuer storspillet i eget mål, men det gjorde M'Bohli i Algerie-buret også. 

Det måtte ekstraomganger til, men der endte det slik man hadde trodd på forhånd. 

Tyskland slo Algerie, men ikke uten kamp. 
Afrikanerne ryker ut av VM i Brasil med hodet hevet. 

- Algerie har scoret flere mål i dette VM-et (7 mål) enn de har gjort i alle sine tre tidligere VM til sammen (6 mål), melder Opta. 

Nå er det ikke flere afrikanske lag igjen i dette VM-et. 

I kvartfinalen møter Tyskland Frankrike, som tok seg videre på bekostning av Nigeria tidligere i dag. 
