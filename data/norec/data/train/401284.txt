Teateranmeldelse:Med andres blod på hendene 

Kimen på Det Norske Teatret er en gave til Vesaas-fans – og en poetisk thriller for alle oss andre. 

I Kimen av Tarjei Vesaas skjer det to drap. 
Det første er en uforståelig handling av en gal mann, mens det siste er hevnen. 
Vesaas er mest opptatt av det siste, tilsynelatende forståelige drapet. 
Er det menneskelig å ta liv i affekt? 
Og i så fall: 
Hva skiller oss da fra dyrene? 

Det må ha vært vanskelig å flytte Kimen fra skrift til scene. 
Fortellingen er fortalt gjennom et stort antall øyboere, og nesten alle innbyggerne er nødvendige for fortellingens fremdrift. 
Samtidig bærer hver en innbygger, ja, hver en purke, med seg en større symbolikk. 

Hadde Kimen blitt gitt ut i dag, ville HBO og Netflix knivet om å få Vesaas på laget. 

Vakkert, men forvirrende 

Regissør Anders T. Andersen har langt på vei lykkes med å ivareta denne symbolikken. 
På to baktepper projiseres filmer og fotografier. 
Vi ser hunden som bjeffer. 
Purkene som døser. 
Og vi blir med på suggererende reiser inn i skogen. 

Andersen brukte et lignende visuelt konsept i Geir Gulliksens Historie om et ekteskap i fjor høst. 
Da syntes jeg det fungerte dårlig, fordi bildene vekslet mellom å overforklare og forvirre. 

I Kimen er bildene stemningsskapende og mer lavmælte. 
Men det er fortsatt litt forvirrende. 
Hvorfor vises innlandsskog og innsjøer, når vi er på en øy med hav på alle kanter? 

Et kor av øyfolk 

Scenerommet er laget av Dagny Drage Kleiva. 
Hun har satt opp plattinger med flere nivåer, hvorav en er fylt med halm. 
De åtte skuespillerne er i konstant bevegelse. 
De går opp og ned på plattingene med helspente kropper, mens de veksler på å si Vesaas’ ord. 
I starten er det vanskelig å skjønne hva som blir sagt. 

Men etter hvert glir man inn i forestillingens indre logikk og begynner å sette pris på grepet. 
Skuespillerne er som et allvitende landsbykor. 
De er øynene som ser og ørene som ikke vil lytte. 
Det er egentlig en riktig så fin idé. 

Når de i tillegg spiller Adrien Mundens spesialkomponerte folkemusikk akustisk, går forestillingen opp i en høyere kunstnerisk enhet. 

Scener som får hårene til å reise seg 

Men den virkelige kraften i Kimen ligger i de få, men viktige, dialogscenene. 
Julie Moe Sandø er Inga Li, tenåringsjenta som blir drept etter å ha vist interesse for en voksen mann. 
Sandø spiller henne med stor integritet og voksen sensualitet. 
Det er en både fin og spennende karaktertegning. 

Jan Grønli, som spiller Inga Lis beleste far, bærer mye av Vesaas’ filosofi på sine skuldre. 
Dessverre skurrer oppgjørsscenen med sønnen Rolf (Oddgeir Thune), fordi forholdet mellom dem ikke er etablert. 

Men her er også scener som får hårene til å reise seg på overarmen. 
Som når øyas svartkledde sannsigerske Kari Ness (Ingrid Jørgensen Dragland) redder en gutt fra selvmordet. 
Da stopper tiden et lite øyeblikk. 

Denne forestillingen får kanskje en firer, men er verdt en varm anbefaling. 
Gå og se. 
