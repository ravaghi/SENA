Bok:Sinnssyk terrorist mot terrorisme 

BOK: 
Svensk prisvinner setter islamistiske terrorister opp mot et samfunn allerede overtatt av islamofobe, jøde- og innvandrerhatende nasjonalister. 

Johannes Anyuru: 
De kommer til å drukne i sine mødres tårer. 
Roman. 
295 sider oversatt av Håvard Syvertsen. 
Press. 

Johannes Anyurus (1979, debut 2003) nyeste roman, «De kommer til å drukne i sine mødres tårer», åpner dramatisk og blodig, forrykende, kunne man si om man kun var ute etter action og spenning. 
Selv om forfatterens oppgave også her er å holde leseren fast mens han underholder ham, har han et større, mer komplisert og mye vanskeligere ærend å utrette: 

Romanens første av i alt sju avdelinger skildrer tre unge islamske terroristers gruoppvekkende, blodige og bestialske angrep på en tegneseriebutikk i Gøteborg, streamet live på YouTube. 
Det er nærliggende å assosiere til Charlie Hebdo-massakren i Paris i januar 2015, bare at nå dør to av terroristene. 
Den overlevende av de tre ungdommene er den gåtefulle ungjenta Nour, gift med den ene terroristen. 

Herfra går fortellingen i mange byks og tidssprang. 
To år etter attentatet oppsøker jeg-fortelleren den sinnssyke Nour – diagnose: 
«alvorlig schizofreni med psykotiske perioder og hallusinasjoner» - på et høyrisiko rettspsykiatrisk sykehus. 
Det oppstår en forunderlig fortrolighet mellom terroristpasienten og fortelleren – selv en fremmed fugl, forfatter, muslim, som forøker å finne ut av hvem Nour er, hva hennes historie er, hvordan hun har havnet der hun er, hva som har drevet henne. 

Nour – som kanskje heller er belgiske Annika Isagel, hun vet det ikke selv - går ut og inn av forskjellige identiteter der hun lider seg gjennom erindringer fra torturkamre i Midtøsten, der personligheten hennes ble tømt, mens hele romanen hopper fram og tilbake i tid, fortid, samtid og framtid, i et Sverige som på grotesk vis sluser fattigfremmede inn i isolerte gettoer – og som like gjerne kunne være nå. 

Selv mener Nour/Annika at hun drepte og tok liv (les selv for å finne ut hvem) for å bekjempe terrorisme. 
«De kommer til å drukne i sine mødres tårer» er en gåtefull, dramatisk, spennende, gripende og sår presentasjon av et enormt menneskelig, sosialt, psykisk, religøst og politisk kompleks, og en roman som ytterligere styrker Johannes Anyurus frontposisjon i svensk litteratur, og som heldige norske lesere allerede kjenner fra hans forrige roman, «En storm kom fra paradiset» 2013, også den kyndig oversatt av Håvard Syvertsen. 
