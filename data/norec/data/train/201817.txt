Sandisk Sansa Shaker
MINITEST: 
Denne lille saken har flere strenger å spille på. 

Det virker å være en trend blant dagens ungdom (i hvert fall der undertegnede bor) å dele musikken med andre, og da snakker vi ikke om BitTorrent, men mangelen på hodetelefoner. 

Mobiltelefonen eller MP3-spilleren festes i beltespenna for å spille musikk som alle kan høre, og opptil flere ganger hver dag passerer det mobile jukebokser i trettenårsalderen. 

I den sammenheng finnes det nå også flere MP3-spillere som ikke bare lar deg høre på musikk i hodetelefoner, men som også har en innebygd høyttaler som kan glede omverdenen. 

Vi har tidligere testet Creative Zen Stone Speaker, og dagens testprodukt er i samme gate, om enn noe mer myntet på barn. 

Barnevennlige kontroller 

Måten du bruker Sansa Shaker på er litt utradisjonell - i stedet for knapper til alt, er det kun en knapp for å starte/stoppe, mens betjeningene for neste og forrige sang, samt volum, er laget som vridbare hjul i hver sin ende av enheten. 
Enheten slås av og på ved å holde den ene knappen inne, og ved å holde den inne og riste den, spilles en tilfeldig valgt sang (derav shaker i produktnavnet). 

Den slags brukervennlighet gjør i hvert fall at husets treåring klarer å bruke den uten problemer. 
Utformingen gjør at den også lett glir inn i rollen som "mikrofon" når hun spiller sanger. 

En fordel med denne spilleren i forhold til f.eks. nevnte Zen Stone Speaker, er at denne enheten kan bruke helt vanlige SD-minnekort. 
Siden disse har blitt latterlig billige (rundt 30 kroner for 1GB som har plass til 2-300 sanger), kan man med fordel ha ett minnekort til lydbøker og ett til musikk, for eksempel. 
Merk dog at spilleren bare kan spille sangene i sekvensiell rekkefølge som de ble lagt inn, med mindre du rister den. 

Sangene kan enten legges inn ved å koble spilleren til PC-en (da dukker den opp som en ekstern disk du kan kopiere til), eller ved å ta ut minnekortet og bruke en vanlig kortleser. 

Perfekt i baksetet 

Foreldre som er lei av barneplatene vil også glede seg over at Sansa Shaker har 2 hodetelefonutganger, som kan sikre en rolig biltur. 
Lyden fra den eksterne høyttaleren er selvsagt ikke all verden (omtrent som en mobiltelefon), men alle i målgruppen har i hvert fall latt seg begeistre på besøk hos oss. 

Vi har i det hele tatt ikke så mye negativt å si om denne spilleren med tanke på målgruppen, men et lite minustegn kan vi sette ved at den kun støtter MP3-formatet. 
I tillegg er det litt knotete å få opp "topplokket", men samtidig hindrer det barna i å åpne det unødvendig. 

Sandisk Sansa Shaker er tilgjengelig i 512MB og 1GB-utgaver, og hver av dem finnes i rosa og blå. 
Den bruker ett AAA-batteri, som holder til 15 timers avspilling, og det følger med en liten håndfull klistremerker for å "style" den litt. 

Norsk importør er Aronsen. 
