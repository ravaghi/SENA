Veronica Akselsen:«Blod og ild» 

(Via Music / Bare Bra Musikk) 

Sanger som brenner. 

«Blod og ild» er passende beskrivelse av musikken til Veronica Akselsen. 
Datter av Elias Akselsen og solid forankret i taterfolkets rike musikktradisjon, synger hun med kraft og overbevisning om kjærlighet, lengsel og Gud. 
Det er ikke ett likegyldig sekund på denne utgivelsen. 

Blant tatervisene er det også låter av amerikanske countrymusikere i norsk oversettelse, blant dem Hank Williams' «I Saw The Light». 
Låter som «Vi reiser hjem» swinger med en sjelden letthet. 
Andre borer dypt i hjertet, som valsen «Se min ild». 
Dessuten har Akselsen med seg noen av landets fineste musikere, som felespillerne Ola Kvernberg og Daniel Sandén-Warg og multiinstrumentalisten Stian Carstensen. 

BESTE LÅT: 
«Se min ild» 

CARL PETTER OPSAHL 
