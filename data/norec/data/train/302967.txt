Natta, Seltzer
«Natta, Norge» med Thomas Seltzer gir Jon Blund et ansikt, gjesp. 

TV: 
Vi i denne nasjonen av fordommer, handlingslammelse og Facebook-Høyre har mer enn nok å stri med, men vi har også TV2 med de faste postene «God morgen, Norge» og «God kveld, Norge», så det er ikke noe rart i at Thomas Seltzer og hans mannskap døpte den nye serien «Natta, Norge» som hadde premiere mandag kveld. 

Søvnig Forventninger? 
Joda, Seltzer har jo virkelig skapt seg et dirty navn etter mange skarpe sesonger som leder av det tidvis geniale «Trygdekontoret», så vi ville gjerne være med Thomas-toget ut på tur i Norge trill rundt for å treffe «hverdagsmenneskene», som det så fjongt heter i forhåndsreklamen. 

Det gikk fem minutter, så begynte søvnen å banke forsiktig på døra. 
Gjesp. 

Sovetablett «Natta, Norge» funker ikke som parodi på noe som helst, hvis det var intensjonen. 
«Natta, Norge» er i beste fall en fin liten sovetablett som i uttrykket baler rundt i et landskap av slapp satire, «Norge rundt», «Der ingen skulle tru at nokon kunne bu», «Midt i smørøyet» og tilsvarende serier som tidligere er laget av mer eller mindre hippe folk fra ring 2 og 3 - som på død og liv skal rundt i landet eller finne rare ting i den store og gale verden. 
Puh. 

Transportetappe 
Seltzer er selvsagt så bra som bare han kan være, men ideen og gjennomføringen har verken sjarm, nerve, humor eller alvor nok til at det er verdt å bruke tid på i det hele tatt. 
Det er rett og slett dørgende kjedelige, uten mål og mening, helt uten klo. 
Ikke er det spesielt ironisk spennende heller. 
«Natta, Norge» vil nok om noen år bli sett på som en transportetappe der alle sammen var enige om at det var en fin tur på Statens satser for diett, et frikvarter fra «Trydekontoret». 

Jeg er temmelig sikker på at selv Trygdebeistet hadde store problemer med å holde seg våken den halvtimen det tok å være med Seltzer til Finnmark for blant annet å undersøke fenomenet gannin: 
La barna ganne, sier nå jeg. 
Og, Jarl Goli ble også satt under coachinglupen, kleint nok. 

Sekk og lue 
Til opplysning: 
Det er ikke lov å sovne under et progam som skal anmeldes, men det skjedde et sted underveis i ganningen der oppe i herlige Finnmark. 
Og - da vil du kanskje riste på hodet, men vi iler til med å si at «Natta, Norge» derfor ble sett med friske øyne i dag - uten at det hjalp. 
Holdt jaggu på å sovne igjen. 
Er jeg sovesyk? 

Seks episoder 
Det skal legges til at anmeldelsen er bygd på den første av i alt seks episoder. 
Dette kan altså selvsagt ta seg opp, og Seltzer skal ha for en ting, han gir Jon Blund et ansikt: 

Hvem er denne karen med sekk og lue på? 
Han likner litt på nissen i grunn. 
Det er ikke han, det er Jon Blund. 
Han besøker store og små. 

God natt, Thomas, og takk for valg av bra vignettmusikk fra Hellbillies. 
