Immortal:«All Shall Fall» 

(Nuclear Blast/Indie) 

Gnistrende tilbakekomst på plate. 

Det er fremdeles mørkt, grimt og helvetes kaldt i Blashyrkh - tekstforfatter Demonaz' oppdiktede, frostbitte univers som herjes av krig og åtselfugler i alle varianter. 
Alt er med andre ord som før, syv år etter forrige plate. 
Mest påfallende er nok Immortal-soundet, som har gått gjennom en renselsesprosess ved hjelp av produsentlegenden Peter Tägtgren, og konservative kritikere vil kanskje si at black metal ikke bør låte så rent, men for oss andre er lyden her en åpenbaring som får frem dynamikken i instrumentbrekkene, Abbaths strupevokal og de kvernende gitarene på en helt annen måte enn før. 
Og den brautende majestetiske «Unearthly Kingdom» er årets mektigste metallåt - basta! 

ANBEFALTE KJØP: 
«The Rise Of Darkness», «Norden On Fire», «Mount North» og «Unearthly Kingdom». 
