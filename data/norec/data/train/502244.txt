Taake – på den gode, gamle måten
Visst har blackmetalsjangeren gjennomgått en rivende utvikling siden den spede oppstart her i byen for et kvart århundre siden. 

Konsert med Taake 

Beyond The Gates-festival, Røkeriet, USF 

Akkurat som i gamle dager - på godt og vondt 

Ekstrem-metal er blitt stuerent. 
Og kanskje også litt snillere. 
Men det finnes fremdeles band som tør å ta en liten tur tilbake til røttene slik Taake gjør på fredagens festivalkonsert på USF. 

Men det er ingen grunn til å gjøre det til en vane. 
For mye har forandret seg. 
Der publikum tidligere i stor grad besto av lokale kvisete tenåringer med svartfarget langt hår virker det som om en stor del av tilhørerne under årets Beyond The Gates-festival utgjøres av tilreisende fra hele Europa. 

Godt voksne, i overveiende grad menn, ikledd svart. 
Håret er blitt tynnere og gråere, men skjegget desto lengre. 
Det skulle heller ikke overraske om årets festival er blant de musikalske arrangementene som trekker flest utlendinger til Bergen. 

Mens stadig flere av de eldre bandene med årene har nærmet seg et musikalsk uttrykk som er godt spiselig også for menigmann, velger bergenske Taake under fredagens konsert å gå tilbake til der det hele startet. 
I form av å vie hele konserten til materialet fra den aller første platen som kom ut for omkring 20 år siden. 
Musikk som ikke har vært fremført live på mer enn 15 år. 

«Nattestid ser porten vid» heter den og ble innspilt i Grieghallen like før årtusenskiftet. 
I stor grad et soloprosjekt fra vokalist, gitarist og komponist Hoest, alias Ørjan Stedjeberg. 
De norske tekstene har sterke referanser til norsk natur, død og djevler, men er ellers ganske fri for leflingen med satanisme som kjennetegnet sjangeren på den tiden. 
Og det gjøres heldigvis også med et lite glimt i øyet. 
Å fremføre gammeldags blackmetal i 2018 uten en viss grad av selvironi er mest patetisk. 

Det låter kompromissløs «oldschool» blackmetal på USF denne kvelden. 
Med to gitarister, bass og trommer i bandet føles møtet med Taake nærmest som å bli overkjørt av en dampveivals. 
En kompakt vegg av lyd som knapt gir publikum i det fullsatte Røkeriet et øyeblikks pusterom. 
Ingenting for sarte sjeler selv om volumet på ingen måte er plagsomt høyt. 

Å få tak på tekstene er derimot et håpløst prosjekt. 
Skal du vite hva det synges om, må du finne tekstene på nettet. 
Frontmann Hoest snerrer og growler på en måte som mest kan minne om Gollum i filmen «Ringenes herre». 
Hopper og spretter rundt på scenen, og stiller på slutten med veltrent bar overkropp. 
Mens resten av bandet nøyer seg med å svinge med det lange håret som en propell. 

Selv om det meste gjøres på gamlemåten, er det ingen tvil om at Taake låter atskillig mer musikalsk modent enn da de opptrådte på den første av Bergens store metalfestivaler, Hole In The Sky, for 18 år siden. 
Nå har også Taake blitt snillere med tiden. 
I hvert fall når de vil. 
I fjor holdt bandet en konsert på Vulkan i Oslo under Bylarm. 
Da med flere låter fra de senere årene. 
Her var uttrykket atskillig mer tilgjengelig og lå til tider nærmere tradisjonell tungrock og metal. 

Og kanskje er det dette som er Taake av i dag. 
For selv om det er morsomt å flørte med fortiden en gang i blant, må det sies at jeg foretrekker den moderne utgaven. 
