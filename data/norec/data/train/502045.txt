«The Workshop» er en brennaktuell politisk film
Et Europa i krise danner rammen for dette kammerspillet om arbeidsløs ungdom. 

Betegnende nok har «The Workshop» norsk premiere bare dager etter at det ytterliggående høyrepartiet Lega vant valget i Italia sammen med den populistiske Femstjernersbevegelsen. 
Tilfeldig er det ikke, bare veldig symptomatisk for situasjonen i dagens Europa. 

I «Klassen» (2008) skildret Laurent Cantet de politiske og sosiale utfordringene i en parisisk forstad, slik de artet seg i et klasserom for ti år siden. 

I «The Workshop» samler han igjen en gruppe ungdommer på en slags skolebenk, denne gangen i den sørfransk kystbyen La Ciotat, som sliter med å komme på beina etter at hjørnesteinsbedriften, skipsverftet, ble lagt ned for noen år siden. 

Ungdommen er arbeidsløs, skolebenken et slags NAV-kurs der deltakerne skal jobbe frem en kriminalroman med byen og dens særegenheter som bakteppe. 
Kurset lederes av Olivia Dejazet (Marina Foïs), en fetert kriminalforfatter hentet inn fra Paris. 
Gnisninger oppstår raskt i den etnisk og klassemessig sammensatte gruppen. 
Årsaken heter Antoine (Matthieu Lucci), en åpenbart begavet ung mann med dragning mot ytterliggående voldsfantasier og hang til provokasjoner. 

Gitt at de jobber med en thriller, og sett i lys av at Olivia selv skriver ganske rått i egne bøker, blir gruppen og Olivias reaksjoner på skriveriene hans en både paradoksal og interessant observasjon av forholdet mellom virkelighet, litteratur og iscenesettelse. 
Dette aspektet belyses ytterligere gjennom Antoines dataspill og Olivias surfing på Facebook-siden hans. 

Noe av årsaken til reaksjonene er selvsagt at Olivia, og vi, aner at det under Antoines provokasjoner kan ligge en politisk og rasistisk nasjonalisme. 
På den ene siden problematisk for gruppen og dessuten dypt bekymringsfullt, på den andre siden en kilde til litterær research som kan være nyttig for romanen Olivia arbeider med. 

Disse paradoksene løper som en linje gjennom en film der det på fransk films maner diskuteres mye. 
Samtalene rundt mulige litterære plott bringer frem informasjon om byens nære og radikale fortid, hvordan ungdommenes egne historier er knyttet til denne fortiden og hvordan deres egne familiehistorier kan bli en kreativ kraft i den litterære prosessen. 
Men de leder også ut i konfrontasjoner knyttet særlig til terrorisme og de siste årenes terroranslag i Frankrike. 
Nice og Bataclan kommer stadig opp. 
22. juli nevnes også. 

Med Antoine som en både gåtefull, kompleks og provoserende drivkraft, skifter så filmen form. 
Thrilleren det jobbes med på kurset, biter virkeligheten – og den naturalistiske filmen – i halen. 
Ett spørsmål peker seg ut: 
Hva kan få et menneske til å drepe? 
Og hva er drivkraften for den unge mannens stalking av Olivia? 
Uvissheten gir en tidvis intens spenning, der utfallet er like uforutsigbart som Antoine selv. 

Med blikket hvilende på denne hvite, sinte unge mannen, driver filmen en slags undersøkelse av hva som kan lede til radikalisering. 
Cantet og medmanusforfatter Robin Campillo peker på noen årsaker, men akkurat her er ikke filmen videre kompleks, snarere tvert imot. 
Likevel har den en viss eleganse, og maler frem noen besnærende kontraster mellom marinaen med sine luksusbåter, naturen – like vakker og innbydende som den er karrig og tørr – og verftet, denne samtidsruinen som fortsatt preger byens topografi og psyke. 
Og slik de tre elementene gir næring til kriminalromanen som skal skrives, tjener de også som bilde på jordsmonnet denne europeiske ungdommene henter næring fra. 
