Millas fornemmelse for svev
Egentlig trodde jeg lenge at dataspill-thrillerne i Resident Evil-serien ble laget for at Jovovich-familiens huslege i Kiev skulle kunne sjekke at Milla var frisk og ikke hadde lagt på seg siden forrige film. 

Men i «RE Afterlife» beholder hun tøyet på gjennom en hele den deppe-stiliserte handlingen om at verden nok en gang blir antatt utsletta av menneskeskapte virus, og det er for få vegetarianere blant zombiene. 

Jovovich har kort hår, hun hiver ninjastjerner som en ukrainisk skiskytterske og hun kan sveve johnwooisk mens hun kutter halser som havreaks. 
Og det dukker opp flere av henne. 
En skokk med Milla-er har fornemmelser for vold. 
Men det finnes også en eneste uforliknelig Hennes Egentlighet, og hun kommer for å ta den Matrix-inspirerte solbrillefyren, men han stikker tingene sine i henne sånn at hun blir forurensa med noe som likner metalliske sædceller. 
Sånne filmer er sånn. 

Dermed oppdager vi også at Jovovich ser voksen ut for første gang. 
Med denne filmen har verden mistet ei jente. 

Utover treffer Alice folk som vil at hun skal ta dem med til Eventyrlandet, og så skyter alle på alt, og zombiene dingler tulipanisk med hodet på dauingers vis. 
Det er nydelig filma i fantastiske bilder, men direkte nyskapende er ikke Paul W.S. Anderson i denne filmen. 

For oss som driver med den slags, er det interessant at Milla slåss med en kopi av de utagerende plantene som The Apprentice strever med på planeten Felucia Imperial i spillet «The force unleashed». 
