Netgear N600
Ett hakk under toppmodellen - hva skiller? 

For to år siden testet vi WNDR3700 som er forgjengeren til N600/WNDR3800. 
Det var også en ruter som sendte på begge frekvenser. 

Dagens N600 er svært lik av utseende, og bygger videre med disse funksjoner: 

Spesifikasjoner: 

802.11n Dual band 2,4 GHz og 5 GHz4 Gbit nettverksporter - 1 WAN portIPv6 støtte300+300 MbpsQoSDLNA media streamingUSB lagring eller printingTilgang til USB-lagringsenhet via apper på iPhone eller AndroidBrytere for av/på av trådløst og strøm 

Ruteren er i svart, blank plast og er svært monteringsvennlig. 
Den kan ligge flatt, henges på veggen i begge retninger med kryssåpninger på undersiden eller stå på en fot. 

Tilkobling 

I motsetning til andre rutere kommer ikke Netgears nyeste rutere med noen CD med programvare som sørger for å sette i gang installasjon. 
Du skal bare slå av modemet, koble til ruteren, koble den til PC med nettverkskabel og starte en nettleser. 
Så venter du litt og så skal ruteren og nettleseren begynne å snakke sammen. 
Hvis dette ikke skjer av seg selv, eller man blir for utålmodig, kan man skrive "routerlogin.net" i adressefeltet på nettleseren, så skal det etableres kontakt. 
Og det gjorde det. 

Du kan så velge assistert oppsett med Netgear Genie - den nesten automatiske konfiguratoren - eller mauell innstilling. 
Genie fant ikke ut av Telenor sin ADSL bruker PPPoE, så vi måtte inn og velge de riktige parameterne "for hånd". 
Når det var gjort gikk alt videre i den skjønneste orden. 

Netgear Genie har både Grunnleggende og Avansert modus, og du kan også få den i norsk språkdrakt. 

Standardinnstillingene er utmerkede, du trenger egentlig bare bytte passord så er du i gang. 
Men mulighetene for å tilpasse ruteren er omfattende. 
Noe vi la merke til er at topphastigheten til 2,4 GHz var satt ned til 130 Mbps som standard. 
Har du en moderne PC med tilsvarende trådløst nettverkskort og gode antenner får du ikke full hastighet før du setter denne opp til 300. 
På den annen side legger du mindre beslag på båndbredde i dekningsområdet hvis du justerer den ned. 
Har du ikke trådløse klienter som klarer 300 Mbps er det bortkastet. 

Forøvrig byr N600 på gjestenett både på 2,4 GHz og 5 GHz, som i utgangspunktet ikke gir adgang til annet enn Internett. 
Du kan imidlertid åpne for dette, og også for at flere gjester kan dele filer seg i mellom uavhengig av ditt eget nettverk. 

Ruteren har også en omfattende foreldrekontroll hvor du kan filtrere netttjenester og nettsteder basert på en lang rekke elementer. 
Du kan også selv velge blant nøkkelord som "nakenhet", "sex", "våpen" osv. 

Du kan også slå av og på det trådløse nettverket til faste tider, i tillegg til den manuelle knappen på forsiden. 

USB-tilkoblingen støttes i Netgears ReadySHARE, og kan brukes til deling av lagring på USB-disk eller minneplugg, du kan også dele en skriver. 
Du kan også få tilgang til denne lagringen via Internett, det finnes også apper til iOS og Andoid. 

Ytelse 

Netgear N600 støtter som navnet sier 2 trådløse datastrømmer på tilsammen 600 Mbps. 
Dette innebærer 4 strømmer på 150 Mbps, 2 i 2,4 GHz området og 2 i 5 GHz området. 

Dette gir meget gode hastigheter, både med 2 og 3 antenner hos klientene, både på 2,4 GHz og 5 GHz. 

Ikke minst rekkevidden er god, begge de nyeste Netgear-ruterne vi har testet er overlegne på rekkevidde, og de eneste som klarte å gi dekning på 5 GHz fra mønet til kjelleren i vår bolig på 2-etasjer pluss hems. 

Sammenligner vi med toppmodellen N900 som har totalt 6 strømmer mot N600 sine 4 strømmer, ser vi at N600 ligger noen hakk under, spesielt når du har en klient med støtte for 3 antenner. 

Konklusjon 

Netgear N600 er en svært avansert, men likevel brukervennlig ruter med et omfattende repertoar av tjenester. 
Både hastighet og dekning er utmerket, helt i toppklasse for rutere i denne prisklassen. 
