Spillanmeldelse:«The Secret World» 

(VG Nett) 
Etter å ha vært i produksjon i mer enn seks år er endelig norske Funcoms enorme «The Secret World» klart. 
Og det ser jaggu ut til å levere. 

Storspillet «Age of Conan» ble aldri den massive suksessen norske Funcom hadde håpet på. 
Nå er spillverdenens øyne rettet mot Funcom på ny. 

I dag lanserer de offisielt sitt onlinespill «The Secret World». 
Og etter rundt 40 timer i denne virtuelle verdenen, ser det så langt ut til at Funcom har lært av sine feil. 

«The Secret World» foregår i vår virkelige verden, hvor premisset er at alle konspirasjonsteorier, alle myter og legender, er sanne. 
I tillegg til at vi får vandre rundt i storbyer som New York, London og Seoul, får vi også besøke myteomspunnede områder som Egypt og Transilvania. 

Vi får oppleve alt fra klassiske zombier og sjømonstre til storslagne kamper mellom vikinger og mayaindianere, som i Funcoms mytologi skal ha blitt utkjempet for over 1000 år siden. 
Det hele er med på å gi «The Secret World» en helt unik, og skrudd, identitet. 

Det er tre hemmelige organisasjoner spillerne kan bli med i, Templar, Illuminati og Dragon. 
Medlemmer av disse kan prate med hverandre og spille sammen i grupper på tvers av tilhørighet i historie-oppdragene. 

Men de tre gruppene kan også kjempe mot hverandre. 
Både i tradisjonelle arenaer og kampsoner, og i et stort område hvor organisasjonene kjemper for å holde på fire viktige fasiliteter. 
Denne krigssonen er alltid åpen, og kan inneholde flere hundre spillere på én gang. 

Dersom man kontrollerer disse fasilitetene, vil hele organisasjonen din bli styrket. 
Det vil bli spennende å se hvor viktige og dramatiske disse kampene blir når spillerne begynner å forstå spillet skikkelig. 

Også evnesystemet og karakterutviklingen er blitt endret radikalt i forhold til andre onlinespill. 
Spillet er nemlig blottet for erfaringsnivåer og forhåndsbestemte klasser. 
Karakterbyggingen baserer seg i steden på at du setter sammen ulike evner slik du selv ønsker. 

Her er det utrolig mye forskjellig å velge mellom. 
Du kan bruke alt fra sverd og magi til pistoler og maskingevær. 

Funcom ønsker at det skal være mulig å finne sin egen, unike stil, noe som ser ut til å fungere så langt. 
Det er mange artige, nyttige og spektakulære evner man kan lære seg, og jeg kan se meg selv fikle med forskjellige «builds» i timevis så snart jeg når spillets senere stadier. 

Hva slags utstyr du har spiller fortsatt en rolle, og det er slik man skiller erfarne spillere fra de mindre erfarne. 
Men Funcom har sørget for at alt utstyret som påvirker evnene til figuren din kun er talismaner som ikke vises på figurens ytre. 
Dermed kan du kle deg akkurat slik du vil, uten at det skal påvirke spillestilen din. 

Men selv om Funcom har gjort mye nytt i «The Secret World», har ikke kampsystemet opplevd like mange nyvinninger. 
Det meste kjenner vi fra de fleste onlinespill i senere tid. 

De har prøvd å skape mer dynamikk ved å gjøre unnamanøvre til en sentral del av kampene, men i bunn og grunn er dette noe vi allerede kjenner fra før. 

Funcoms nye storsatsning blir nok ingen utfordrer til «World of Warcraft», som fortsatt styrer MMO-markedet med jernhånd. 
Men det er forfriskende å se at Funcom slettes ikke prøver å utfordre de etablerte storspillene. 

De prøver å gå sin egen sti, de vil utvikle sjangeren videre. 
At det samtidig er et veldig godt spill tar jeg som en svært velkommen bonus. 

PS: 
Dette er en anmeldelse av den første delen av spillet. 
Vi kommer tilbake med en ny anmeldelse i høst som tar for seg resten. 

THE SECRET WORLD Plattform: 
PC Genre: 
Online rollespill Alder: 16 Cirka pris: 399,- Utvikler: 
Funcom Utgiver: 
Funcom/EA 
Mer info 
