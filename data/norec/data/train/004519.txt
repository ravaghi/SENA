The Second Best Exotic Marigold Hotel
Filmens hjertelag kan ikke fornektes. 

The Second Best Exotic Marigold Hotel er oppfølgeren til The Best Exotic Marigold Hotel fra 2011. 

Og selv om den viderefører forgjengerens oppskrift, ved å utsette solide skuespillere for enkle, såpeserieaktige intriger og problemstillinger, er den et hakk bedre. 

Kanskje er det fordi jeg kjenner figurene fra før, at det er enklere å få fot for historien, men filmens hjertelag kan rett og slett ikke fornektes eller ignoreres. 

Dette er pensjonistkos med store doser varme, humor og livsinnsikt, om enn av den litt glatte og forenklede varianten. 

Sender anonym speider 

The Best Exotic Marigold Hotel er et lite, intimt hotell i Jaipur i India, bebodd av britiske pensjonister. 

Nå vil eierne Sonny (Dev Patel) og Muriel (Maggie Smith) ekspandere, i samarbeid med en amerikansk hotellkjede. 

Han får høre at de sender en anonym speider for å sjekke ut hotellet, og når Guy (Richard Gere) dukker opp, er Sonny sikker på at han er denne speideren, og satser alt på å sikre Guy et uforglemmelig opphold. 

Dette er selvsagt bare en av flere historietråder i filmen. 

Her videreføres også det uavklarte forholdet mellom Evelyn (Judi Dench) og Douglas (Bill Nighy). 
Norman (Ronald Pickup) mistenker at kjæresten Carol (Diana Hardcastle) er utro. 

Og Sonnys sjalusi vekkes rett før hans eget bryllup med Sunaina (Tina Desai). 
Regissør John Madden greier å veksle mellom alt dette uten at publikum forvirres. 

Føles aldri kleint 

Ett av mine ankepunkter på forrige film, var at flotte skuespillere ble kastet bort på skvip. 
Den følelsen får jeg ikke denne gangen. 

Det kan virke som om manusarbeidet er gjort bedre, for selv om mange av problemstillingene i filmen er de samme, både når det gjelder kjærlighet og alderdom, så føles det aldri kleint, slik som sist. 

En ting man selvsagt kan kritisere filmen for, er at den kan fremstå som en slags nostalgitripp tilbake til det britiske imperiets storhetstid, da den rike overklassen kunne la seg oppvarte som konger av indisk tjenerskap. 

Men det ville også vært en litt i overkant sur måte å se filmen på. 

The Second Best Exotic Marigold Hotel gir hyggelige gjensyn med blant andre Judi Dench, Bill Nighy og Richard Gere. 

Det slo meg mens jeg så filmen at jeg elsker Maggie Smith, som i sitt 81. år fremdeles har autoritet og utstråling foran kamera. 

I rollen som Muriel formidler hun alderdommens gleder og sorger gjennom en figur som kan virke sur og bister, men som i neste øyeblikk plutselig har de mildeste øynene du har sett. 

Slike prestasjoner gjør The Second Best Exotic Marigold Hotel til en hyggelig filmopplevelse. 
