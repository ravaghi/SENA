Setter indie- og metal-hjerter i brann
Deafheaven fra San Francisco server besnærende black metal i postrock-tapninger. 

ALBUM: 
San Francisco-duoen Deafheaven har satt både indie- og metal-hjerter i brann med sin velfungerende fusjon av black metal og postrock. 
Grepene er kanskje ikke så radikale som man skulle tro. 

Burzum hadde definitivt elementer av begge deler i sin måte å bygge saktegående klimaks og å skape lys i mørket på. 
Dog, måten kontrastene spilles opp mot hverandre på «Sunbather» tydeliggjør effekten i mye større grad. 
Og resultatet er ganske så besnærende musikk. 

I hovedsak handler det om fire langstrakte komposisjoner som blir rammet inn av tre nærmest ambiente og atmosfæriske innslag. 
Det er intenst, vakkert og suggererende om hverandre. 
Melodier og riff mer antyder enn insisterer og lar låtene vokse seg store og sterke i sitt eget tempo. 

My Bloody Valentine i black metal-drakt, mener noen. 
Liker du kontemporære amerikanske, ekstreme metal-band som Nachtmystium og Wolves in the Throne Room, tipper jeg du vil finne mye meske deg i her. 
