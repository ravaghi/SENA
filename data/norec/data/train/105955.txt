Borknagar:«Universal» 

(Indie Recordings) 

Progressivt metal- attakk. 

Det er fremdeles mye black metalbuldring igjen i Borknagars uttrykk, men bandets ideolog, Øystein G. Brun, har mer enn noensinne fjernet seg fra svartmetallens menneskehat til fordel for en naturreligiøs fascinasjon. 
Med ekstremt musikalsk spenn trer det naturmytiske i tekstene også enda bedre frem. 

For dette er en imponerende, vellykket plate - storslått og svulmende der lange, majestetiske prog-gitarpartier avløses av rasende dobbeltløp fra Borknagars nye, amerikanske trommis. 
Også vokalist Vintersorg bruker stemmen for hva den er verdt, enten han er i growl-humør nederst i svartmetall-kjelleren eller som høystemt anfører av de lysere partiene. 
«Universal» har det meste! 

BESTE LÅT: 
«Reason» 
