What To Expect When You're Expecting
Lettvint om graviditet på Hollywoodsk. 

What To Expect When You’re Expecting kan oversettes med 
Hva man kan forvente når man venter barn. 

Hvor mange ønsker egentlig å se en romantisk komedie om graviditet i et samfunn der selvdyrkende mennesker blir stadig eldre før de setter barn til verden? 

Filmen er ok, men trykker på litt for mange av de forventede knappene. 

Problemstillingene står i kø, men alle behandles på forenklet vis. 

Filmens ventende par 

Vi møter flere par som venter barn under ulike omstendigheter. 
Rosie (Anna Kendrick) og Marco (Chase Crawford) blir gravide etter en one-night stand. 

Wendy (Elizabeth Banks) og Gary (Ben Falcone) blir gravide etter å ha prøvd i evigheter. 

Holly (Jennifer Lopez) og Alex (Rodrigo Santoro) har gitt opp, og vil adoptere. 

Mens Jules (Cameron Diaz blir gravid med sin partner i Skal vi danse, Evan (Matthew Morrison). 

En Hollywoodsk forsmak 

Filmen forsøker å berøre de fleste sider av en graviditet, som frykten, gleden og alle de andre ambivalente følelsene som følger med. 

Alle som har barn vil kjenne igjen elementer fra egne opplevelser, mens de som har det til gode, vil få en liten Hollywoodsk forsmak på hva de har i vente. 

Filmen er basert på Heidi Murkoffs populære bokserie om graviditet, men regissør Kirk Jones nøyer seg med brede penselstrøk. 
Han er først og fremst ute etter å fortelle en lett fordøyelig kosefilm, uten å gå dypt inn i problemstillingene. 

En latter eller to 

Filmens største hjerte tilhører Elizabeth Banks, som tilfører en liten dose hverdagslig troverdighet som Wendy. 

Cameron Diaz greier ikke å tilføre mye til en dårlig skrevet figur, mens Jennifer Lopez er uvant nedpå som vordende adoptivmor. 

Mennene i filmen er mindre interessante, selv om en vogntrillende vennegjeng bidrar med en latter eller to. 

Litt tamt og innholdsløst 

What To Expect handler om vesentlige livserfaringer, men har ikke så mye å si om dem. 
Det blir litt tamt og innholdsløst. 

Jeg hater den ikke, men filmen blekner totalt når den settes opp mot andre filmer med lignende tema, spesielt latterfesten Knocked Up, som samtidig sa mye sant og klokt om det å vente barn. 

Så jeg ser heller den en gang til fremfor What To Expect When You're Expecting 
