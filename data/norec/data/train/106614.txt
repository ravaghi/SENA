Mods:«Gje meg litt merr - de beste» 

(Sonet/Universal) 

En usedvanlig forseggjort norsk samleplate, dette: CD + DVD med tre amatørfilmopptak, samt et fyldig hefte med alle tekster og et essay. 
Synd bare, at det musikalske innholdet (22 låter) er så tett innpå det ulyttbare. 
Våre tanker går i denne vanskelige tiden til talentfulle Morten Abel, som ved gjentatte anledninger har uttalt at Stavanger-orkesteret Mods var noe som «skjedde i et annet liv». 
Det har han krav på å bli forstått på. 
De tre Mods-albumene «Revansj» (1981), «Amerika» (1982) og det atypiske, engelskspråklige «Time Machine» (1983) kan trygt betraktes som relikvier fra en mørkealder, selv om spesielt det siste - underrepresentert her - rommer et og annet hint om det som skulle komme og fortsatt kommer fra Abel-hold. 
Ellers går det i en litt merkelig, anstrengt blanding av ekstremblek «new wave», uforløste flinkisrockambisjoner og dansebandpop (Norsktopp-slageren «Tore Tang»). 
«Gje meg litt merr» er et bevis på at det kan være mer enn én akt i en norsk popstjernes liv. 
Den (tror jeg) genuint sky Abel gremmes ganske sikkert ved tanken på dens utgivelse. 
Vi får håpe hans kommende soloalbum får oss alle til å glemme. 

MORTEN STÅLE NILSEN 
