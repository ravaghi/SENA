Deppa Johnny Depp
Action/drama/sci-fi/thriller 

USA 2014 

Manus: Jack Paglen 

Aldersgrense: 
11 år 

Egnethet: 
Ungdom/voksen 

Dr. Will Caster (Johnny Depp) er verdens fremste forsker på kunstig intelligens. 
Hans partner og kone Evelyn (Rebecca Hall), er også en fremragende forsker. 
Sammen forsker de på mulighetene for å skape en datamaskin som ikke bare er rask og smart, men som kan føle og som vet om sin egen eksistens. 

Noen mener han leker Gud, andre ser på ham som en superstjerne. 
Men plutselig endrer alt seg da Caster og en rekke av hans kolleger blir ofre for et attentat av aktivister. 
Før han dør, laster hans kone opp alt han har i hodet i håp om å redde en av verdens mest brilliante hjerner. 

Det hele utvikler seg og får katastrofale følger for hele verden. 
For å stoppe Caster, som tar over alt etter hvert, må nemlig Internett ødelegges. 

Filmen prøver å komme med noen advarsler om dagens teknologisamfunn, men den klarer ikke helt å nå inn. 
Deler av historien er interessant, men det er lite nytt som presenteres, og Johnny Depp virker deppa og søvnig gjennom hele seansen. 

Mye av det som er bra i filmen handler ikke om teknologi, men om en enorm kjærlighet mellom to mennesker som sliter med å ta farvel med hverandre. 

Filmen er mer trist enn tankevekkende, og noen spennende thriller er den i alle fall ikke. 
