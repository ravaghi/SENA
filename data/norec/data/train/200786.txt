Nokia N93
Nokia prøver å tirre på seg store deler av elektronikkbrasjen om dagen. 
For nå går finnene rett i strupen på digitalkamera- og videokameraprodusentene. 
Vi har testet supermobilen N93. 

Vi må innrømme at vi hadde høye forventninger når Nokia N93 ramlet ned på testpulten vår. 
For kun én uke siden testet vi nemlig kameramobilen N73, og vi var over oss av begeistring. 
N73 var da en av de aller beste mobilene vi har testet i 2006. 
Hva da med Nokia N93, som faktisk er utstyrt med enda mer moro, både når det gjelder kamera og annen funksjonalitet. 

Altfor stor 

Allikevel er ikke første inntrykk udelt positivt. 
Der N73 hadde et relativt kledelig, men kjedelig design, er N93 i det store og hele ut en massiv klump. 
Nå skal det sies at denne mobilen langt fra er noen telefon for massemarkedet, og således skal den vel ikke sammenlignes med slike mobiler. 
Allikevel må det sies at Nokia N93 er enorm, med dimensjoner på 56 x 118 x 28 mm og en vekt på 180 gram. 

Selv om det er snakk om en gigant av en mobil klarer N93 allikevel det kunststykket å virke ganske kul. 
Det sorte designet på vår modell gjør nemlig N93 til en stilig telefon. 
Men det bør nok sies at såkalte feminine hender vil drukne i denne mobilen. 
Tastaturet er da også ypperlig for digre herrehender, med store behagelige taster. 

N93 er en mobiltelesom det er vanskelig å sette i bås. 
For selv om den ser ut til å ha et klassisk foldedesign er dette langt fra en vanlig flippmobil. 
For utover det vanlige foldedesignet har denne mobilen roterbar skjerm, noe som gjør at den kan brukes i en rekke forskjellige modus. 
N93 virker i så måte som oppfølgeren til fjorårets toppmodell N90. 

Endelig optisk zoom 

Dette ser man da også på kameramodulen i denne telefonen. 
På denne kommer det tydelig frem at Carl Zeiss igjen har vært med på å lage optikken. 
Denne gangen har de også en virkelig godbit å tilby. 
For utover en kameraoppløsning på 3,2 megapiksler er N93 blant de aller første mobiltelefonene som har innebygd optisk zoom. 

Kvaliteten på bildene fra dette kameraet er meget bra. 
Telefonen gir gode og skarpe bilder, med klare, sterke farger. 
Vi synes ikke bildene står noe tilbake for bildene tatt med den nevnte kameramobilen Nokia N73. 
Som dere kan se over har vi også testet zoom-funksjonaliteten. 
Når man zoomer har man en fargelagt kvalitetsindikator (grønn, gul og rød) på høyre side i displayet og kvaliteten blir merkbart dårligere jo mer man zoomer seg inn. 
På disse eksemplene har vi kun beveget oss inn på det grønne feltet i Nokias zoom-område. 
Når vi beveget oss inn på det gule og røde feltet ble det etter hvert nesten umulig å se hva bildene skulle forestille, og disse er således omtrent ubrukelige. 
Men på det grønne feltet ser vi hva som er mulig med optisk zoom. 

I det store og hele er kameramulighetene meget gode i Nokia N93. 
Det som trekker litt ned er de to nevnte feltene i zoom-området og en meget svak blitz (samme problem som i N73). 
Uansett vil N93 ta meget gode bilder i de aller fleste situasjoner. 
Vi har også sansen for linsedekselet på denne mobilen, selv om vi foretrekker en løsning der dekselet på en eller annen måte er festet til mobilen. 

Video med TV-kvalitet 

Nokia har også tatt et skritt videre når det gjelder videofunksjonalitet i N93. 
Denne mobilen kan ta opp video i VGA-format (640 x 480 punkter), noe Nokia kaller nesten DVD-kvalitet (finnene er fælt til å skryte). 
Mobilgiganten håper denne funksjonaliteten vil kunne hjelpe til å stjele markedsandeler fra de ordinære videokameraene som finnes i dag. 

Nå er det selvsagt ikke snakk om noe dedikert videokamera, men kvaliteten på filmene man tar med N93 er overraskende bra (tekniske problemer har dessverre hindret oss fra å legge ut eksempel, men vi prøver å fikse dette). 
De mest fanatiske hjemmevideobrukerne vil nok fnyse av videofunksjonaliteten til N93. 
Undertegnede har imidlertid aldri vært spesielt aktiv med videokameraet og det N93 tilbyr holder i så måte i massevis. 
Det eneste vi har å klage på er at zoomen slår inn på lyden når man tar opp video, og ødelegger i så måte litt av det gode inntrykket. 

Nokia har heldigvis tatt en side ut av boka til Samsung med denne mobilen. 
De har nemlig lagt med TV-kabel i salgspaken, slik at man enkelt kan koble N93 til TV-en. 
En genial måte å vise resten av familien både bilder og film fra den siste ferieturen. 
Dette burde være standard på alle mobiler som har fokus på foto og video. 

Raskere Series 60 

Operativsystemet er som med resten av N-mobilene til Nokia Series 60. 
Systemet er utrolig bra, noe de som følger mobiltestene våre ikke kan ha unngått å få med seg. 
Kanskje mest overraskende er det at systemet virker raskere enn på Nokia N73, som vi syntes virket treg. 
Ryktene sier at N93 har både samme operativsystem og prosessor som lillebroren, i tillegg til at den bruker like lang tid på å starte kameraet. 
Hvis dette stemmer er nok denne opplevelsen feilaktig, men vi sitter uansett igjen med inntrykket av at N93 er blant de raskeste Series 60-mobilene vi har testet. 

Man får som alltid med en masse programvare, både til mobilen og til PC-en. 
For å redigere bilder og video får man med henholdsvis Adobe Photoshop Album og Adobe Premiere Elements. 
På telefonen har man som vanlig de tingene man trenger for å bruke mobilen til kontorfunksjoner, som Quickoffice. 
Vi må også skryte av at det er med hele tre spill på Nokia N93, mer enn vanlig på disse mobilene. 
Ett av disse er også en skikkelig godbit - System Rush Evolution. 
Dette spillet viser hva man kan oppnå med gode prosessor- og grafikkmuligheter på mobilen. 

Vi har enda ikke kommet inn på datakommunikasjonsmulighetene på mobilen, men i likhet med de andre toppmobilene til Nokia er den meget velutstyrt. 
Den har både 3G og EDGE, i tillegg til trebåndsstøtte. 
N93 støtter også Bluetooth 2.0 og trådløst nettverk (kan kobles til kompatibelt utstyr via UPnP). 
Synkronisering går som alltid smertefritt og vi mbare å si at N93 er en suveren proffmobil. 

Altfor dyr 

Denne mobilens største problem er imidlertid at den er skrekkelig dyr. 
For selv om den har en fryktelig masse å tilby er 6 300 kroner fryktelig mye penger for en mobiltelefon. 
Nokia håper kanskje å redde seg inn ved at de konsekvent nekter å omtale dette som en telefon. 
De mener nemlig at det er snakk om en multimediedatamaskin. 
En smule overambisiøst kanskje og ikke en unnskyldning for så høy pris, men en uvanlig god mobiltelefon er det i hvert fall. 

Taster og skjermer (240 x 320 punkter og 128 x36 punkter) er meget bra. 
Det samme er lydkvaliteten, både når det gjelder musikk og tale. 
Man har 50 megabyte internminne tilgjengelig. 
I tillegg følger det med et 128 megabyte miniSD-kort. 
Man får som man skjønner stort sett det aller meste med her. 

Vi anbefaler virkelig N93, men husk at dette bokstavelig talt er en mobiltelefon for de dype lommer, både når det gjelder størrelse og pris. 
Men har du plass og penger nok skal du lete lenge for å finne en bedre mobiltelefon. 
Denne kommer nok til å toppe testlistene en god stund fremover. 

Tekniske data for Nokia N93 
