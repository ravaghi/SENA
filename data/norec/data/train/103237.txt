Anmeldelse:Maria Mena - «This Too Shall Pass» 

Myke, melankolske Maria Mena. 

LÅT: POP Maria Mena «This Too Shall Pass» (Sony Music) 

Alt går over, også de vonde tingene du har opplevd. 
Dét synes å være det smått trøstende budskapet på Maria Menas nye single. 

«This Too Shall Pass» er ingen oppfølger til topphit'en hennes før jul, «Home For Christmas» - den var en løsrevet låt spesialskrevet til Bent Hamers film av samme navn - men den første forsmaken på albumet «Viktoria» som kommer 23. september. 

Det er også klare forskjeller mellom de to sangene. 
Maria Mena holder seg riktignok fremdeles i hviskemodus, men «This Too Shall Pass» mangler den hudløse sårheten som gjorde «Home For Christmas» så magisk. 

Denne gangen er Mena tilbake i sin mer tradisjonelle poprock, men det betyr langt fra at dette er en skuffelse. 
Den sakrale koråpningen trigger et coldplay'sk midtempo-mellomspill, før Maria Mena nok en gang beviser hvor refrengorientert hun er. 
Og bruk gjerne klokkespillet mer! 

Om Maria Mena nå ikke faller for fristelsen til å lage en produksjon som skjuler de fantastiske stemmekvalitetene hennes (tendensene er til stede her!) på resten av sin kommende plate, kan vi alle glede oss til et nytt, helstøpt Maria Mena-album. 

STEIN ØSTBØ 
