Eric Andersen:«Beat Avenue» 

(Appelseed/Norwave) 

Eric Andersen er ute med en meget bra dobbelt-CD som blant annet inneholder et musikalsk minne om 22. november 1963, dagen da USAs president John F. Kennedy ble skutt. 

Amerikanske Eric Andersen, blant annet kjent for sitt musikalske samarbeid med Jonas Fjeld og Rick Danko, har med «Beat Avenue» laget et av sine beste album på langt tid. 

Han er en amerikansk singer/songwriter av rang der han forteller gode historier, tekster du tror på, og kler dem i en musikalsk innpakning med stor spennvidde. 
Andersen kler sangene sine i en blanding av folkrock, litt country, blues og en snev av jazz. 
Det er variert og bra. 
Datteren Sari er med pappa og synger duett på to sanger, mens Phoebe Snow er med på en tredje duett. 

Den ene plata på denne dobbelt-CD'en inneholder tolv tradisjonelle, varierte sanger i amerikansk sangtradisjon, mens den andre har et 26 minutter lang gripende, nesten suggererende fortelling om den da 20 år gamle Eric Andersens opplevelse da daværende president John F. Kennedy ble skutt i Dallas, Texas. 

Eric Andersens «Beat Avenue» bør få mange lyttere utover høsten. 
