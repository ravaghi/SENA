Eventyr i pastell, plast og plysj
Eventyr/Animasjon 

USA 2014 

Regi: 
Steve Loter 

Norske stemmer: 
Tiril Heide-Steen, Charlotte Rebtun Andresen, Malin Pettersen, Christel Marie Blunck, Heidi Sandbukten, Katrine Blomstrand, Unn Vibeke Hol, Kristin Jess Rodin, Mari Kjølstad, Kristian Larsen 

Aldersgrense: 7 år 

Egnethet: 
Barn 

I denne syvende dataanimerte filmen om Tingeling og de små, bevingede venninnene hennes er det Fie som har hovedrollen. 
Hun er den nysjerrige og impulsive i gjengen, og på en av sine ekspedisjoner kommer hun over et digert pelsbeist i en hule. 
Fie blir raskt venner med vesenet, men sliter med å overbevise de andre om at det ikke er farlig. 
For hva skal egentlig de steintårnene Drømmebeistet bygger være godt for? 

Verken historie— eller animasjonsmessig tar «Tingeling og legenden om Drømmebeistet» mål av seg til å konkurrere med de virkelig påkostede Disney-produksjonene. 
Feenes hjem, Drømmehagen, er lite annet enn en pastellfarget lysning i skogen. 
Dyrene ser ut som om de er laget av plysj og feene minner mest av alt om plastikkdukker. 
Det vil neppe forhindre målgruppen - jenter som ennå ikke har nådd tenårene - fra å identifisere seg med dem. 

Og med en spilletid på bare litt over en time er «Tingeling og legenden om Drømmebeistet» ingenting om ikke effektivt fortalt. 
Den er akkurat passe morsom, akkurat passe spennende og akkurat passe forutsigbar. 
Moralen er også grei: 
Man skal stole på hjertet sitt og ikke dømme noen bare fordi de har skumle tenner og lysende, grønne øyne. 
