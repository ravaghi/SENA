Kan tida plutselig være inne for Diddy-oppsving?
I 2010 er ikke Sean Combs så ufrivillig komisk lenger. 

ALBUM: 
Uansett hvilke fordommer eller forventninger du måtte ha til et femtealbum fra Sean «Diddy» Combs, tror jeg du vil kjenne en følelse av overraskelse i møte med «Last Train To Paris». 

Dette er intet mindre enn et langstrakt konseptalbum om jakten på den store kjærligheten — via togstasjoner, motevisninger og en rekke absurde tekstlinjer — overbefolket med bidrag fra ulikheter som Grace Jones, Justin Timberlake og Wiz Khalifa. 

Produksjonen er tydelig inspirert av balearisk dansemusikk og europeisk pop, men også av reggae og tidsriktig klubbrap. 

«Last Train To Paris» handler med andre ord ikke om å fornekte seg eller legge bånd på egen kreativitet, noe hiphop-entreprenøren Combs riktignok aldri har hatt for vane. 

Men i et år der selvbebreidende utlevering, sårbarhet og kolossale tverrmusikalske ambisjoner for alvor har preget deler av rapmusikken, føles liksom ikke Combs store ego og odde konsepter så ufrivillig komiske lenger, slik de tidvis har gjort før. 

Hans linjer på «Coming Home»: 
«I hear «The Tears of a Clown», I hate that song, I feel like they talking to me when it comes on», sier en del i så henseende. 

I stedet har «Last Train To Paris» blitt en morsom, variert — dog litt for lang og ujevn — interrail-reise i moderne, urban popmusikk. 
