Katrine Moholt «If I Said You Had A Beautiful Body»
GENRE: COUNTRY/Sony BMG. 

Hele landets Kirsten Giftekniv gjør det lett for seg når hun platedebuterer. 

På platen «Bonderomantikk» har Katrine Moholt samlet en haug favorittsanger om kjærlighet, hvorav mange er i soleklar kalkunklasse. 
En av de absolutt beste har hun imidlertid valgt å lage en coverversjon av selv; denne Bellamy Brothers-svisken. 
Smart. 

Isolert står den helt greit. 
Låten er hva den er - en typisk sensyttitalls crossoverhit med et evig liv på dansegulv hvor godt voksne ferdes. 
Moholt synger den fint og forsiktig, uten å gjøre enormt inntrykk i noen retning. 
Det er en ok, om ikke revolusjonerende, avveksling å høre jentevokal på sangen. 

Ektemannen hennes, Snorre Harstad, er med på kassegitar og annenstemme. 
Ingen skal tvile på at Moholt tar kjærligheten på alvor. 
Om hun vil gjøre alvor av en platekarriere vites ikke, men den bør i så fall baseres på noe litt mer oppsiktsvekkende enn dette. 
