Sveriges Oscar-håp
«The Square» er årets Gullpalme-vinner og Sveriges Oscar-kandidat. 

The Square 

Sverige 2017 

Drama/komedie 

Regi: 
Ruben Östlund 

Manus: Ruben Östlund 

Skuespillere: 
Claes Bang, Elisabeth Moss, Dominic West 

Aldersgrense: 
12 år 

Filmen byr på et mørkt, men også komisk og satirisk blikk på dagens samfunn. 
Regissør og manusforfatter Ruben Östlunds forrige film «Turist» vant blant annet en Golden Globe. 
Forventningene var derfor store til hans nyeste prosjekt, og for det meste lever filmen opp til forventningene. 

Christian (Claes Bang) er kunstnerisk leder for et samtidsmuseum som er tilknyttet det kongelige palasset i Stockholm. 
Museet skal speile samtiden og være en viktig stemme i samfunnsdebatten, men uten å skremme bort sponsorer og mesener, som for øvrig også er museets mest ivrige besøkere. 

Museet skal åpne den nye utstillingen «The Square» som tar opp temaer som nestekjærlighet og menneskeverd. 
Ting tilspisser seg imidlertid for Christian etter uforutsette hendelser. 
Høye idealer kan være vanskelige å leve opp til. 

Filmen er for lang med sine to timer og 25 minutter, for mellom de fabelaktige scenene er det mye unødvendig fyllmasse. 

Det som er bra, er imidlertid veldig bra, og trekker opp helhetsinntrykket. 
Östlund bygger opp en spenningsfølelse i hver scene som gjør at en sitter fremoverlent og bare venter på hva som skal skje. 
Men det aller viktigste med Östlunds arbeid er at han har en stemme, og han bruker den. 
