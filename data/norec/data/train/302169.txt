Willie Nelson (79) vil røykes når han dør
Og nå banker en ny generasjon Nelson på scenedøra. 

ALBUM: 
«Roll me up and smoke me when I die», synger Willie Nelson på sitt album nummer 200 pluss. 
Han fylte 79 år for et par uker siden, og ser ut til å være i sin beste form. 

Duetter 
Han er riktignok opptatt av døden, for temaet går igjen i flere sanger. 
Men han har ikke tenkt å forlate oss, heller. 
«Jeg kom ikke hit og jeg har ikke tenkt å dra», synger han videre på en låt der han deler vokaljobben med Kris Kristofferson, Jamey Johnson og en urkul Snoop Dogg (!). 

Alt er som det skal være 
Det forteller oss at ihvertfall fire ting er akkurat som det skal være: 

1) Willie synger duett med «alle» som vil, også rapperen Snoop Dogg, og etter hvert her også blant andre Sheryl Crow og sønnen Lukas Nelson (han synger på nesten alle låtene - med en stemme tll forveksling lik en annen høvdingsønn, Hank Williams III) og gamle venner som Merle Haggard og Billy Joe Shaver. 

2) Han kan synge «hva som helst», her blant annet «Come On Up To The House» (Tom Waits/Kathleen Brennan) «Just Breathe» (Pearl Jams Eddie Vedder) og Coldplays «The Scientist», et av dette albumets absolutte høydepunkter. 
Det er bare å gjenta mantraet: 
For en frasering! 
Produsent her er Justin Stanley og Doyle Bramhall II. 
Ikke noe vondt om Buddy Cannon, men tenk om de to hadde produsert hele albumet! 

3) Han gir fortsatt ut ujevne plater. 
Det rammer også delvis «Heroes», som er litt i seigeste laget her og der - men ikke mer enn at den lander på den rette siden av midtlinja. 
Akkurat som han på scenen tar noen stikkveier i sitt eget tempo før han finner tilbake til den opprinnelige rytmen, starter og slutter han på perfekt vis. 
Innimmellom må vi tåle et par-tre hvileskjær. 
Men - det er Willie! 

Family Willie har alltid reist rundt med sitt Family-band, med søstera Bonnie (piano) som nærmeste familie. 
Nå er to nye blad Nelson på full fart inn på scenen, sønnene Lukas (gitar/vokal) og Micah (trommer). 
De spiller sammen og i hvert sitt band, henholdsvis Lukas Nelson and the Promise of the Real og Insects vs. Robots. 

Lukas har skrevet tre låter og er med i The «Roll Me Up» Band, mens Micah er representert på «Come On Back Jesus». 
Det er en av tre nye låter signert Willie sjøl. 
Da fødes tekstlinjer som denne: 
«Come On Back Jesus and pick up John Wayne on the way». 

Oneliner Lukas' «Every Time He Drinks He Thinks Of Her» føyer seg også inn i rekka av onelinere - som countrymusikken er så full av. 

Den kunne like gjerne vært skrevet av pappa Willie på 50- eller 60-tallet. 

Willie Nelson har kalt albumet «Heroes» etter «Hero», en av hans nye sanger på albumet. 
Han er sjøl den største av dem, og ikke bare for sine sønner. 

Han gjør ikke skam på tittelen. 
