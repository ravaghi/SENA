Fabelaktig miks av norsk og afrikansk
Første album på snaut fem år fra Kristin Asbjørnsen. 

ALBUM: 
Det er gått nesten fem år siden Kristin Asbjørnsen sist ga ut plate, «I'll Meet You in the Morning». 
Men «Traces Of You» har «levd» en stund allerede, albumet tar nemlig utgangspunkt i et bestillingsverk til Global Oslo Music i 2016. 
Sangene er seinere blitt framført under Olavsfestdagene, Oslo World Music Festival og Vossajazz. 

Smelter sammen 

Asbjørnsen er kjent fra band som Dadafon, Krøyt og Kvitretten, men fra starten på 2000-tallet har hun operert som soloartist - med sanger inspirert av negro spirituals som et slags hovedfokus. 

Men - hun har også en usedvanlig fin evne til å få elementer av særlig jazz, pop, gospel, folkemusikk og verdensmusikk til å smelte perfekt sammen - som på «Traces Of You». 
Albumet føyer seg inn i rekken av kvalitetsutgivelser fra hennes hånd. 

Og apropos det, Asbjørnsen har produsert sjøl - i samarbeid med gitarist Olav Torget og lydtekniker og «miksmaster» Ulf Holand. 
Tekster og melodier er også signert Asbjørnsen. 

Kora 

Hun har tidligere samarbeidet mye med Tord Gustavsen, som ikke er med her, men har også en lang historie med gitarist Olav Torget (også bass og perkusjon). 
Anders Engen spiller perkusjon og bidrar også på vokal sammen med Monica Ifejilika og den gambiske koraspilleren Suntou Susso. 

Susso har en spesielt viktig rolle her. 
Asbjørnsen har også tidligere brukt afrikanske instrumenter på platene sine, men ikke i like stor grad som nå. 
Noen av tekstene hennes er til og med oversatt til vestafrikansk mandinka, og sunget av Susso. 
Men det er særlig koraspillinga hans som, ved siden av Asbjørnsens sang, løfter dette albumet. 

21 strenger 

Det er utrolig mye musikk i det lutliknende strengeinstrumentet, med hele 21 strenger. 
Det regnes som Gambias nasjonalinstrument. 
I griot-familier lærer fedre sine unge sønner først å bygge sin egen kora - og deretter å spille på den. 

Susso har gått en god skole, på et usedvanlig flott instrument som enkelte vestlige artister har begynt å innlemme i sitt lydbilde. 
Bluesmannen Taj Mahal har for eksempel samarbeidet mye med en mester i korafaget, Toumani Diabaté. 

Tankespinn 

Kristin Asbjørnsen har en skjør stemme som også er sterk, samtidig som det kan føles som om den er på randen til å briste. 
Den er like viktig som et hvilket som helst instrument, og miksen skaper en helt spesiell stemning. 

Det virker som om både sangen og koraspillet er gitt en større betydning enn ordene på dette albumet. 
Asbjørnsens tekster er ikke nødvendigvis så substansielle og viktige, ofte er det enkle vers som gjentas flere ganger. 
Men her er også små finurligheter som «You are filling my world with your absence» (fra åpningslåten «By Your Side»). 

På norsk 

Ved første gjennomhøring kan nok albumet virke noe stillestående, men mer opptempo låter som «You Hold Me By Leaving Me», «We Haven't Found Our Way Back Home» og «Finally» skaper en fin variasjon. 
På sistnevnte ligger koraen i bunnen, mens Asbjørnsen og Queendom-medlem Ifejilikas sang på engelsk møter Sussos myke stemme på mandinka-språket. 

Gitarist Olav Torget bruker sin jazzfeeling og briljerer særlig i låter som «I Won't Leave The Room» og «Spring Reappears». 
Albumet avsluttes med en sang på norsk, «Vil du være her bestandig». 

Du må synge mer på morsmålet, Kristin Asbjørnsen. 
Det kler deg. 
Det også! 

Kristin Asbjørnsen spiller på Røverstaden i Oslo fredag 16. mars. 
