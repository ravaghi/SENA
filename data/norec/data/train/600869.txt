Passe skrudd filmkunst
Drama/komedie 

USA 2014 

Regi: Wes Anderson 

Manus: Wes Anderson, Hugo Guiness 

Skuespillere: 
Ralph Fiennes, F. Murray Abraham, Adrien Brody, Willem Defoe, Jeff Goldblum, Harvey Keitel, Bill Murray, Edward Norton, Jude Law, Tilda Swinton, Saoirse Ronan, Owen Wilson, Tony Revolori 

Aldersgrense: 
11 år 

Egnethet: 
Ungdom/voksen 

«The Grand Budapest Hotel» er som en nydelig innpakket eske fra det fineste bakeri, og inni er det søte, deilige overraskelser som er så smakfulleat du får lyst til å slikke esken — eller i dette tilfellet kinolerretet. 

Gustave (Ralph Fiennes) er en viden kjent «concierge» på et berømt europeisk hotell i mellomkrigstiden. 
Han styrer hotellet med streng, men kjærlig hånd, og gjestene kommer alltid tilbake. 
Enkelte av hotellets gjester får ekstra god service fra herr Gustave, og fellestrekket er at de er gamle, rike og blonde. 

En av hans mest fornøyde gjester , 84 år gamle Madame Céline Villeneuve Desgoffe und Taxis (Tilda Swinton), dør på mystisk vis og etterlater ham et svært verdifullt maleri. 
Familien er i opprør, og med den grådige sønnen Dmitri (Adrien Brody) og hans morderiske høyre hånd Jopling (Willem Dafoe), ser det ganske mørkt ut for Gustave. 
Heldigvis har han sin trofaste venn og protesjé Zero (Tony Revolori) på sin side. 

Regissør og manusforfatter, Wes Anderson, («The Royal Tenenbaums«) lever i et eksentrisk univers, men jeg liker det. 
«The Grand Budapest Hotel» er en fargefest av en film med både humor, nostalgi, fantasifulle hendelser og vakre bilder, og den er akkurat passe skrudd. 
Film-, forteller- og skuespillerkunst på sitt beste! 
