Hellboy
100 % uhøytidelig moro. 

Hellboy er nok en film basert på en tegneserie. 
Filmen er heldigvis et herlig spetakkel, satt i et kult fantasiunivers. 
Jeg hadde aldri hørt om Hellboy før jeg leste at serien skulle bli film, men det er ikke nødvendig med forhåndskunnskap for å ha det gøy med denne figuren. 
Dette er 100 % uhøytidelig moro der Hellboy skal nedkjempe verdens beste filmskurker, nemlig nazister som leker med det okkulte! 

Hellboy er et demonisk vesen med rød hud, djevlehorn og en imponerende kroppsmasse, et resultat av nazistenes eksperimentering med det okkulte og paranormale mot slutten av andre verdenskrig. 
Nå kjemper han mot de slemme med base i et hemmelig amerikansk byrå. 

Men noen av dem som var med på å fremkalle ham for 60 år siden er fremdeles lysten på verdensherredømme. 
Hellboy må bekjempe dem sammen med sine merkelige kollegaer, fiskemannen Abe Sapien, flammedama Liz Sherman og den ferske FBI-agenten John Myers. 

De beste skurkene 

Regissør Guillermo Del Toro beviste at han kan lage stilsikre og underholdende effektfilmer med Blade II. 
Han gjør det nesten like bra med Hellboy. 

Hovedfiguren selv spilles av Ron Perlman, godt hjulpet av dyktige makeupartister. 
Han virker som han er en enkel personlighet som kanskje spytter ut litt for mange kvikke kommentarer, men filmen viser at han har dypere lag, som det dessverre ikke pirkes så mye i. 

Rupert Evans er FBI-agenten med et typisk fersking-ansikt, mens Selma Blair er Hellboys store kjærlighet med flammeproblemer. 
For meg er filmens beste figur den maskerte nazisten Kroenen. 
Nazister er de beste filmskurkene, spesielt de som leker med det paranormale. 
Dette minner om den første Indiana Jones-filmen og det kule dataspillet Return to castle Wolfenstein, som jeg er sikker på at Del Toro har spilt. 

Venter spent på oppfølgeren 

Historien er fullstendig absurd og grenser nok til det patetisk dumme. 
Men jeg svelger alt med hud og hår fordi regissør Del Toro leverer så mye visuelt snadder, samtidig som det er meningen at historien skal være absurd. 

Dette skal være teit underholdning. 
Hellboy eksisterer på film for å gi oss brød og sirkus. 
Dette spetakkelet er så bra at jeg allerede gleder meg til Hellboy 2 ser dagens lys i 2006! 
