ROMAN:Løgn og løyndom 

Langsomt og dvelende om omsorg, ensomhet, løgn og hemmeligheter. 

Lars Ramslie: 
Liten fugl. 
Alt som blir gjort av kjærlighet. 
Roman. 
414 sider Oktober 

Som guttunge tilbrakte jeg en tid på sykehuset sammen med en sørlending, om hvem sykesøstrene sa at han snakket så sakte at de ikke klarte å følge med. 
Jeg kom til å tenke på ham under lesningen av Lars Ramslies (f. 1974) seneste roman, ”Liten fugl. 
Alt som blir gjort av kjærlighet”, som tidvis er like spennende som sakte-tv og langtidsstekt ribbe minutt for minutt. 

Romanen er bok nummer to i en bebudet syklus som tok til i 2014 med ”Mors bok”, der Ramslie på en kunstnerisk overbevisende måte tegner et portrett av en kvinne som overtar omsorgen for en jente, men som snart viser seg å være temmelig skjør, forstyrret og herskesyk. 
I herværende bok er moren en mer perifer skikkelse, men likevel på forunderlig vis liksom tilstede i alt, og samtidig distansert og lukket. 

Vi følger den ene datteren, Maya, som på vei hjem fra skolen kommer over en skadet fugl som hun tar med seg hjem, plasserer i et kott, pleier og holder skjult for familien, som også ellers har sine hemmeligheter for hverandre. 
Som i forrige bok er det en fascinerende form for litterærarkeologisk utgravning Ramslie bedriver, der han nærmer seg sine studieobjekter fra ulike vinkler, innsirkler motivene i et gjennomført behersket, til dels avmålt og temperaturløst språk, og graver seg stadig dypere, gjennom lag på lag av inntrykk og refleksjoner, i en nærmest monoman disseksjon av omsorg og overgrep, ensomhet og engstelse, løgn og hemmeligheter, frykt og mørke, alderdom og demens, hele tiden mens han søker henimot en større presisjon og innsikt, og samtidig som han på denne måten også etablerer en vag uhygge som ligger der gjennom hele romanen. 

Fartsfylt, forrykende og handlingsmettet er dette altså ikke, men det er enkeltepisoder og skildringer her som gjør dypt inntrykk, f.eks. beskrivelsen av en dement farmor mot slutten. 
Om ”Liten fugl” kanskje ikke har den samme suggererende intensitet som første bok i syklusen, er her likevel tilstrekkelig med litterær kvalitet til at den tålmodige blir belønnet. 
