Dybdahl-koden
Slik forvalter man et talent og en karriere. 

ALBUM/DVD: 
Dybdahl-debuten «...That Great October Sound» var en av outsiderplatene i 2001, og siden har den skjeggete Sandnes-mannen vært en av de sentrale 2000-tallsnavnene i norsk musikk. 
Karrieren — og talentet — har han forvaltet forbilledlig siden. 
Han spilte seg til bunns i sitt oktobersound — mye soul, noe country, en del pop og litt folk — gjennom tre plater hvor han modifiserte og raffinerte utgangsstillingen, slik at han etter hvert ikke lenger var noen vanlig melankolsk singer/songwriter-type, men en komponist og artist på internasjonalt nivå, med særpreg, integritet og nye nivåer av ambisjoner, slik de fikk utfolde seg på fjerdeplata «Science». 
Når han først skal samle tråder og oppsummere, så er «En samling» sømløst sammensatt, som for å understreker helheten, de røde trådene og med hvilken selvsikkerhet han turnerer og bruker sine låtskrivergrep og stødige bruk av «knirkende dør»-virkemiddelet — ingen nordmenn har bedre romfølelse i musikken sin. 
