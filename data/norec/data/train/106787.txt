Gnarls Barkley:«St. Elsewhere» 

(Warner) 

Gnarls Barkley - en fiktiv figur bestående av produsenten Danger Mouse og Atlanta-soulmannen Cee-Lo - er allerede historiske, ikke bare for sin nå legendariske «Grey Album»-mash-up av Jay-Zs «Black Album» og Beatles' «White Album», men også fordi fabelaktige «Crazy» ble den første som toppet britiske singlelister utelukkende basert på nedlastingssalg. 

Selve «St. Elsewhere» er i korte trekk en uhyre spennende hybrid - eller mash-up, om du vil - av klassisk soul og futuristiske beats, mellom inntrengende, myke melodilinjer og skarpe, styggvakre rytmer som tar hele spennet fra nittitallets dunkle, utskjelte triphop til mer lystig, oppdatert crunk, gjerne i svære, filmatiske arrangementer som gjør at du må høre gjentatte ganger på platen for å få med deg alle detaljene. 

Dette er både soul for fremtiden og den beste soulplata hittil i årtusenet - et boblende oppkomme av musikalsk lekenhet, stemningsmettet og hektende. 
Legg til en ekstremt danseglad oppdatering av Violent Femmes' «Gone Daddy Gone», så har iallfall jeg funnet soundtracket for sommeren 2006! 
