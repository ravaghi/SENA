Jo flere vi er sammen
Martin Hagfors holder seg innenfor komfortsonen når han hanker inn halve musikknorge til å produsere sitt tredje soloalbum. 

Auteur-begrepet benyttes primært av fjongere filmnerder for å beskrive regissører som insisterer på å være uberørt av kommersielle og andre interessenters ønske om å dukke opp i rulleteksten - en manns verk skal aller helst være én manns verk. 
Hadde det samme uttrykket vært mer stuerent i rockkulturen, kunne du likevel veddet høyrearmen på at "auteur" ikke ville blitt nevnt i samme åndedrag som Martin Hagfors' tredje soloalbum. 

Producers Politics Passion er nemlig, som tittelen langt på vei antyder, en politisk ladd plate der ti av kongerikets mer prominente musikkproduser sitter i førersetet. 
Hagfors på sin side har latt seg bli innelåst i bagasjerommet og sagt seg villig til å gå med på hva enn det måtte være - så lenge melodiene og tekstene forblir hans håndverk. 
På papiret er det et forfriskende dogmatisk prosjekt, og et som vitner om en minimal grad av Messias-komplekser fra 53-åringens side. 
Satt ut i levende live lykkes Hagfors’ tredje soloalbum langt på vei, men det uten å sprenge noen nevneverdige komfortsoner. 
Skoen trykker hardest på det flotte, men trygge utvalget av produsenter. 

All honnør til jazzpianist Morten Qvenild, Cato “Salsa” Thomassen, Knut Reiersrud, Bigbang-bassist Nikolai Eilertsen og Susanna for sine solide produksjoner (best av disse er bluesbaron Reiersruds orientalske tvist med “Leaning To The Left”), men man behøver ingen krystallkule for å kunne forutse at deres studioskisser i stor grad vil lene seg mot mye av den samme dempede syttitallspopsarven. 
For hvor er eksempelvis det feberdrømmende innslaget fra Serena Maneesh-mesterhjerne Emil Nikolaisen eller dubtung elektronika signert Prins Thomas? 
Da hadde Producers Politics Passion virkelig kunne kommet til sin rett. 

Martin Hagfors - "Easily Distracted By Love" (prod. 
Nikolai Eilertsen) 

Riktignok er det fint å høre at mentalt yngre krefter som Jenny Hval og Anne Lise Frøkedal (I Was A King/Harrys Gym) deltar, mens Montées Erlend Mokkelbost tøyer den soniske strikken lengst med sin vegg av apokalyptiske synthesizere på “Athabasca” - en låt som spesielt godt setter den tematiske tonen for albumet. 

Jordkloden kommer til å stå i flammer hvis ikke vi løsriver oss fra jaget etter økonomisk vekst, hvilket sliter på nervene til Hagfors mer enn noen gang. 
Men i motsetning til Kents fryktelige Tigerdrottningen, oppleves ikke nordmannens samfunnskritikk som påtatt profetisk. 
Dermed følger han opp de samme spørsmålene som ble stilt på “Company Oil” fra den kriminelt oversette forgjengeren I Like You (2011) - en fullengder som glitrer som sort gull, i stor grad takket være de ypperlige venstrefeltsarrangementene signert Jaga Jazzist-leder Lars Horntveth. 

“Easy Come & Easy Go” og “Miss Universe" - produsert av henholdsvis vestkystpopfantast Knut Schreiner og Montée-frontmann Anders Tjore, som her lener seg mot sitt rock & roll-baserte The Apricot - har heller ikke satt noe mål om å utfordre Hagfors, men såpass godt låthåndverk gjør det fristende å vende tilbake til Producers Politics Passion. 
Foruten dem klarer jeg kun grave opp en middels stor interesse for å vie mye lyttetid til Martin Hagfors’ tredje soloplate. 
Til det er den seg selv for lik. 
