Film:Damejakt med handicap 

Dette er feelgood med hjerte, hjerne og herlig humor; en belgisk løssluppen, men litt for lang, roadmovie om tre unge karer med seriøse handicap. 

En er nesten blind, en er lam, en er lenket til rullestolen grunnet kreft; men våte drømmer om saftig sex driver gutta - og deres robuste kvinnelige medhjelper til en reise mot sydligere omgivelser der en bordell for handicappede lokker. 

Underholdende episoder oppstår ettersom gutta må klare seg uten sine sedvanlige hjelpere, men alt fortelles med varme og respekt i en film der man med klump i halsen heier på en trio man blir ganske glad i. 
