En liten bjørn i byen
Sjanger: 
Familiefilm 

Nasjonalitet: 
Frankrike/Storbritannia/Canada 2014 

Regi: 
Paul King 

Skuespillere: 
Sally Hawkins, Colin Firth, Julie Walters, Jim Broadbent, Nicole Kidman, Hugh Bonneville, Tim Downie, Samuel Joslin, Madeleine Harris 

Norske stemmer: 
Benjamin Helstad, Line Verndal, Sarah MacDonald Berge, Kristin Liaaen, Helge Winther Larsen, Unn Vibeke Hol 

Manus: Paul King 

Aldersgrense: 7 år 

Egnethet: 
Familie 

Etter at hjemmet hans i «det mørkeste Peru» er blitt ødelagt av jordskjelv, reiser den lille, snakkende bjørnen Paddington til London. 
Onkelen og tanten hans har fortalt ham at de er snille mot immigranter der. 
Og jammen har han ikke snart fått tak over hodet hos familien Brun. 

Men så dukker — grøss! - taksidermisten Millicent (spilt av Nicole Kidman som en foruroligende krysning av Cruella de Vil og Bertine Zetlitz) opp. 
Hun er fast bestemt på at Paddington skal - dobbeltgrøss! - stoppes ut og bli en del av utstillingen på Naturhistorisk museum. 

Vi voksne husker selvsagt bjørnen med den røde hatten, den blå duffelfrakken og den umettelige lysten på marmelade fra 70-tallets Barne-TV. 
Med denne filmversjonen - hvor han sømløst er blitt dataanimert inn i den virkelige verden - vil Paddington få en plass også i minnene til nye generasjoner. 

Selv om Kidman er aldri så skummel, er den gjennomgående tonen både varm og vittig. 
De små vil kjenne seg igjen i Paddington og hans forsøk på å passe inn. 
Foreldrene deres vil more seg over de fiffige referansene til voksentematikk. 
Og alle vil le av hvordan vår snille, men klønete venn klarer å skape en forsikringsmessig katastrofe av å gå på badet. 
