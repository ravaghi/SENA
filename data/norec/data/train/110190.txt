Lettere alderstegnet
Det er fortsatt grå, kynisk og eksplosiv energi i TV-serieutgaven (2001) av Harald Zwarts svensk/norske gjennombruddsfilm fra 1998. 
Men alderstegnene er merkbare. 

Svensk krim i 4 episoder, TV2 mandag til skjærtorsdag kl. 23.55 

Det er Peter Stormare som har hovedrollen som Sveriges svar på James Bond: 
Superagenten Carl Hamilton, skapt i Jan Guillous frodige paranoide hjerne. 

Allerede her kommer alderen inn: 
Mikael Persbrandt kan akkurat nå sees på kino som den oppdaterte versjonen. 
TV-seriens plott var høyaktuelt på 90-tallet: 
Russiske atomvåpen på avveier. 
Det er ikke fullt så aktuelt nå. 
«Hamilton» er en handlingsaction. 
Men det er også en teknoaction. 
Og «leketøyene» selv den mest avanserte etterretningstjeneste disponerte i 1998, har elementer av tidlige «Super Mario» nå. 
Dessuten: 
Også TV-serien har allerede gått sine TV-runder tidligere. 
Så noen ferskvare er det langt fra snakk om. 

Litt ekstra norsk interesse kan man dog likevel notere: 
Dette er vår egen Harald Zwarts gjennombrudd som film- og TV-regissør... 

Jo da, det er rått, effektivt og på sitt vis hardbarket midnattsunderholdning. 
Men, altså, lettere alderstegnet. 
