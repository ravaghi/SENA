Canon Digital IXUS 960 IS
Toppmodellen i IXUS-familien har fått 12 megapiksels oppløsning, optisk stabilisator og avansert videofunksjon. 

DinSide Data har gjennomført en test av seks 12 megapiksels lommekameraer for TV2 Hjelper deg. 

Full testoversikt med karakterer og rangeringer finner du her. 

Toppmodellen i markedets mest solgte kamerafamilie, Digital IXUS fra Canon, bærer navnet 960 IS. 

Her er en rask oppsummering av de viktigste egenskapene: 

I likhet med samtlige av de andre toppmodellene vi har testet, har også 960 IS stabilisatorløsning (IS står for Image Stabilizer). 
Her kombineres høy ISO med et bevegelig linseelement, som regnes som den beste stabilisatorløsningen, og skal sørge for at bildene blir skarpe selv om du er litt ustø på hånden og lysforholdene ikke er de beste. 

Ansiktsgjengjenningsløsningen sørger for at ansiktene på personer du avfotograferer blir skarpe, og 960 IS finner og følger ansikter kjapt og greit. 

For øvrig merker vi oss at dette kameraet har en kraftigere zoom enn de andre kameraene, 3,7x. 
Vidvinkel er imidlertid ikke bedre enn snittet, her har Canon andre Digital IXUS-modeller med 28 mm brennvidde - som er en stor fordel for eksempel ved innendørsfotografering. 

Optisk søker er på plass, og det er greit å ha muligheten til å koble ut skjermen dersom batteriet er nesten tomt før siste taler har fått sagt sitt under konfirmasjonsmiddagen. 

Titan-hus 

IXUS 960 IS er et meget robust kamera, innpakket i titan. 
Heldigvis er også skjermen langt bedre beskyttet enn på tidligere IXUS-modeller, med et lag av klar plast over selve LCDen. 
Men soliditeten har gjort kameraet tungt, og med sine 189 gram er det testens tyngste. 
Det er også det tykkeste og er langt mer klumpete enn småsøsknene i IXUS-familien. 
Det vitner om at målgruppen ikke nødvendigvis bare er dem som tenker stil og størrelse, men kameraet holder seg imidlertid innenfor lommesegmentet. 

På baksiden er det flere knapper enn på de fleste konkurrentene, men de er godt merket og lett å bli dus med. 
Øverst er det et funksjonshjul med fire valg, auto, manuell, scene og film. 
Skal du gjøre innstillinger innenfor hvert av dem, bruker du Func/set-knappen, men de fleste vanlige valgene er tilgjengelig direkte fra knappehjulet som omkranser den. 
Dette hjulet har dessuten innebygd føler, en lett berøring viser tilgjengelige funksjoner på skjermen. 
Dermed slipper du å se på knappehjulet i det hele tatt. 
Smart. 

Og når vi er inne på skjermen: 2,5" er faktisk testens minste, men den er til gjengjeld testens skarpeste. 
Innsyn fra alle fire sider er heller ikke noe problem. 
Fargegjengivelsen er god, oppdateringen er svært kjapp dersom lysforholdene er middels gode, og vi hadde ikke problemer med å se skjermbildet i direkte sollys. 
Også i mørke fungerer den svært bra, men signalforsterkningen gir bittelitt fargestøy og oppdateringen går noe ned. 

Ved avspilling snus skjermen automatisk avhengig om du holder kameraet rett eller på høykant. 

Totalt sett er denne skjermen helt i toppklassen, og bidrar sterkt til å gjøre IXUS 960 IS til et av klassens mest brukervennlige kameraer. 

Hastighetsmålinger 

Vi har gjennomført en rekke hastighetsmålinger, og tabellen under viser måletallene våre. 
Merk at utløsermålingene er gjort innendørs, tre meter fra et motiv med sterke kontraster, og målt uten forfokusering, fra fingertuppen berører utløseren til bildet er tatt: 

Oppstarten er blant de aller kjappeste i testen, men for øvrig er flere av konkurrentene raskere - spesielt gjelder dette når du ikke forfokuserer ved å trykke utløseren halvveis ned i forkant. 
Ved full tele og med blits aktivert er faktisk 960 IS tregest av samtlige i testen. 
Her er definitvt noen forbedringsområder. 

Batterilevetiden er "midt på treet", med ca 240 bilder mellom hver lading (CIPA-målinger) 

Kvalitetsvurderinger 

Bildene får en oppløsning på 4000 x 3000 piksler. 
Det finnes flere andre formater og oppløsninger, vi vil spesielt trekke fram bredskjermsformatet med full horisontal oppløsning og 2248 piksler i høyden. 
Dette er et høyaktuelt format for eksempel til TV-bruk. 

Og la det være sagt med en gang: 
Canon leverer varene når det gjelder bildekvalitet. 
Skarpheten er godt i varetatt gjennom hele zoomområdet, og bildene har en lett fargeglød som gjør dem ekstra lett å like for folk flest. 
Den automatiske hvitbalansen hadde noen ganger problemer med lyset fra lysstoffrør innendørs, for øvrig var 960 IS blant kameraene som var stødigst på å sette farger som oppfattes som "riktige". 

Vi har ofte sett i tester av Canon-kameraer at himmelen har en tendens til å bli overeksponert til fordel for en riktig eksponert forgrunn. 
Dette er også tilfelle på 960 IS, og kan noen ganger føre til at detaljer blir brent ut. 
Det er en svak tendens til kromatisk feilbrytning i høykontrastområder, men ikke mer enn gjennomsnittlig sett i forhold til de andre kameraene i testen. 

Støynivået er lavt til moderat fram til ISO 400. 
Deretter øker støyen markant, men totalt sett er Canon blant de bedre også på høyere ISO, som kan brukes til nød - avhengig av bildenes bruksområder, naturligvis. 

Her følger noen utsnitt fra testbilder: 

Video 

Videokvalitet er nå en del av kriteriene våre, og vektlagt 20% i utregningen av totalkarakteren. 
960 IS kan filme i såkalt "TV-oppløsning" - 640 x 480 piksler, formatet er Motion JPEG og lagret som AVI-filer. 
Bildeoppdateringen er 30 fps, noe som gir helt glidende film. 
Du kan ikke zoome under opptakene, men kan sette brennvidde i forkant av filmingen. 

I tillegg har kameraet muligheten for å filme i høy oppløsning, 1024 x 768 piksler, men da klarer den bare halvparten så mange bildeoppdateringer pr sekund, noe som gjør at bevegelsene blir litt hakkete - men jevne. 
Skarphet og detaljer er i toppklassen på begge oppløsninger, men vi skulle også gjerne sett en mulighet for opptak i bredformat. 

Også på lydsiden er Canon meget sterke, det er riktig nok monolyd, men den er sterk og klar. 

Totalt sett er dette noe av det beste du kan forvente av videokvalitet på lommekameraer i dag. 

Klikk på videovinduet under for å spille av eller laste ned to testklipp (høyeste oppløsning og beste TV-kvalitet. 

Digital IXUS 960 IS er det eneste kameraet i testen som bruker en standard miniUSB-kontakt mot kameraet. 
Slike kabler får du over alt, og du slipper dermed å bekymre deg for at den som følger med kameraet skal bli borte. 
Kameraet dukker opp som et flyttbart lagringsmedium i Utforsker, og det trengs ikke å installere noe som helst i Windows XP/Vista for å overføre bilder og videoer. 

Oppsummering 

Ingen tvil om at Canon Digital IXUS 960 IS er et av de bedre 12 megapiksels lommekameraene på markedet. 
Det er enkelt i bruk, tar gode bilder i de fleste situasjoner, selv med automatiske innstillinger i kameraet, og det fikser også videobiten bedre enn de fleste konkurrentene. 

Det som taler mot kameraet er først og fremst prisen, det er det desidert dyreste av lommekameraene i denne testen. 
På hastighetssiden, med unntak av oppstart, står det dessuten langt fra øverst på pallen. 
Og er liten størrelse og lav vekt viktig for deg, finnes det flere IXUS-søsken å velge mellom. 

Men er du ute etter et solid arbeidsjern som gjør jobben til ståkarakter nesten hver gang, kommer du ikke utenom Digital IXUS 960 IS. 

Full testoversikt med karakterer og rangeringer finner du her. 
