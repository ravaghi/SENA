Psykisk thriller
Regi: John Maybury. 
Med: 
Adrien Brody, Keira Knightly, Kris Kristofferson, Jennifer Jason Leigh. 
Am. thriller. 
15 år. 

Thriller der fysisk og psykisk reise i tid og sted veves sammen på en etter hvert altfor søkt og omstendelig måte. 

Adrien Brody fikk en velfortjent Oscar for sin rolle som jøde i Warszawa-ghettoen i «Pianisten». 
Hans følsomme uttrykk, hans evne til å være jaget og vaktsom kommer til sin rett også i «The Jacket». 

Som sersjant i Golf-krigen i 1991 blir Jack Starks (Brody) skutt ned av en unge. 
Han overlever så vidt, mister hukommelsen og hjemsøkes av traumer. 
Som om ikke det var nok, havner han i en situasjon der han stilles til ansvar for drapet på en politimann. 
Starks' minne er blankt; psykiatrisk institusjon er neste stopp. 
Og der regjerer en psykiater med det de fleste av oss vil oppfatte som fryktinngytende metoder. 
Det innebærer blant annet lengre opphold fastbundet i en skuff i sykehusets likkjeller. 

Dermed ledes vi inn på en fascinerende tur mellom fantasi og virkelighet, mellom fortid, nåtid og fremtid. 
Filmen lefler med hjernens muligheter og våre potensielle evner til å endre vår egen fremtid - nettopp gjennom glimt inn i fremtiden. 
Et ikke ukjent tema i filmens verden, og i mange tilfelle et tankevekkende eksperiment. 

I «The Jacket» fungerer det bare delvis. 
Historien har gode thriller-elementer og antydningsvis besnærende mystikk, men blir etter hvert noe innfløkt og pompøs i sine sprang mellom tidsaspektene. 

Keira Knightley er nokså endimensjonal i uttrykket, men likevel en troverdig hjelper for den hjemsøkte Brody. 
Kris Kristoffersons rolle som gåtefull og streng psykiater forblir nettopp gåtefull i en film ikke helt uten pirrende elementer om sinnets irrganger. 
