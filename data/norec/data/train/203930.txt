Mesh-nett på steroider
To noder skal gi god dekning overalt i hus på inntil 464 kvadratmeter, lover produsenten. 
Vi har testet. 

Det siste halvåret har vi testet flere såkalte mesh-nettverksløsninger. 
Disse løsningene er spesielt myntet på deg som av en eller flere grunner sliter med å få full trådløsdekning i boligen din. 

I et mesh-nettverk plasserer du to, tre eller enda flere små bokser (noder) rundt på strategiske steder i boligen. 
Disse erstatter den éne trådløse ruteren du hadde før. 

Mesh-nodene har ofte en design som er langt mer plasseringsvennlig enn tradisjonelle rutere, som ikke alltid er like pene å se på. 

Automatisk opp- og nedkobling 

Avhengig av hvor i boligen du befinner deg, kobles dingsene dine automatisk til den noden som har best signalstyrke. 
Har man et veldig stort hus, kan man bygge ut med flere noder til man er fornøyd. 

Nodene kommuniserer med hverandre i et eget beskyttet trådløst nett, for å sørge for best mulig hastighet mellom dingsene dine og internett. 

Kraftigste så langt 

Denne gangen har turen kommet til Zyxel Multy X, en mesh-løsning som består av kun to identiske noder, der de fleste vi har testet tidligere har bestått av tre. 
Likevel hevder produsenten at de to nodene i kompaniskap skal kunne gi god trådløsdekning i boliger på inntil 464 kvadratmeter. 
Det er betydelig mer enn hva som er vanlig i de mesh-løsningene vi har testet tidligere. 

Årsaken er at Multy X er utstyrt med vesentlig kraftigere maskinvare enn de andre. 
Her snakker vi om AC3000-spesifikasjoner, beamforming og MU-MIMO-støtte - og hele 9 interne antenner, pakket i noder som er vesentlig større enn hos konkurrentene. 

De er faktisk til og med større enn mange enkle trådløsrutere, og det kan fort være et ankepunkt dersom du ser etter en løsning som er mest mulig diskré og plasseringsvennlig. 

Nå skynder vi oss å legge til at vi slett ikke anser boksene som særlig prangende og stygge, men størrelsen på 23.6 x 17.8 x 5,15 cm og vekt på 860 gram pr stk, er betydelig mer enn normalen i denne klassen. 
Nærmest kommer Netgear Orbi, men der var designen stående, ikke liggende som her. 

På baksiden sitter det tre LAN-porter og en WAN-port, alle med støtte for hastigheter på inntil 1 Gbps (1000 Mbps). 
I LAN-portene kobler du utstyr som ikke støtter trådløs tilgang til nettet, WAN-porten benyttes kun på den første noden, for tilkobling til bredbåndsmodemet/uttaket. 

Her er også en USB 2.0-port, men den kan ikke brukes til annet enn å gi strøm til en mobiltelefon eller lignende, det er ikke noe i oppsettet som skulle tilsi at du kan dele data fra minnepinner eller harddisker i nettet ditt. 

Det er samtidig viktig å poengtere at dette er en løsning for deg som bare skal ha noe som virker - funksjonsutvalg og mulighetene for skreddersøm er svært begrenset, slik det er på de fleste mesh-løsningene vi har testet. 
Vi vet av erfaring at enkelte mesh-løsninger kan få utvidet funksjonalitet med nye fastvareoppdateringer. 

OPPDATERT 18.12: 
En oppdatering av appen og fastvaren gir deg nye funksjoner som Port Forwarding, Bridge Mode og DMZ, får vi opplyst fra Zyxel. 

Ferdig satt opp på 10 minutter 

Oppsettprosedyren finner du på innsiden av lokket, og som vanlig i mesh-sfæren er den særdeles enkel. 
Du kobler første node til bredbåndsuttaket, stikkontakten, laster ned en app på mobilen og følger veiviseren for å sette opp nettet ditt. 

Underveis i prosessen laster appen automatisk ned eventuelle fastvareoppdateringer, du definerer navn, passord og om du vil ha tre separate nett (to på 5 GHz-båndet og ett på 2,4 GHz-båndet), eller om du vil aktivere Smart Connect og dermed bare ett aksesspunkt, og la Multy X avgjøre hva som er best for dingsene dine. 

Appen er oversiktlig og grei, og du får blant annet se hvilke enheter som er tilkoblet og du kan også gjøre noen få endringer - blant annet sperre internettilgang og konfigurere uPnP. 

Meget god dekning 

Multy X fungerer helt greit med bare én node. 
Vårt hus er på 250 kvadratmeter, fordelt over tre etasjer - og med noden plassert på loftet, kunne vi surfe på nettet i kjelleren med inntil 80 Mbps - halvparten av kapasiteten i vårt fiberabonnement. 
Det er veldig bra, og på høyde med det vi målte med Netgear Orbi - og bedre enn hva vi har målt med flere enkle rutere, som denne fra F-Secure. 

Vi plasserte den andre noden i stua, og ved hjelp av appen kunne vi legge den til i meshen. 

Her fikk vi oss en overraskelse. 

Etter at vi hadde koblet den til, varslet appen om at plasseringen ikke var optimal: 
Den var plassert for nært den første, og vi ble anbefalt å plassere den lenger unna. 
En slik sjekk mangler hos de andre mesh-løsningene vi har testet, og kan være til god hjelp under oppsettet i kronglete boliger. 

Vi overså først denne advarselen, siden vi alltid bruker samme plassering av nodene i testene våre. 
Det viste seg ikke å være veldig smart. 

Måtte endre plassering 

Under hastighetsmålingene viste det seg nemlig at testmobilen stadig koblet seg til noden i etasjen over, selv om noden i stua var vesentlig nærmere. 
Det gav seg utslag i hastigheten, som ble rett og slett for variabel. 

Ved å flytte den andre noden til kjelleren, to etasjer under, fikk vi derimot utnyttet vår 160/160 Mbps bredbåndslinje til fulle, uansett hvor vi befant oss i boligen. 

Det tyder på at kommunikasjonen mellom nodene er vesentlig sterkere enn det vi er vant til i tidligere tester, og tyder også at dette er en god løsning for store arealer - større enn vår bolig på 250 kvm. 

I tabellen under ser du hastighetene vi målte, med én og to noder på forskjellige punkter i boligen. 
Det er viktig å understreke at dette er målinger gjort mot Internett, ikke internt i lokalnettet - der makshastigheten kan være langt høyere. 

Konklusjon 

Denne testen bekrefter det Zyxel påstår: 
Multy X er en løsning for meget store boliger. 
Vår test viser videre at to noder gir bedre dekning enn flere løsninger som består av tre, som for eksempel Google Wifi - med mindre du har en bolig med mye betong, vannbåren varme og annet som kan stoppe trådløse signaler. 
Da kan flere noder være nødvendig, også for Multy X. 

Ankepunktene er først og fremst størrelsen på hver node, som er vesentlig større enn de fleste konkurrentene. 
Ja, og så hadde det ikke skadet med flere funksjoner, men her er Multy X foreløpig i godt selskap. 

Prismessig er dette ikke blant de billigste, men den koster omtrent det samme som Netgear Orbi, som også er en to-nodeløsning, hos Dustin Home og Komplett, blant andre (se under terningkastet). 

Vi holder en liten knapp på Zyxel Multy X av disse to, men få også med deg testen av konkurrenten fra Netgear før du bestemmer deg. 

Alle mesh-testene finner du her, mens tester av tradisjonelle rutere finner du her. 

Senere denne uken kommer vi med en oppsummering av alle mesh-løsningene vi har testet denne høsten, med våre anbefalinger. 
