Grønn barnemoro
«Planet 51» er hyper og fargerik, og mest for unge romvesenentusiaster som elsker den vante animasjonsformelen. 

Det blir kaos da et romskip lander på Planet 51, hvor grønne vesener lever i en fredelig verden som minner om USAs 1950-tall, med alt det innebærer av bowlingskorter, veldreide kvinneskikkelser og gryende hippietendenser. 
Romskipet bærer på den amerikanske astronauten Chuck, som nå trenger hjelp fra den lokale gutten Lem for å komme tilbake til Jorden. 

«Planet 51» er spanskprodusert, men framstår som erkeamerikansk, og følger en streit og velbrukt bruksanvisning for barnevennlig animasjon. 
Tempoet er høyt, humoren er tullete og slapstick-basert, og filmen er pepret med popkulturelle referanser og snedige nikk til genrekollegaer, og dette gir en ekstra schwung. 
Men den enkle historien er nok mest rettet mot yngre - til tross for at vitsene er smågrove innimellom. 
