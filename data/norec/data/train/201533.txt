Nokia N70
Andre modell i den mye omtalte N-serien til Nokia er ute og vi har testet den. 
Men har Nokia N70 det lille ekstra som gjorde storebroren så bra. 

Nokia N70 er andremann ut i multimedieserien til Nokia. 
Denne serien ble lansert med brask og bram tidligere i år og ble av mange sett på som redningen for Nokia, som hadde slitt med å imponere det siste året. 

Videokameramobilen N90 har allerede blitt godt mottatt av oss og N91 (som kommer i løpet av første kvartal) ser også ut til å kunne bli en vinner, med sin innebygde harddisk på hele fire gigabyte. 
Men hva har N70 å skilte med. 

Det lille ekstra 

Nokia N70 har faktisk en hel del å tilby. 
Den er ikke utstyrt med det samme kameraet som i storebroren, men den har allikevel nesten like gode kameramuligheter. 
Imponerende nok med denne størrelsen. 

Den er også utstyrt med 3G og EDGE, men dette er jo nesten en selvfølge for en smartmobil i dag. 
I tillegg er designet et viktig punkt Nokia N70 har å skryte av i forhold til andre mobiler. 

For dette er en virkelig sprek telefon, som kombinerer fornuftige løsninger (som linsedeksel og gallerisnarvei) med kule linjer og farger. 
Vi kunne ønsket oss lite grann større taster, men følelsen i tastene er i hvert fall meget bra. 

Hvorfor så treg? 

Et punkt Nokia N70 sliter på er hastigheten. 
I likhet med stort sett 100 prosent av de andre smarte mobilene til Nokia er nemlig prosessoren på denne mobilen underdimensjonert. 

Dette fører til at responstiden på mobilen er langt under pari. 
Man skal slippe å vente i flere sekunder for å gå inn i meldingsmenyen eller til eventuelle andre funksjoner. 
Riktignok venner man seg til det etter hvert, spesielt vi som har jobbet med Nokias trege mobiler i lang lang tid, men det er uansett uholdbart. 

Vi skjønner at det er vanskelig å finne riktig prosessor som fikser problemene med hastigheten samtidig som den ikke drar for mye strøm, men dette er et utrolig viktig punkt for Nokia å fokusere på. 

Skryt for datahastighet 

Men Nokia skal ha skryt for at de fokuserer knallhardt på nye mobilteknologier. 
Den siste tiden har de lansert flere modeller med både 3G og EDGE, noe som er utrolig viktig for å få utviklet nytt innhold til mobiltelefoner. 

For disse gir mobilen en mye bedre overføringshastighet enn tidligere, og med hastighet opp mot et dårlig ADSL-abonnement får man tross alt helt nye multimediemuligheter enn tidligere. 
Video og musikk kan relativt enkelt lastes ned på disse mobilene. 

Enorm video 

Det nevnte kameraet på denne mobilen har en oppløsning på to megapiksler, og i likhet med de fleste andre slike mobilkameraer er også kvaliteten her meget bra. 
Videokvaliteten er også utrolig bra. 
At denne har den samme videooppløsningen som N90 både overrasker og imponerer. 

I forhold til kamera og sammenligningen med N90 er det imidlertid et område denne mobilen taper på. 
Etter å ha brukt N90 i et par måneder er det nemlig en skuffelse å se skjermen på Nokia N70. 
Oppløsningen er nemlig ikke i nærheten av det storebroren har, men det hadde vi ærlig talt ikke ventet. 

Hyggelig bekjentskap 

Vi må si at Nokia N70 er et utrolig hyggelig bekjentskap, med alt det man kan ønske seg av funksjonalitet. 
I tillegg til det vi har nevnt er det selvsagt også god MP3-støtte, meget bra lyd, Bluetooth og mange gode applikasjoner for de proffe brukerne. 

Batterilevetiden er ikke noe særlig å skryte av, men heller ikke noe dårligere enn det andre modeller har i 2005. 
Igjen må vi si at det er like godt å lære seg å lade batteriet hver eneste natt én gang for alle. 

Prisen på drøye fire tusen kroner er ingen ublu pris for en så velutstyrt mobiltelefon og hadde det ikke vært for tregheten i systemet hadde dette vært fulltreff fra Nokia. 
Men som smartmobil er dette mobilen vi helt klart kommer til å anbefale i tiden fremover. 
