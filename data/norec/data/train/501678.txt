John Olav Nilsen er referansenes konge
Overgangen fra Gjengen til Nordsjøen er vellykket. 

For tre år siden satte John Olav Nilsen et punktum for kapittelet John Olav Nilsen & Gjengen med en brakkonsert på USF Verftet. 
Man skal ikke undervurdere verdien av bandet; de fikk nesten ene og alene ansvaret for den siste store og evig omtalte «bergensbølgen». 
De engasjerte ikke bare sentrumskidsene, men så å si hele Bergen, periferi, land og strand. 
Det var et prosjekt som favnet bredt uten å inngå kompromisser estetisk sett – det er historiene de fleste av oss kunne kjenne oss igjen i – og forstå. 

Sånn sett ble også John Olav Nilsen en slags frontfigur for byens musikkscene i en årrekke, for så å forsvinne og dukke opp i uventede sammenhenger, som med det engelskspråklige elektropopprosjektet True I.T.C. 

Der Gjengen var ikonisk, som på «Diamanter Og Kirsebær», et av de mest minneverdige kapitlene i norsk musikkhistorie, er John Olav Nilsen & Nordsjøen mer forutsigbare, mer poppete. 
Med i bandet er to av nøkkelspillerne fra Gjengen, Lars Eriksen og Einar Vaagenes. 
I det nye prosjektet hører man spor av ymse undergrunnspop, alt fra bergensbandet Love Dance til engelske The Field Mice og diverse Glasgow-band. 

Det er fortsatt tekstene og historiene som står i fokus, men lydbildet er mer raffinert, drømmepopaktig. 
En suksessfull overgang fra det som var. 
Deres siste slipp, «Paris, Bergen», balanserer nesten mellom Gjengen og Nordsjøen. 
Det kjennes mer familiært, og samtidig forfriskende naivistisk, som om låten oppfordrer deg til å lukke øyene og danse keitete med armene over hodet. 

«Paris, Bergen» er en gave til musikknerden, full av referanser og nikk til indiestorheter fra åttitallet til totusentallet. 
Det gjør ikke det mindre eget. 
