Silicon Valley S02 E01 - E03
Sitatvennlige nerder som punkterer IT-bransjens pompøsitet. 

Silicon Valley har premiere på HBO Nordic og C More 13. april. 
Ny episode kommer hver mandag. 

Med en herlig pubertal munnrapphet, en kameratgjeng det er kult å henge med og et treffende sveip av både tidsånd og IT-sjargong, har Silicon Valley blitt en smart og særegen liten komedieperle. 

We're walking in there with 3 foot cocks covered in Elvis-dust. 
Erlich 

En ny vår i silisiumdalen 

Spoileradvarsel til de som ikke har sett sesong 1. 

I en verden som spiser kodere til frokost, har Richard (Thomas Middleditch) funnet gullåra. 

Et filkomprimeringsprogram, under det lite klingende navnet «Pied Piper», som potensielt kan revolusjonere databruken verden over. 

I stedet for å selge programmet til det store onde selskapet Hooli, velger Richard og vennegjengen å satse på å bygge sitt eget firma, og de lykkes etter hvert med å gjøre IT-verden oppmerksom på at de sitter på det neste store! 

Men et dødsfall sender finansieringen til «Pied Piper» ut i usikkerhet. 
Konkurrentene sender advokater og svindlere etter dem og den usikre og lett opprørske gjengen må navigere i en verden av nye keiserklær, gigantiske launchfester, totalhavarerte apper og småharry Kickstarter-kampanjer. 

Treffer blink med vennegjengen 

Det er figurene og typesammensetningen som gjør Silicon Valley til et sted det er knalltrivelig å være. 

Hele vennegjengen bor og jobber sammen i et huskollektiv som det oser forlenget ungdomstid og voksenangst av. 
Og gjengens outsiderblanding av usikkerhet og opprørskhet gir serien et kledelig slackerpreg. 

Kombinasjonen av den smarte, høflige og sosialt utilpasse Richard og hans medhjelper, den vulgære og selvsentrerte Erlich (T.J. Miller), skaper et sammensatt tohodet troll som på glimrende vis fanger opp forestillingen av nerden som en genial og autoritetssky outsider. 

Og den komboen væpner også våre venner med det nødvendige skytset som trengs for å rekke langfinger til storselskaps-Amerika. 

Erlichs selvlærte metode for å vinne respekt, ved å grovt fornærme folk før de fornærmer deg, er en lattervekkende sekvens i forhandlingsteknikk, med flere fine sluttpoeng. 

Martin Starr har sjeldent vært bedre! 
Som en av Judd Apatows sterkeste karakterskuespillere, (Freaks and Geeks, Knocked Up, innom i Undecleared) har Starr alltid vært en glede å følge som utilpass og egenrådig. 
Her drar han på arven fra Apatow, men nerderepertoaret videreutvikles. 
Som den mørke og misantropiske Gilfoyle, får han rollen som den kule og mest selvstendige i gruppen. 

God humor og en god historie 

Silicon Valley har flere gode kort å spille på. 
Humoren er en lekker blanding av referanser, situasjonskomikk, verbale festligheter og treffende karikaturer. 
Og på sitt beste klarer serien å kombinere flere av humorelementene til smarte og ganske omfattende spøker. 

Historien i sesong to, har en stram og effektiv dramaturgisk motor. 
Gjengen må berge «Pied Piper», samtidig som de ikke må bli for store. 

Denne «smale sti» som fører til selskapets frelse belyses med skrekkeksempler av både mislykkede kollegaer som krasjet da de ikke levde opp til forventningene, grusomt irriterende og kontrollerende investorer og gamle venner som streber med å lansere latterlig dårlig apper. 

Selv om det premisset gir serien en litt enkel og veldig tydelig retning, føles serieuniverset vilt åpent og spennende når det gjelder muligheter for parodier, plottvister og figurutvikling. 
Det er herlig når en serie både fungerer, og i tillegg viser masse potensial! 

Og sitatvennligheten er stor! 
Fra enkle tiss- og rumpevitser, via frykten for «datageddon», til skremmende treffende buisnisstankebobler som: 

I don’t want to live in a world where someone else makes the world a better place, better than we do. 
Gavin Belson 
