Tvillingskjebner
Sjanger: 
Drama/Krigsfilm 

Land: 
Ungarn 2013 

Regi: 
János Szász 

Skuespillere: László Gyémánt, András Gyémánt, Piroska Molnár 

Manus: 
Tom Abrams, basert på en roman av Ágota Kristóf 

Musikk: 
Manuel Laval 

Aldersgrense: 
15 år 

Andre verdenskrig er på vei inn i siste fase og Ungarn er et land i full oppløsning. 
Når far blir sendt til fronten, overlater mor tvillingene Lucas og Claus til bestemor på landet. 
Der møtes de av fattigdom, kulde og hardt arbeid. 

Navneanagrammet er ingen tilfeldighet. 
Lucas og Claus er som én person, umulige å skille fra hverandre. 
Og i en verden hvor de ikke kan stole på noen — bestemor, presten, tyskerne og russerne er alle enten overgripere eller svikere - må guttungene gjøre seg harde for å overleve. 

«Tvillingenes dagbok», basert på en roman av Ágota Kristóf, er en krigsfilm nesten fri for krigshandlinger. 
I stedet handler den om de som blir igjen hjemme. 
Og deres lidelser kan være like store som noen soldats. 
Her går alt ubønnhørlig fra vondt til verre, uten rom for verken varme eller sentimentalitet. 

Dette kan godt være den mest nedslående filmen siden «Det hvite båndet» (2009). 
Men den lodder ikke like dypt som Michael Hanekes mesterverk. 
Dens åpenbare kvaliteter til tross - spesielt de maleriske bildene, ved Haneke-fotografen Christian Berger, er verdt å trekke frem - er dette en film som lar seeren bli sittende igjen med en følelse av håpløshet snarere enn ny innsikt. 
