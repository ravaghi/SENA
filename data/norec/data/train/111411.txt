Kamelot:«Poetry For The Poisoned» 

(Ear Music / Playground) 

Myndig kraftmetal fra Elverum og Florida. 

Kamelot fra Tampa, Florida er en godt bevart hemmelighet i Norge, selv om vokalist Roy Khantatat (eller bare Khan) stammer fra tjukkeste Sørskogbygda utenfor Elverum. 
Ignoransen rundt bandet bør det bli en slutt på etter denne platen. 

Gjennom 15 år har de sakte, men tålmodig bygd opp en svært trofast tilhengerskare basert på et uhyre allsidig metaluttrykk med hovedåren i den progressive delen av genren. 
På «Poetry For The Poisoned» nærmer Kamelot seg fullklaff. 
Roy Khan er en suveren seremonimester gjennom låter som er farlig nær teknisk briljans, og som likevel overbeviser i sine kontante taktskifter og überdramatiske stemningstoner. 
Dersom du synes Dream Theater har blitt slappe og konforme i kantene, har du definitivt et utmerket alternativ i Kamelot. 

BESTE LÅT: 
«The Zodiac» 
