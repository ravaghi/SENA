For deg som elsker «Fifty Shades»
En ung singel kvinne faller for sjefen sin. 
Han er dominerende, styrtrik og skjuler en mørk hemmelighet. 
Hørt det før? 

Det handler om Reese, en singel ung kvinne som bor i New York. 
Når hun er på en kjedelig date, planlegger hun å lure seg unna, men oppringningen til venninnen blir overhørt av en fremmed mann. 

Han synes hun er kynisk. 
Hun synes han er kjekk. 

Så viser det seg etterhvert at han er hennes nye sjef. 
Selvfølgelig. 

Hvor lurt er det egentlig å innlede et seksuelt forhold til sin egen sjef? 
Forfatter Vi Keeland prøver å beskrive disse kvalene til Reese, som ikke er veldig troverdige. 
For hun rekker knapt å stille spørsmålet, før det kun handler om flørting, hersketeknikker og detaljerte sex-skildringer på kontoret. 

Sjefen, som heter Chase, viser seg å være overraskende lik den mannlige hovedkarakteren i suksessbøkene «Fifty Shades of Grey». 
Altså handler det om en dominerende alfahann, som selvfølgelig er styrtrik og suksessfull, som ikke tar nei for et nei. 
Og den kvinnelige karakteren er også lik den kvinnelige karakteren i «Fifty Shades», nemlig hjelpeløs, forelsket, naiv, sjenert. 

Den dominerende Chase viser seg å ha mørke hemmeligheter, og snart viser hans dystre sider seg.Deretter handler det om hvordan Reese skal klare å komme under huden på denne mannen og avsløre hans hemmelige og mørke fortid. 
Innimellom dette, er det så klart klemt inn flørting og heftige sex-beskrivelser på sjefens skrivebord. 

Når det som skal være bokens klimaks kommer, altså hva sjefen egentlig skjuler, går lufta fullstendig ut av ballongen. 
Romanen føles halvferdig. 

Språket er lettlest, noen ganger vittig, og underholdende, på sin måte. 
Men dette er ingen intelligent bok. 
Den er heller ikke realistisk. 
Og den er forutsigbar. 
Men elsket du «Fifty Shades of Grey»-bøkene, kan du komme til å like denne også. 
