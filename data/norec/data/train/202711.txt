Asus RT-AC68U
Antagelig verdens raskeste trådløse ruter akkurat nå. 
Men ikke under alle forhold. 

De raskeste trådløse løsningene hører til i avdelingen for de litt mer spesielle variantene. 
Da snakker vi om to toppspekkede AC-rutere som snakker direkte med hverandre, eller mellom en ruter og en nettverks/mediebro. 
Stiller du med en mobil enhet, enten det er en bærbar PC, nettbrett eller mobil, så er du alltid et godt stykke unna i ytelse. 

Slike løsninger har sin misjon, de kan erstatte kabel mellom to bygninger eller mellom to etasjer, med et nettverk av maskiner på hver side av forbindelsen. 

Men du kan altså ikke regne med å få samme ytelse mellom din bærbare og en ruter, selv om den er den raskeste på markedet. 

Dette med standarder ... 

Asus RT-AC68U er den raskeste ruteren fra Asus, og dette skyldes teknologien fra Broadcom. 
Den er ikke Asus alene om, også Netgear har lansert en ruter bygget på de samme brikkene. 

Men når vi snakker om topphastighet er det, som med det meste annet, ikke uten at visse forutsetninger er på plass. 

For at topphastigheten skal kunne oppnås må både sender og mottaker støtte alle egenskapene og varianter av protokollene. 
Det er det svært lite utstyr som gjør, og i skrivende stund er det bare mellom to slike rutere, med den ene satt opp som nettverksbro, at man får optimal teoretisk brutto hastighet på opptil 1300 Mbps. 

Også på 2,4 GHz båndet har Asus noen ekstra triks i ermet. 
Eller rettere sagt, Broadcom, som er produsenten av brikkesettet. 
De har bygget inn støtte for det de kaller TurboQAM. 
Dette er en teknikk for å få mer informasjon ut av hver svingning i signalet. 
Du kan lese mer om dette i denne artikkelen. 

Med TurboQAM moduleres 2,4 GHz signalet i 40 MHz båndbredde på samme måte som 5 GHz på 80 MHz båndbredde i 802.11ac-standarden. 
Dermed får de tynt ut teoretisk 600 Mbps i stedet for 450 Mbps. 

Men dette krever at både ruter og klient støtter alle disse parameterne. 

Dermed er altså AC1900 ytelsesmessig forbeholdt rutere med dette brikkesettet. 
I hvert fall foreløpig. 

Design og tilkobling 

Ruteren kommer i en utførelse vi kjenner igjen fra tidligere modeller, med sitt karakteristiske rutenettmønster i sort plast. 
Den er laget for å stå, det er ingen andre alternativer. 
Antennene stikker ut på topp, her er det ikke gjort noe for å skjule at dette er en trådløs ruter. 

Tilkoblingene er de vanlige WAN pluss 4 x LAN alt med Gigabit ytelse, men nytt er både en USB 2.0 og en USB 3.0 på baksiden. 
Her kan du koble til lagringsutsyr som deles av brukerne på nettverket. 

En annen nyvinning er teknisk sett svært banal, men ikke desto mindre svært velkommen: en bryter på baksiden som slår av alle LED-lysene. 
Det blinker jo ellers blått hele tiden, noe som er mer sjenerende enn praktisk når ruteren står på et sted hvor den er synlig. 

På siden finnes knapper for kjapp tilkobling med WPS og for å slå av/på det trådløse nettet. 

Installasjon 

Er du tilfreds med standardinnstillingene er det bare å koble til ruteren og starte den opp. 
Vil du endre på innstillingene går du gjennom en veiviser og setter passord, nettverksnavn og nye passord. 
Vil du gå i dybden har du alle muligheter ved å velge manuell modus. 

Grensesnittet er det samme som Asus har brukt det siste året og er oversiktlig og funksjonelt. 

Ruteren er også rask til å oppdatere egne innstillinger. 

Ytelse 

Siden det fremdeles ikke finnes klienter som støtter hele repertoaret for denne ruteren, har vi testet med Intels 7260-nettverkskort med to antenner/strømmer (AC) og med Intels forrige toppmodell (ikke AC) 
N-6300. 

Ytelsen er definitivt i toppklasse, men likevel et godt stykke unna de optimale hastighetene som oppnås når ruter og klient med 100% støtte står rett ved siden av hverandre. 
Da er det vel streng tatt heller ikke behov for noen trådløs forbindelse .... 

Det kan altså fremdeles være mye å hente med en 3-antenners klient som Intel N-6300, spesielt på 2,4 Ghz. 

Konklusjon 

Asus RT-AC68U er antagelig den raskeste ruteren på markedet i skrivende stund. 
Men foreløpig får man ikke særlig glede av dette før klientene kommer på banen. 
Det ser ut til å ta lengre tid enn vi trodde tidligere i år. 

Når en del av superytelsen i tillegg er forbeholdt utstyr som ennå ikke finnes og blir litt på siden av standardene kan man jo kanskje se det litt an. 

Asus RT-AC68U 
