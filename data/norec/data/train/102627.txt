Plateanmeldelse:Odd Børretzen/Lars Martin Myhre 

Blues for Børretzen. 

ALBUM: 
VISER Odd Børretzen/ Lars Martin Myhre «Noen ganger er det over» (Sony Music/Bigbox) Odd Børretzen skulle ha feiret 86-årsdagen den 21. november i år med denne utgivelsen, men rakk det aldri. 
Galgenhumoristen, satirikeren og ikke minst mennesket Odd Børretzen sovnet inn tre uker før fødselsdagen. 

Men visene hans kommer til å leve lenge, det fortjener de. 
I dette opptaket fra den aller siste av en rekke avskjedskonserter gjennom årene - fra Sentrum Scene i Oslo den 12. desember i 2008 - får vi et flott tverrsnitt over Børretzens tekster, fulle av vidd og varme, av svir og satire, av levd liv og lengsel. 

Men vi skal heller ikke glemme tonefølget til disse tekstene. 
Lars Martin Myhre kjente sin makker ut og inn, og er en mester i å skape det rommet rundt Børretzens ord som de trenger, samtidig som hans organiske blues- og jazzbaserte akkompagnement utstråler vel så mye varme som Odd Børretzens tekster kan. 
Denne Børretzen/Myhre-utgivelsen er - som alle duoens prosjekter - musikk du blir tvunget til å lytte konsentrert til. 
Det nytter ikke å multitaske når Odd Børretzen åpner munnen! 

Dessuten får du valuta for pengene her. 
Ved siden av liveopptaket får du også en cd med diverse andre, mer ukjente låter fra duoens karriere, samt en DVD-dokumentar fra innspillingen av deres aller siste plate, «Syv sørgelige sanger og tre triste». 

Sees vi igjen? 

Dette er for øvrig platen med «Paradise Bay», låten som bruker verdens første solo-jordomseiler, Joshua Slocum - mannen som i 1909 seilte til havs uten noen gang å dukke opp igjen - som metafor for Børretzens egen ferd mot karrierens og kanskje livets ende, og som runder av hele platen med ordene «Sees vi igjen?», slik de også gjør her. 
Kanskje gjør vi ikke det, Odd. 
Men vi høres definitivt! 

BESTE LÅT: 
«Blues til min bestefar (på farsiden)» 
