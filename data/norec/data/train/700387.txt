Friluftskurs for stefedre
Kurs for stefedre for oppkjasa Ynglingen-gutter: 
Ta dem med til en øy som ingen andre enn Jules Verne vet om, la dem sveve i livsfare og treffe ei little mama-dame fra High School Musical. 

"The journey 2": 
Amerikansk fantasikomedie. 
2012. 
1 time, 34 minutter. 
11 år. 
Regi: 
Brad Peyton. 
Med: 
Josh Hutcherson, Dwayne Johnson, Michael Caine, Vanessa Hudgens. 

"The journey 2" er oppfølgeren til "Reisen til jordens indre" fra 2008, og Brendan Fraser er bytta ut med Dwayne "The Rock" Johnson. 
Så er den eventuelle misforståelsen oppklart. 
Det filmene har til felles er at de eufemiserer den franske folkefantasten Jules Verne, som vokste opp på et så kjedelig, isolert sted (Nantes) at han måtte ty til frie funderinger. 

I filmen reiser Johnson og disneytrynet Josh Hutchersons av gårde for å finne Vernes mystiske øy og Hutchersons mystiske bestefar, spilt av Michael Caine med urimelig, men velgjørende arroganse og en latter som minner om begeistra søndagsfyll. 

De finner øya sammen med Luis Guzman og hans hormonpumpa lille mindreårige Vanessa Hudgens, som er blitt 24 år eller noe sånn. 
Det oppstår småjabbete krangler, ufarlig romantikk og en bråte med underlige skapninger som man kan ri på eller flykte fra. 
Den er OK. 
Det er det man kan si om en sånn film: 
Den er OK. 
