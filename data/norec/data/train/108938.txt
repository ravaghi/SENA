Filmanmeldelse:«Wild Tales» 

Seks noveller i én film - om hevn og andre djevelske gleder. 

Argentina. 
Regi: Damian Szifron. 
11 år. 
MED: Dario Grandinetti, Maria Marull, Julieta Zylberberg, Rita Cortese, Leonardo Sbaraglia, Walter Donado, Ricardo Darín, Oscar Martinez, Maria Onetto, Osmar Núñez, Erica Rivas, Diego Gentile, Cesar Bordon, Nancy Duplaa, Alan Daicz, Germán de Silva. 

Filmen var nominert til beste fremmedspråklige Oscar - helt fortjent. 
For makan til haraball! 
Hevn er det gjennomgående motivet, langsiktig, kortsiktig, planlagt og improvisert hevn ; hva gjør vi egentlig når vi bli provosert utover enhver rimelighet - og oppfører oss som ville dyr? 
Det går alltids an å spørre. 
Og noen godt mulige svar ligger her! 

En evig taper er blitt flysteward; to bilister hisser seg opp; en serveringsdame får familiens ødlegger av en lånehai som kunde; en sprengningsingeniør får en (mener han) ufortjent parkeringsbot; en sønn i en overklassefamlie har kjørt ned en gravid kvinne i et fotgjengerfelt; en brud blir på bryllupsfesten klar over at brudgommens elskerinne er i salen. 

Hver historie har sin groteske tone og sin dose nøye oppmålt humor, fra gapskratt til medfølgende smil. 
Men alle er meget godt filmet, musikken brukes definitivt som eskalerende element. 
Og de fleste historiene har den djevelske lille vrien, at på et lite punkt underveis kunne katastrofene vært unngått. 
På en eller annen måte. 

Men: 
Nei! 

De eleville spanske regi/produsent-brødrene Pedro og Agustin Almodovar er produsenter for filmen. 
For de innvidde, belyser dette i noen grad galskapen og kvaliteten i det hele. 
Men alle andre kan uansett «glede» seg over en ekstrem og sær film, som garantert vil gi samtaleemner utover de små timer. 

Bare ikke gå på kino med en uvenn! 

JON SELÅS 
