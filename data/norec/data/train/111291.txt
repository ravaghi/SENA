Spillanmeldelse:«Professor Layton and The Lost Future» 

(VG Nett) 
Det er intet nytt og revolusjonerende ved «Professor Layton and The Lost Future». 
Men hvorfor endre et vinnerspill? 
Jeg tåler langt flere mysterier før jeg er lei. 

Spillet starter med at Professor Layton og den lille hjelperen hans, Luke, finner et merkelig brev. 
Brevet er sendt fra Luke - når han er ti år eldre (!). 
Dermed drar de av gårde i en tidsmaskin til et fremtidig, kaotisk London, der de får til oppgave å rydde opp. 

Jeg var solgt etter det første Professor Layton-spillet, og er ikke mindre solgt etter denne andreoppfølgeren. 
Hele spillet oser av kvalitet, intelligens og lekenhet. 

Stadig får du nye oppgaver, som å oppsøke et sted eller snakke med en person, og det driver handlingen fremover. 
Historien i seg selv er også spennende, du har hele tiden lyst til å finne ut mer. 

Innimellom må du løse hjernenøtter, og de går som oftest på matematikk og logikk. 
Noen ganger er oppgavene ganske enkle, andre ganger satt jeg dønn fast. 
Da kan man bruke hintfunksjonen, som gir deg opptil tre hint på rad. 

Men du kan ikke bruke den ubegrenset. 
Du må samle mynter gjennom spillet for å låse opp hint, og det skaper en logikk og helhet i spillet. 

Etter hvert som du løser puzzles får du tilgang til diverse minispill, og de er underholdende nok i seg selv. 
Et går for eksempel ut på å kjøre en bil fra A til Å, gjennom å plassere et visst antall piler korrekt. 
Et annet går ut på å fylle inn gjenstander i en historie slik at det blir en logisk helhet. 

Universet er detaljrikt og autentisk; du kan gjøre alt fra å besøke Chinatown til å ta undergrunnen til å traske rundt i Londons velkjente gater. 

I tillegg er animasjonssekvensene med egne stemmer et stemningsfullt kapittel for seg. 
Karakterene er festlige eller småskumle, og det er enkelt å orientere seg rundt. 
Denne gangen får du også komme mer under huden på hovedpersonene, og får blant annet vite litt om professorens første kjæreste og hennes betydning i hans liv. 

Det eneste jeg kan se som er nytt i dette spillet er den såkalte superhint-funksjonen, som du kan betale for etter å ha brukt opp de tre obligatoriske hintene. 

Men det er ingen grunn til å endre noe spesielt ved dette spillet ennå, slik jeg ser det. 
Jeg er fristet til å trille sekseren, men trekker fra litt på at kjærlighet gjør blind. 

Her hjemme har det gått så langt at min mann forsøker å gjemme spillet. 
Og er det rart? 
Jeg vil bare være sammen med min elskede professor. 

PROFESSOR LAYTON AND THE LOST FUTURE Plattform: 
DS Genre: 
Eventyr/Puzzle Alder: 7 Utvikler: 
Level-5 Utgiver: 
Nintendo 
Mer info 
