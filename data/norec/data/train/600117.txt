Uengasjerende om kreft
Regi: 
Jonathan Levine 

Manus: Will Reiser 

Musikk: 
Michael Giacchino 

Skuespillere: 
Joseph Gordon-Levitt, Seth Rogen, Anna Kendrick, Anjelica Huston 

Sensur: 
11 år 

Iblant får man en slik «hvis bare»-følelse. 
Filmen handler om en frisk og sympatisk mann på 27 år som det blir oppdaget en sjelden krefttype hos. 
Og det er i den filmatiske behandlingen av dette emnet at man tenker: 
Hvis bare dette teamet hadde blitt tatt på nakent, nøkternt alvor, ville dette kunne ha blitt et høyst bærekraftig drama. 

Et stykke på vei behandles emnet med fasthet. 
Vi tror på den unge mannens forvirring, fortvilelse, sinne og delvise forsoning. 
Men en har vanskelig for å se grunnene til å blande inn en del typisk vulgære og kyniske komediegrep i et slikt tema. 
Det er i beste fall utenpåklistret. 
Det, pluss flere andre innfall og utfall, virker som sopp på et tre, de er forstyrrende vedheng, de skurrer i det som skal fortelles. 
Ens engasjement blaffer som et dårlig batteri. 

Regigrepene i seg selv er klare og behendige, og når filmen er på sitt beste, leverer Joseph Gordon-Levitt et troverdig spill. 

Og: 
En må jo godta at slutten er som den er, men for undertegnede blir den for lettvint. 
