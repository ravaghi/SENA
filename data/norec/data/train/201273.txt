Conker:Live & Reloaded 

SPILLTEST: 
En remake av et fem år gammelt Nintendo-spill - er det virkelig det vi vil ha? 
Microsoft tror det, men den nye Conker gir oss en blandet følelse. 
Hvorfor det? 

Rare er det smått legendariske selskapet som produserte en rekke klassiske spill til Nintendo 64-konsollen - mange husker GoldenEye, Perfeck Dark, Conker, Banjo-Kazooie og en lang rekke andre titler. 
Rare var i årevis Nintendos nærmeste samarbeidspartnere, og det var ikke rart at det kom som et lite sjokk når konkurrenten Microsoft kjøpte firmaet for et par år siden. 
Meningen var en rekke eksklusive spill til Xbox, men Rare har tilsynelatende ikke vært så produktive som mange hadde håpet. 
Et OK barnespill (Grabbed by the Ghoulies) er det vi har sett fra den kanten hittil - men nå får britene en sjanse til å bevise hva de er gode for. 

LES OGSÅ: 

Conker: 
Live & Reloaded er altså en mer eller mindre direkte port av Conker's Bad Fur Day, et av de aller siste storspillene til Nintendo 64. 
I tillegg er det lagt til en ganske omfattende onlinemodus, med full støtte for Xbox Live. 

Med i tiden? 

Bad Fur Day var i sin tid et ganske nyskapende plattformspill, spesielt fordi det var et av de ytterst få spillene på den familievennlige Nintendo-maskinen som turde å introdusere banning og kontroversielle temaer, alt pakket inn i en kjempekoselig ramme med søte kosedyr og fine farger. 

Men spillverdenen har utviklet seg mye siden den gang, og stygge ord, samt skitten humor i spill sjokkerer ingen lenger. 
Plattformsjangeren har også gjennomgått forandringer - så har Conker livets rett i 2005? 

Det er ingen tvil om at spillet fremdeles kan være hysterisk morsomt. 
Ikke alltid - noen av dialogene virker veldig påtvunget, med humor som egentlig ikke får oss til å le. 
Men andre ganger sitter det som et skudd, og vi ser tydelige glimt av Rares kreativitet. 

Enkeltspillerdelen er omtrent helt lik den originale Bad Fur Day. 
Det er en ekte remake, der spillbarheten er ivaretatt, men grafikken har fått en fullstendig overhaling. 
Det er også noen mindre endringer i brettene, men for det meste er det akkurat det samme spillet, bare mye penere. 
Det morsomme er at Conker selv kommenterer endringene i brettene et par ganger. 

Nydelig og sært 

Grafisk er spillet meget pent, spesielt er selve Conker nydelig animert, og har kanskje den flotteste pelsen vi noensinne har sett i et spill. 
Verdenene er flotte, fargerike og detaljerte, og karakterene du møter underveis har fremdeles en fantastisk sjarm. 

Enkeltspillerdelen forteller altså historien til Conker, et søtt ekorn, som også har tendenser til å drikke seg drita alt for ofte. 
En vakker dag våkner han etter en fyllekule, og forsøker å komme seg hjem til den sure kjæresten - men havner istedet i en ytterst merkelig verden, befolket av noen av de rareste skapningene på denne siden av Meet the Feebles. 

Spillet er for det meste relativt tradisjonell plattforming, selv om i de siste brettene skiftes stilen til med actionbasert. 
Conker må hoppe, klatre, løse små gåter og finne veien ut, og det hele er strengt tatt ikke spesielt nyskapende. 
En gang i blant oppdager vi store knapper på bakken med bokstaven "B" på, og disse brukes til å utføre diverse spesialfunksjoner. 

Det morsomme her er egentlig ikke selve spillbarheten, men rammene rundt. 
Mange av brettene er direkte inspirert av kjente filmer, det er mye parodi og humor involvert, og hvilke andre spill lar deg snakke med monstre laget av bæsj? 
Det er mye gøy å oppleve underveis, men vi holder oss til Ratchet & Clank hvis vi har lyst på noe skikkelig kvalitetsplattforming. 

Irritasjoner 

En ting som også hindrer oss fra å ha det skikkelig gøy er unøyaktige kontroller. 
For det meste fungerer de greit nok, men akkurat når vi skal utføre det vanskeligste hoppet på lenge, slår kameraet seg vrang og knappene reagerer alt for sent. 
Kameraproblemene er mange, og reaksjonen på din trykking på kontrolleren er alt for ofte veldig treg. 
Og det finnes ikke noe mer frustrerende enn et spill som ikke er responsivt nok! 

Så var det den helt nye flerspillermodusen. 
Denne er faktisk ganske morsom, men har også klare irritasjonsmomenter. 
Det hele er for det meste lagbasert, og du kan spille enten som ekorn-alliansen SHC eller de onde, fascistiske teddybjørnene Tediz. 
Videre må du velge en klasse du trives mest med, enten det er snikskyter, spion, maskinpistol-utstyrt fotsoldat eller ødeleggelsesekspert med tunge rakettvåpen. 
Klassene har helt klart sine styrker og svakheter, og hvis du er misfornøyd kan du bytte klasse underveis i kampen. 

Spillvariantene varierer mellom capture the flag og mer avanserte brett med flere mål som må oppnås. 
Selve brettene er også ganske bra designet, og henter også inspirasjon fra diverse filmer og andre spill. 
Det som imidlertid frustrerer er det ganske så rotete grensesnittet, og et kontrollsystem som er annerledes fra systemet som brukes i enkeltspillerdelen - så du må være forberedt på å gå gjennom en del trening før alt sitter som det skal. 
Heldigvis finnes det muligheter til å øve seg på alle brettene mot datastyrte bots. 

Verdt pengene? 

Hvis du aldri har spilt Conker før, kan vi godt anbefale spillet bare for humorens skyld - men vi må være ærlige: 
Det finnes langt bedre spill der ute. 
Spill som er morsommere, mer nyskapende og har bedre onlinemuligheter. 
Conker i 2005 er mest en kuriositet som preges av gamle løsninger og gammeldags spillbarhet. 

Klarer Rare fremdeles å lage skikkelig gode spill? 
Vi tror det, men det er helt klart at fokuset til selskapet er forlengst flyttet til den kommende Xbox 360. 
Spill som Perfect Dark Zero eller Kameo: 
Elements of Power har langt mer potensial til å vise hva Rare egentlig er gode for. 
Vi gleder oss! 
