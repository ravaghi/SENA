Herlig kjønnskamp på Turturro-vis
Er mannfolk siklende dyr som piler kåte av gårde straks de ser en lekrere dame enn henne de lovet troskap? 

Å, hvilken herlig, absurd vri på den eldgamle trekanten mann-kone-elskerinne. 
John Turturro har skapt en frodig komedie om hverdagsmenneskers lengsel etter «true love». 
At stjernelaget av usanske skuespillere attpåtil dramatiserer gamle popsvisker, er også fornøyelig. 

Ingen bør bli forbauset over at de innfallsrike Coen-brødrene er produsenter for «Romance and cigarettes». 
De har ganske sikkert støttet opp om manusforfatter og regissør Turturros påfunn. 

Der tradisjonelle komedier lunter av gårde i safe realisme og moderat temperatur, pøser Turturro på med visuelle og glødende eksplosjoner. 
Slikt matcher figurenes opphetede følelser. 

Litt må forklares: 
Mor (Susan Sarandon) med tre voksne døtre oppdager plutselig at far (James Gandolfini) er utro med Tula (Kate Winslet). 
Han på sin side er forgapt i kvinnen med yppig kropp og ildrødt hår som mang en mann ville snu seg etter. 
På ekte musikalvis danser Gandolfini og gatas søppeltømmere seg gjennom «Lonely is a man without love». 
Stilig koreografi og utmerket spill av alle parter. 

Gradvis øker freudianiseringen av bildespråket. 
Opp farer fly, bort suser tog. 
Spruten står av slanger i henda på brannmenn som skal redde hete Tula ut av ilden. 
Duådu! 

Men begjæret utløser aggresjon i heimen. 
Sinnet forplanter seg til andre kvinner. 
Voksne døtre raser rockegale ute i hagen. 
Et klagekor av gravide damer danser med: 
Er mannfolk siklende dyr som piler kåte av gårde straks de ser en lekrere dame enn henne de lovet troskap? 

Nå ja. 
Turturro vil ha balanse i regnskapet. 
Også kvinner svikter sin mann. 
Inn strener Christopher Walken i bukser opp til brystet og hårsveis som en høyballe. 
Se opp for tidenes dramatisering av Tom Jones-slageren «Delilah». 

Susan Sarandon (59-åringen holder seg godt) gjør en deilig tolkning av den sinte hustruen. 
Men at hun sågar synger raseriet ut i kirkekoret, er det minst vellykkede av sanginnslagene. 

Blir alt hysterisk fjas til slutt? 
Nei, Turturro går inn for en nydelig og ganske alvorlig landing. 
Jeg sier ikke mer. 
Gå og se selv. 
