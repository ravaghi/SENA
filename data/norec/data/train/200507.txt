Pentax K-r
Mange fiffige løsninger, men ikke helt optimal automatikk. 

Pentax 
K-r er testet mot fem andre systemkameraer i samarbeid med TV2 Hjelper Deg. 

Denne artikkelen er en utvidet oppsummering av våre vurderinger, men mer kompakt enn en tradisjonell kameratest på DinSide. 

Pentax 
K-r er den nye modellen over K-x; kameraet som stakk av med seieren da vi testet rimelige modeller for et drøyt år siden. 
Blant nyhetene er en høytoppløselig skjerm, enda raskere seriefotohastighet (6 vs 4,7 bilder pr sekund) og – endelig – visuell bekreftelse i søkeren når autofokusering er utført (dette manglet på K-x). 

Konstruksjon 

Grepet på Pentax 
K-r er meget komfortabelt, spesielt siden det finnes et søkk til høyre langfinger og til tommelen bak på kameraet. 
Søkeren er også god, og Pentax har endelig fått på plass visuell bekreftelse av fokus (altså med rødt blink på fokuspunktet) som ikke fantes i forgjengeren. 

I motsetning til flere av de andre kameraene i testgruppen kan skjermen imidlertid ikke vinkles, men har like høy oppløsning som de beste slik at det er lettere å vurdere hvorvidt motivet har blitt skarpt. 

Knappeutvalget er ikke veldig stort (blant annet mangler dedikert knapp for å starte videoopptak), men gir god feedback når du trykker på dem, og innstillingshjulet oppleves som presist. 
K-r er også det eneste kameraet som kan bruke AA-batterier (krever ekstra adapter som må kjøpes separat), som kan være praktisk hvis du legger ut på en lengre tur i områder uten tilgang på strømuttak. 

Brukervennlighet 

Kameraet fra Pentax er ikke kameraet det er lettest å bruke første gang, og menygrensesnittet er noe "old-school" sammenlignet med de mer moderne grensesnittene hos f.eks. Nikon og Samsung, der oppbyggingen av menyene også kan oppfattes noe rotete (f.eks. der enkelte innstillinger hadde passet bedre som egne faner). 

Allikevel – når du først blir godt kjent med kameraet er det veldig mange finesser under panseret på K-r. 
Blant annet kan du selv velge hvilke innstillinger som skal huskes til neste gang du slår på kameraet (så slipper alle 17. mai-bildene å bli tatt med ISO 1600 fordi du var ute og knipset kvelden i forveien), og kameraet slår automatisk av bildestabilisatoren når du bruker selvutløseren (den kan faktisk bidra til at bildet blir mer uskarpt dersom kameraet står på stativ). 

En annen kjekk løsning er at snarveiene på piltastene også er visualisert på skjermen, slik at du for eksempel lett kan se hvilken piltast som justerer blitsbruken selv om det er stummende mørkt. 

Funksjoner 

Det er mange små ting å glede seg ved i Pentax K-r, og i tillegg til en rekke visuelle effekter, HDR-funksjon, kryssprossering og den slags, er det også mye annet som kan justeres i dette kameraet. 

RAW-bilder kan også konverteres direkte i Pentax-kameraet, og en kjekk mulighet er også det å kunne knipse i JPEG, men i etterkant trykke på en knapp slik at det siste bildet du tok også blir lagret i råformat dersom du var ekstra fornøyd med motivet og kunne tenke deg å finpusse videre, uten nødvendigvis å ta alle bilder i råformat. 

Ytelse 

Pentax 
K-r er det nest kjappeste kameraet med tanke på seriefoto i denne gruppen og holder en taktfart på ca 5,7 bilder i sekundet i vår måling (30 bilder), før farten avtar. 
Batterilevetiden er også nest best med 470 bilder på en ladning, men kan nå opptil 1000 bilder dersom du bruker fire lithium-baserte AA-batterier. 

I tillegg opplever vi også autofokusen som relativt rask (hjelpelampen gjør også at K-r er blant de raskeste i svak belysning), selv om er langt fra stillegående, og utløserforsinkelsen er også blant de korteste ved bruk av blits, med ca 1/10s forsinkelse. 

Bildekvalitet 

K-r gjør det jevnt over meget godt – god støyhåndtering på høye ISO-verdier og relativt godt på lysmålingen, selv om kameraet har en tendens til å undereksponere bildene, i tillegg til at flere av bildene får noe lilla fargestikk. 

Blitsen er godt balansert, og blitsbilder tatt innendørs var jevnt over meget gode fra Pentax-kameraet. 

Detaljnivået fra kit-objektivet er ikke like godt som hos de beste, men gir lavest fortegning på vidvinkel og har ikke like markant forskjell på skarpheten i hjørnene og midten som flere av de andre. 
Dog er Pentax-objektivet det som har mest kromatisk feilbrytning, der kontrastfylte områder får en lilla skygge, spesielt merkbart i kantene på vidvinkelbilder (kan skimtes på det venstre treet på bildet over). 

Video 

K-r har kun mulighet for manuell fokus på video og filmer dessuten "bare" i 720p-oppløsning. 
At skjermen ikke kan vinkles gjør at det er begrenset hvor gode videoer man klarer å fange, og detaljnivået er også et stykke bak de beste i denne testen. 
Vi savner i tillegg en dedikert videoknapp – på dette kameraet må du vri funksjonshjulet til videomodus om du ønsker å filme. 

Konklusjon 

Det er noe vanskelig å plassere Pentax K-r i denne testen fordi prisforskjellen opp til de beste ikke er ubetydelig, men vi lander til slutt på en sterk firer på terningen til et kamera som har mange finesser å by på og er kjapt i bruk, men som ikke helt strekker til på enkelte områder, som lysmåling og videokvalitet/-funksjonalitet. 
I tillegg hadde menysystemet hatt godt av en liten oppussing og fremstår noe uoversiktlig. 

Ricoh-Pentax K-r + 18-55/3,5-5,6 
