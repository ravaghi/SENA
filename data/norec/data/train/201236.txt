Sandisk Sansa e250
TEST: 
Med iDon't-kampanjen prøver Sandisk å vekke folk fra iPod-rusen. 
En umulig oppgave? 
Vi har testet Sansa e250, og her får du vite vår mening. 

Skal man lykkes på markedet for MP3 og PMP-spillere i 2006 er man avhengig av at følgende er på plass: 

1. 
Et produkt som fremstår som unikt i forhold til konkurrentene 2. 
Avsindig mye penger til markedskampanjer 3. 
En usannsynlig stor porsjon selvtillit. 

Det kan virke som en umulig oppgave. 
Apple har på en finurlig måte klart å få fullstendig kontroll på dette markedet, både når det gjelder salg av spillere og handelsløsninger for musikken. 
Det er egentlig temmelig uvanlig at en aktør som til de grader verner om sine egne proprietære løsninger klarer nettopp det. 
Det skyldes først og fremst at Apple "tok" dette markedet mens de seriøse produsentene av musikkutstyr brukte energien sin på å bekjempe den eneste naturlige utviklingen, men det skyldes også Apples ubegripelig flinke designere, som gang på gang har satt malen i dette markedet. 

iPod-kjøpere og sauer 

Det er ingen tvil om at også Sandisk har skjelet til Apples iPod Nano da de designet Sansa e250. 
Samtidig går de hardt ut mot markedslederen i en ironisk kampanje på nettstedet www.idont.com, der iPod-brukere i mer eller mindre klare ordelag sammenlignes med en saueflokk. 
Det er på tide å bryte ut av flokken og gå mot strømmen, mener Sandisk, som er en av verdens største produsenter av flashminne. 

Sansa e250 er da også en flash-basert PMP (Portable Media Player). 
Den spiller naturligvis MP3-filer, men også WMA, inkludert musikk med kopibegrensninger (DRM). 
Dette kan være kjøpt og leid musikk fra for eksempel MSN Music, som er Apples iTunes Music Stores største konkurrent. 
I tillegg kan Sansa spille av både video og bilder, og den er i tillegg utstyrt med stemmeopptaker. 
En versjon av spilleren er også utstyrt med FM-radio med opptaksmuligheter, men denne er av en eller annen grunn ikke tilgjengelig på det europeiske markedet. 

Skjermen er 1,8" stor, den har høy oppløsning, og relativt god kontrast og fargegjengivelse. 
Under den sitter et mekanisk hjul som svarer til den trykkfølsomme platen på iPod Nano. 
I midten sitter en OK/Bekreft-knapp, og rundt hjulet finner du fire knapper; avspilling/pause, forrige, neste og valg. 
Nederst i høyre hjørne sitter power-knappen, som også brukes når du vil tilbake til menyen, da med kun et lett trykk. 

Navigeringen er relativt enkel, men det mekaniske hjulet er litt slarkete, og knappene rundt kan være vonde å treffe med litt store fingre. 
Kvalitetsfølelsen er generelt høy, men disse momentene trekker den noe ned. 

På venstre side sitter en direkteknapp for stemmopptak, praktisk for alle som ønsker å bruke den som diktafon. 
På motsatt side sitter leseren for de ørsmå microSD-kortene. 
På undersiden sitter USB-tilkoblingen, som dessverre er like proprietær som tilkoblingen på iPod Nano. 
Skulle du glemme eller miste den, må du dermed bestille ny fra leverandøren. 
Mer hyggelig er det at ved å løsne de fire skruene på undersiden, kan du bytte ut li-ion-batteriet når det begynner å bli slitent. 

Grei lyd 

De medfølgende ørepluggene er av "gammel" type med putetrekk. 
De sitter rimelig godt i undertegnedes ører, og lydkvaliteten er midt på treet. 
Du kan velge mellom forskjellige EQ-innstillinger, men vi savner generelt litt mer bass. 
Vi prøvde også med diverese andre hodetelefonløsninger, og kan bekrefte at de medfølgende pluggene ikke yter spilleren full rettferdighet. 
Totalinntrykket er imidlertid verken dårligere eller bedre enn for eksempel iPod Nano eller Creative Micro. 

Minnet er på 2 GB, nok til rundt 500 sanger i kurant kvalitet, 2,5 timer med video, eller noen tusen bilder. 
Dersom du ønsker mer lagringsplass, kan internminnet enkelt utvides ved hjelp av et microSD-minnekort, men av en eller annen grunn har Sandisk valgt å reservere slikt tilleggsminne til musikkfiler alene. 

Valgfri overføring 

Overføring av musikk kan skje på flere forskjellige måter. 
Foretrekker du for eksempel å bruke Windows Media Player, må du stille den til såkalt MTP-modus, som også sørger for at DRM-beskyttet musikk blir dekryptert riktig i spilleren. 
Ønsker du at spilleren skal dukke opp som en ekstern disk i utforsker, setter du den i MSC-modus. 
Deretter er det bare å dra og slippe musikken til music-mappen på spilleren. 
Batteriet lades når spilleren er tilkoblet, andre lademetoder er ikke tilgjengelig. 
Da er det greit å vite at et fullt oppladet batteri holder til rundt 20 timer avspilling (MP3-musikk). 
Ikke verst! 

Skal du overføre bilder og videoer, må du derimot bruke det medfølgende programmet "Sansa Media Converter": 

Dette støtter de vanligste bilde- og videoformatene, inkludert DivX og VOB (DVD). 
Bilder konverteres til BMP med en bestemt kompresjon og oppløsning, mens videoer konverteres til - ironisk nok - Apples Quicktime-format (basert på MPEG4). 
Det er ikke mulig å stille kompresjonsgraden, den er etter vår mening satt alt for lav i forhold til behovet. 
For eksempel ble vår eksempelvis vår 1 times lange testfil i DivX-format doblet i størrelse fra 400 til 800 MB, til tross for at oppløsningen var mer enn halvert. 
Dessuten ble filmen splittet opp i en rekke segmenter (separate filer), ikke særlig elegant når du skal bla gjennom filmbiblioteket. 

Totalt tok konverteringsprosessen 28 minutter på vår bærbare PC med Pentium M-prosessor (1,7 GHz). 
Prosessorbelastningen var som ventet høy (80-90%) gjennom hele denne prosessen. 

En mappe med MP3-filer (91 MB) ble overført til spilleren på 43 sekunder. 
Det gir en overføringshastighet på 2,1 MB pr sekund, som svarer til 16 mbps. 
Raskere enn USB1.1 altså, men langt fra potensialet til USB 2.0 HiSpeed. 

Konklusjon 

Sandisk Sansa e250 etterlater seg et godt inntrykk. 
Det er imidlertid ikke ensbetydende med at den vil bli den suksessen Sandisk håper på. 
Spørsmålet er om den skiller seg markant ut fra de heteste konkurrentene, og der er vi noe usikre. 
Vi stiller for eksempel et stort spørsmålstegn ved at radiodelene er fjernet for det europeiske markedet, men mest ser vi faren for at likheten med den sorte utgaven av iPoden - rent utseendemessig - er så stor at den kun vil bli betraktet som en kopi. 
Og er det noe som sjelden blir trendprodukter, så er det kopier. 

Bortsett fra dette er det ingen tvil om at kjøpere av Sansa e250 får en bra spiller med mange muligheter, til en relativt rimelig pris. 
Mens veiledende pris ligger på rundt 1.500 kroner, har vi sett den i flere nettbutikker til 1.200-1.300 kroner. 

Norsk distributør er Aronsen AS. 
