Plateanmeldelse:Rustie - «Green Language» 

Gylden rust. 

Den skotske DJ-en og premisseleverende kaosdirigenten Russell «Rustie» Whyte debuterte med mye TV-spillsjarm, men i overkant intense og klaustrofobiske beats for tre år siden. 
På «Green Language» puster Rustie. 
Enorme synthbølger og proggete arpeggiolandskap innleder denne futuristiske godteposen av kosmisk trap. 

Fra den frenetiske «Raptor» sparker inn i hjernebarken, til Philip Glass- og Chicane-teksturer i «Paradise Stone», hard rap med Danny Brown, samt platens praktfulle R & B-hale med Zapp-aktige «Lost» og søte «Dream On», suger Rusties løse laserbeats og barmfagre synthtepper inn lytteren. 
Aggressivt, men følelsesladet. 

En enestående demonstrasjon av EDM-konvensjoner som blir sprengt i filler. 

BESTE LÅT: 
«Dream On» 
