Ketil Bjørnstad:Mellom kontroll og konflikt 

Følelsesladd og oppramsende om et kunstnerliv i jappetida. 

Ketil Bjørnstad: 
Verden som var min. 
Åttitallet. 
Roman. 
798 sider. 
Aschehoug. 

Når Ketil Bjørnstad (f. 1952, debut 1972) gir ut tredje bind i sin monumentale romansyklus om sitt liv, kan han ifølge Wikipedia vise til førtisju boktitler, i ulike sjangrer, samt sekstitre plateutgivelser - imponerende tall for en dikter og komponist som også har vært musikkritiker, featurejournalist og konsertpianist. 

Hans selvbiografiske framstilling av åttitallet er bygd opp på samme vis som bøkene om de to foregående tiårene. 
Han tar for seg år for år fortløpende, med visse tidssprang underveis, for å fortelle hvordan det var å være bosatt på Sandøya ved Tvedestrand, omgitt av katt, gode venner og «den andre», tekstilkunstneren han omsider giftet seg med i 1989, samtidig som han i tilnærmet Hvem-hva-hvor-stil ramser opp viktige fakta knyttet til nasjonal og internasjonal politikk, litteratur, kultur. 
Dette leksikalske stoffet virker systematisk innarbeidet i teksten, men blir ofte for stikkordpreget i formen. 
Som i de to tidligere erindringsbøkene er den tilbakevendende interessen for ulykker, kriger, terroranslag, massakrer, selvmord og sykdom påfallende, mens de tsunamiaktige referansene til bøkenes, bildenes og musikkens verden som uavlatelig flommer nedover boksidene, kan minne om klassisk namedropping. 

Noen akademisk posør er den kunnskapsorienterte Ketil Bjørnstad likevel ikke. 
De beste sekvensene i romanen er sceniske og avdekker en splittet, forunderlig usikker forteller som kommer i konflikt både med både seg selv og andre. 
Han har spiseforstyrrelser og jogger. 
Er i medienes søkelys og vil helst være usynlig. 
Innser at han gjennom anskaffelse av dyre moteklær og designmøbler er en ekkel representant for jappekulturen. 
Skjemmes over at han bare har fullført syv års folkeskole. 
Føler seg tidvis klosset og feig. 
Plaget av en «evig tvil», er han «kameleonen» som jatter med når f.eks. Kjell Bækkelund kaller, han som «alltid betraktes som den hyggelige, den infantilt velvillige», som bor på de dyreste hotellene og betaler driks som om han var millionær. 
Når han mister kontrollen og sovner under en fest med gode venner, vekkes «et intenst ubehag». 
De andre forsvinner. 
Han kjenner seg alene. 
Det er hans skyld. 

Mot den bakgrunnen er det befriende at han midt i alle selvbebreidelsene praktiserer det som må være en menneskerett, også for forfattere: 
Å ta til motmæle overfor sine motstandere. 

Skildringen av hvordan en sympatisk, hyggelig, dannet dikter mister kontrollen over situasjonen på Aschehougs hagefest og lar sinnet sitt gå ut over den slumsete, sladderfikserte Dagblad-anmelderen Cathrine Krøger er frisk og overrumplende i all sin sjikanerende vrede. 
Brått er «Bjørnstad-gutten» en temperamentsfull slugger som fyker løs på en representant for de onde mobberne han allerede i barndommen ble et offer for. 

Når også andre kritikere, fra Morgenbladet og Dagbladet, korsfestes i en roman som uten å gi konkrete eksempler insisterer på at det er nyttig med «negative» anmeldelser, blir vi som befinner oss i den geografiske periferi, langt fra maktens og smaksdommenes evige sentrum, igjen minnet på at NORSK litteraturkritikk er noe man driver på med i OSLO. 
Slakt i regionaviser er åpenbart mindre plagsomt, dessverre eller heldigvis, får f.eks. jeg si som jo har prøvd å begrunne hvorfor et par av de 80-tallsromanene Ketil Bjørnstad så heftig forsvarer i årets bok, er alt annet enn litterære mesterverk. 

I boka om 70-tallet dreide mye seg om Ole Paus, vennen Ketil Bjørnstad nærmest genierklærer. 
I år får Arne Treholt mye plass. 
Også han blir omtalt med mye varme og entusiasme. 
Det lyder likevel patetisk når dikterens involvering i denne spionhistorien sies å bevise at han alltid vil være «på kollisjonskurs med det allment vedtatte» og derfor tilhører «en minoritet». 
Man kan bare se på hvilken omgangskrets den etablerte kunstneren Ketil Bjørnstad kjæler med i denne boka. 
Hans kontaktnett representerer definitivt makteliten, altså det bestående, mer enn outsiderne og de usynlige. 

Selv om jeg lar meg underholde av mange scener, liker dikterens raushet, bl.a. når han roser forlagenes litterære konsulenter, og kan applaudere vekslingen mellom saklig informasjon, moralsk alvor, vemod og humor, virker språket gjennomgående for flatt, uten kunstnerisk særpreg, samtidig som en ordrik mastodonttekst som dette burde ha vært radikalt forkortet. 
