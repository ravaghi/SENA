Billigst blant de svære
Gammeldags, men topp moderne. 

Første generasjon Ssangyong Rexton kom i 2001 og ble en salgssuksess i Norge. 
Her fikk man nemlig en linjelekker stor SUV designet av Giorgiretto Giugiaro, med motor og gir fra Mercedes. 
Den har vært i salg helt til nå. 
Naturlig nok begynte den å bli utdatert. 

17 år etter kommer endelig en erstatter. 

Den er noe mer pompøs, høyreist og kantete, 14 cm lenger, 9 cm bredere og 5 cm høyere. 
Motoren er en 2,2 liters turbodiesel på 181 hester og 400 
Nm og den drar 3.500 kilo på kroken. 

Du får den med 6-trinns manuell girkasse eller 7-trinns automat med dieselmotor, og i to utsyrsvarianter. 
Som varebil koster den fra 479.900 til 549.900 kroner. 
Personbilene med fem og sju seter fås kun i toppversjon for 884.900 og 912.900 kroner. 

Flatt gulv 

Rexton er fortsatt en god gammeldags rammebil. 
Skal vi tro dem selv, har de forbedret konseptet betraktelig og rammen er en såkalt «X-frame» med ekstra innvendige profiler som gjør den stivere. 

Karosseriet er også stivere og festet i ramma med hele åtte punkter. 
Rekordmange skal vi tro Ssangyong. 
Det skal gi bedre kjøreegenskaper og bedre styrestabilitet. 

Varebilkonverteringen er bra. 
Man får et helt flatt gulv og rommet under gulvet er avstengt med plater, så man slipper å få lagt noe under som man ikke får tak i igjen. 
En langt bedre løsning enn hva man finner hos Discovery. 

Dessverre er lasteromsgitteret montert for langt frem for å tilfredsstille norske krav. 
Høye personer må velge mellom loddrett rygg eller krokete knær. 
Men man får i hvert fall rattet nok mot seg. 

Hvordan kjører den? 

Bilen er småstumpete å kjøre. 
Litt som man er vant til fra pickuper. 
Det er uavhengig fjæring på alle fire, men det er fortsatt mye uavfjæret vekt. 
Det medfører noe vibrasjoner, nesten i alle situasjoner. 

På dårlige veier sliter demperne med å holde kontroll på returdempingen, med den konsekvensen at det blir en del vibrasjoner. 
Slag og ulyder er det det derimot lite av. 

Det er en svær bil og den oppfører seg svært og tungt, selv om vekta bare så vidt kryper over to tonn. 

Den ligger trygt på veien og krenger lite. 
Høy fart på motorveien skjer avslappet og den er ikke overfølsom for sidevind. 

Styringen gir noe motstand men føles allikevel lett. 
Utvekslingen krever noe rattbruk, men er kledelig. 
2,2-literen har manko på hester i forhold til konkurrentene. 

Den er ikke sprek, men duger sammen med 7-trinnsautomaten. 
Girkassa holder turtallet stort sett nede under 3.000 omdreininger der dreiemomentet ligger. 

På jevn fart i 80 km/t ligger motoren på 1.400 omdreininger. 
Motorlyden er ikke sjenerende, nesten uansett hastighet. 
Forbruket i testperioden havnet på 0,84 liter/mil. 

Den kjøres normalt som bakhjulstrekker. 
Da er den til tider smått hjelpesløs, men stabiliseringsprogrammet slår inn tidlig, så den er aldri skummel å kjøre med drift på to. 

Firehjulsdriften kan kobles inn i fart opp til 70 km/t dersom hjulene går like fort rundt. 
Da vil man oppleve at den bryter en hel del når du svinger skarpt. 
Rexton har også reduksjonsgir. 
Flott under krevende forhold. 

Innredningen kommer med få overraskelser, men består av pianofinish og krystallfinish ala Volvo på vriknappene. 

Infotainment-systemene har brukervennlighet på det normale, men har noen artige tilleggstjenester: 

Den viser GPS-farten ved siden av fartsgrensen og markeres rødt om du kjører for fort. 
En tydelig markert fotoboksvarsler som lyser fort når du overskrider hastighetsgrensene, er også på plass. 
Jeg savner en direkteknapp for radio og telefon. 
Kjørecomputeren gir det meste av informasjon. 

Billigst og best utrustet 

Konkurrentene er i stor grad rammebilene Toyota Land Cruicer og Jeep Wrangler samt Land Rover Discovery og Kia Sorrento som er selvbærende. 
Jeepen koster omtrent det samme, men er på steinaldernivå når det gjelder komfort- og sikkerhetsutstyr. 
Sorrento koster også det samme og har det meste av utstyr, men mangler blant annet kollisjonsbremsesystem og har færre kollisjonsputer. 

Land Cruicer koster drøyt 100.000 kroner mer og har også manko på utstyr. 
Discovery med full pakke, matcher heller ikke på alt utstyr og koster 826.000 kroner, så mange vil nok la seg friste av Rexton. 

For her har du 8-veis (6-veis på passasjersiden) skinnseter med både minne, varme og kjøling, nøkkelfri adkomst og start, automatisk håndfri åpning av bakluka, parkeringsassistent både foran og bak, fire kameraer med mulighet for flere visninger, 9,2-tommers skjerm med alle kjente tilkoblingsmuligheter, samt Apple carplay, ni kollisjonsputer, autonom nødbremsing og varsel om kryssende trafikk bak. 

Men aktiv filholder, adaptiv fartsholder og avanserte frontlykter har den ikke. 
Hovedlyktene er ikke LED og er noe gulere enn vi er vant med fra nye biler. 
