Soccer Mommy:Overbevisende soveromspop 

Suverent presise skildringer av hjertesmerte. 

Soccer Mommy: 
"Clean" (Fat Possum/Border) 

De mer vel bevandrede i indierocken kjenner Sophie Allison fra et par lo-fi utgivelser de siste årene. 
Dette er studiodebuten og mitt første møte med den 20 år gamle artisten og låtskriveren fra Nashville. 

Jeg spisser ørene fra første anslag, for Allison skriver tekster som en lytter til. 
Hverdagslige scenarioer skildres i en likefram språkdrakt, samtidig som hun uredd tar fatt i «de store skjelvene»: kjærlighet, svik, lengsel, sjalusi. 
Smau og gater blir åsted for lidenskap og skuffelser. 
Nakedbading og baksetet på en bil. 

Verden skildres gjennom blikket til en ung kvinne, et blikk som møter seg selv i speilet eller som med hudløs sjalusi betrakter andre kvinner. 
Som jenta i «Last girl»: 

I want to be like your last girl 

Cause she's got looks that drive you all down 

Love the way she wears her makeup 

She would be so nice to wake up to. 

Eller Mary i «Cool», den kule jenta som behandler gutter som leketøy og som blir høy sammen med de andre kule jentene. 

Høydepunktet «Scorpio Rising» tar også opp motivet med «den andre». 
Om å innse at kjæresten din egentlig tenker på en annen, en som er bubbly and sweet like a Coca-Cola. 

Den rå førstesingelen «Your dog» snur Iggy Pop-låten med nesten samme tittel på hodet. 
I don't wanna be your fucking dog, synger hun til den som gjør henne mo i knærne men som samtidig bruker henne for selv å føle seg bra. 

Allison skildrer mesterlig det å bli avvist og oppleve maktesløshet i et forhold: 

Your sleeping body stretching out 

Guess I'll curl up on the couch. 

Au. 

Det som bærer historiene fram, er ti herlig uanstrengte popmelodier med et melankolsk tilsnitt. 
Ikke helt ulikt artister som Jenny Lewis eller Best Coast, men mer nedstrippet. 
Produksjonen er fin, men ikke perfekt, og kler uttrykket. 

Dette er ikke lanseringen av en superstjerne, men en kvalitetssikret utgivelse fra en som nå får et bredere publikum. 

Beste spor: 
«Scorpio rising», «Your dog». 
