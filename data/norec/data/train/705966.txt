PÅSKEKRIM:Hodeløst lik i fiks småbykrim 

KRIM: 
Hendelser for 30 år siden avdekkes når Krittmannen vender tilbake til en engelsk småby. 
Dette er en godt fortalt historie om mørke nabolagshemmeligheter. 

«Krittmannen» er en av de bøkene som hvert år utropes til en krim-sensasjon. 
Forfatteren, C.J. Tudor, debuterte med denne romanen på engelsk i fjor, og boka hennes er allerede oversatt til over 20 språk og utgitt i nesten 40 land. 

Grepene i boka er velkjente for dem som har lest litt krim. 
Hendelser av den dramatiske sorten tilbake i 1986 avdekkes bit for bit i en veksling mellom nåtid og datid. 
Fortelleren er den nå 44 år gamle læreren Ed, som sto sentralt i hendelsene for 30 år siden. 

Gjengen til Ed, rastløse og plaget av kjedsomhet, finner på en lek som består i å gi hverandre beskjeder ved å tegne figurer og symboler med kritt rundt om i byen. 
Men denne uskyldige leken blir alt annet enn morsom når liknende tegninger dukker opp rundt åsteder for fæle forbrytelser. 
Men den aller verste saken, drapet på en ung jente, ble da oppklart for 30 år siden? 
Eller ble den nå egentlig det? 
Hodet hennes ble aldri funnet... 

Tudor tegner et riktig godt bilde av barndom og 80-tall. 
Hun viser et godt blikk for detaljer, og legger igjen tilstrekkelig med «spor» i teksten til at hun inviterer leseren med som amatørdetektiv. 

Boka er også en ganske gripende skildring av barndom og ungdom, de årene da vennene er alt, foreldrene blir mer og mer merkelige og der det å bli voksen mange ganger er mest av en byrde. 
Inni det voksne skallet vårt ligger barnet, med dets redsler og behov, fortsatt på lur. 

Den ensomme og lett alkoholiserte 
Ed er en passe komplisert figur til at en våken leser vil vokte seg for å ta alt han sier for god fisk. 
Og etter hvert som fortellingen skrider fram, blir det klart at omtrent ingen er helt slik vi tror. 
Heller ikke Ed. 

Det som skiller denne boka fra en sekser, er at den i overkant tradisjonell i oppbyggingen. 
Men noen timer i selskap med Ed og hans venner og familie er vel anvendt tid. 
Dette er god krim, og til å komme fra en debutant er det direkte imponerende. 
