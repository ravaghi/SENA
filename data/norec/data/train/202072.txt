Nye Grand Cherokee
Det er ikke sikkert nordmenn igjen begynner å velge Jeeps premium-SUV, men på ett område er den nesten uslåelig: på dårlige veier. 

Vi må dessverre innse at Grand Cherokee ikke er en like stor nyhet i Norge nå som det ville vært på 90-tallet. 

Det er egentlig litt synd, for Grand Cherokee var blant de virkelig hete statussymbolene i Hafjell for 15 år siden. 

Sterk konkurranse 

Siden den gang har norske kunder siktet seg inn mot Tyskland når det gjelder premium-SUV-er, og de som ser utover Tysklands grenser har havnet hos Land Rover. 

For hvorfor skal man kjøpe en tung og litt gammeldags SUV med kjøreegenskaper langt under det som fås i Mercedes-Benz ML og BMW X5? 
Samtidig har motorteknologien vært såpass primitiv at CO2-utslippet har blitt altfor høyt, og det i et land hvor prisen i stor grad styres av nettopp dette utslippet. 

Nå har de uansett laget det som er blitt fjerde generasjon av bilen. 
Har de lykkes? 

Overraskende fast i fisken 

Nye Grand Cherokee er vesentlig oppgradert, og leveres med fire motoralternativer: 
Tre-liters diesel V6, bensin V6, samt 5,7-liter V8 bensin og den mektige 6,4-liters Hemi. 

I Norge handler det meste om diesel-utgaven, som fås med enten 252 eller 190 hestekrefter. 
Denne motoren settes sammen hos VM Motori i Cento i Italia. 

Grand Cherokee har blitt overraskende fast i fisken, og trenger slettes ikke å skjemmes kontra de tyske konkurrentene. 

Rundt en racerbane vil fortsatt en BMW X5 være raskest, men til gjengjeld matcher Jeepen den på langturskomfort, godt hjulpet av sin luftfjæring. 
I terrenget blir det ren knockout-seier til Grand Cherokee. 

Det er rett og slett ikke mange biler som kan matche Jeepen på virkelig dårlig vei. 

Fire ulike kjøresystem 

Selec-Terrain heter kjøresystemet som får den opp dit ingen skulle tru nokon kunne bu. 
Systemet står til vanlig satt til "Auto", men via en bryter på midtkonsollen kan du velge ”Snow”, ”Sand”, ”Rock” eller ”Mud” (snø, sand, stein eller sørpe). 
Kombinert med reduksjonsgir, nedstigningsassistenten HDC og en Quadra-Lift luftfjæringen med fem forskjellige nivåer, får du en av markedets absolutt råeste SUVer når det gjelder fremkommelighet. 

På det høyeste har du en bakkeklaring på 28,7 cm, noe som gjør at du aldri trenger å bekymre deg for om veien hjem er brøytet eller ikke. 

Selv kjørte jeg opp en bratt skogsbilvei, hvor jeg fikk bruk for programmet ”Snow”. 
Det gikk fullstendig problemfritt, men jeg vet at mange konkurrenter ville blitt stående fast på denne veien. 
Det eneste som taler litt mot bilen er den store bredden, men det gjelder også for mange av konkurrentene. 

Nydelig automatgir 

Selve girspaken tar litt tid å venne seg til, da man lett kommer til "P" i stedet for "R". 
Selve girkassen er imidlertid eksemplarisk, en nydelig 8-trinns automat som er både rask og særdeles smidig. 

Motoren i testbilen er 252-hesteren. 
De fleste kundene vil naturlig nok gå for 190-hesteren, da den gjør prisen perfekt for norske forhold. 

Dieselmotoren trekker bra, med solide 570 
Nm ved 2.000 omdreininger. 
I tillegg er den stillegående, og vibrerer omtrent ikke i det hele tatt. 
Slik sett må dette være en av markedets beste dieselmotorer på denne størrelsen. 

For de mer pengesterke finnes også amerikanske V8-motorer, som mange nok vil føle er det riktigste for en bil som dette. 
Hemi-motoren i Grand Cherokee SRT er på 468 hestekrefter, og vil være entusiasten med dyp lommebok sitt førstevalg. 

Grand Cherokee har imidlertid mer å by på enn et bra drivverk og fremragende terrengegenskaper. 
Designet er nemlig blitt særdeles lekkert, med elegante detaljer i krom, tøffe LED-lys og nydelige felger. 
Sluttresultatet er en av markedets aller vakreste og barskeste SUVer. 

Automatisk rattvarme 

Interiøret har også fått seg et lite løft, og byr på en stor 8,4-tommers berøringsfølsom skjerm med det meste du trenger - unntatt CD-spiller. 
Den er av alle ting plassert i oppbevaringsrommet på midtkonsollen, og er det en ting jeg kan garantere, så er det at det ikke er spesielt trafikksikkert å skifte CD-plate mens du må ha blikket vendt ned og mot høyre. 

Setene er svært gode, og hvis man stiller inn at man vil ha varme i rattet, så slår bilen det på automatisk når det er kaldt ute. 
Smart. 

Materialkvaliteten er også langt bedre enn hva vi er vant til på mange andre amerikanske biler, om enn ikke helt på Audi-nivå. 

Bagasjerommet er på solide 782 liter, og gigantiske 1554 liter med baksetene nedslått. 
Bakseteplassen er romslig, og gjør Grand Cherokee til en både praktisk og fornuftig familiebil. 

Prisene for Grand Cherokee begynner på 849.900 kroner for 190-hesteren med utstyrsnivå Limited. 
Men forhandleren satser mest på toppmodellen Summit. 
Da har du egentlig alt du trenger, og behøver ikke koste på bilen flere hundre tusen fra ekstrautstyrslisten. 

I Summit-utgave koster 190-hesteren 929.900 kroner, mens 252-hesteren koster 1.029.900 kroner. 
Vil du ha den med bensin koster V6 Summit 1.190.000 kroner. 
5,7-liters V8 koster 1.490.000 kroner, mens SRT Hemi koster 1.820.900 kroner. 

Få grunner til ikke å kjøpe 

Av standardutstyr i Summit-utgaven nevnes Harman Kardon 7.3 Surround System med 825 watt og 19 høyttalere, DAB radio, takrails med kromdesign, skinnseter, panorama-glasstak, adaptiv cruise control, keyless, LED-kjørelys, oppvarmet ratt, parkeringsassistanse, ryggekamera, luftfjæring, kollisjonsvarsler, blindsonevarsler og nedstigningsassistent. 

Sluttfasiten blir derfor at Grand Cherokee i Summit-utgave og med treliters V6 egentlig er ganske mye bil for pengene, og den er helt på høyde med sine tyske premium-konkurrenter på de aller fleste områder. 

Kort fortalt er det få grunner til ikke å kjøpe Grand Cherokee hvis du leter etter en velutstyrt SUV til rundt millionen. 
