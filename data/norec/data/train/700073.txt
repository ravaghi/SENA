Slitsomt gneldrende familieslag
Om man skal tilbringe to timer på kino med en familie som skriker og knuser og ikke tåler hverandre, bør filmen ha et relevant poeng. 
Det har ikke denne. 

For mange familiemedlemmer, for mye gnål, for teatralsk, for mange problemstillinger, for mange klisjeer, for trivielt fortalt. 
De hjelper ikke at "Familien: 
August Osage County" har et skuespillerensemble fra absolutt øverste hylle og er basert på et prisvinnende skuespill. 
For den varierer stort sett mellom å være vondt slitsom og irriterende kjedelig. 

Stedet er Osage County i bondestaten Oklahoma, kalenderen viser august, og varmen er uutholdelig. 
Ekteparet Bev (Sam Shephard ) og Violet Weston (Meryl Streep) har for lenge siden blitt enige om å akseptere hverandres misbruk av piller og alkohol. 
Bare en av de tre døtrene bor fortsatt i nærheten. 
Nå har Violet fått kreft. 
Da Bev plutselig forsvinner og senere blir funnet død, kommer døtrene og deres nære relasjoner strømmende hjem. 
Det gjør også Violets søster, hennes mann og sønn. 
Og det store familiedramaet kan starte. 
Men der Thomas Vinterbergs "Festen" var skarp og sjokkerende, sliter dette ekstremt private slaget både med å være engasjerende og troverdig. 

Gode skuespillere 

Både Meryl Streep og Julia Roberts er Oscar-nominert for sine roller i filmen. 
Streep er som vanlig god, men får mye gratis av rollefigurens ekstreme personlighet. 
Og er det ikke både litt mange typiske Streep-fakter og tendens til overspill her? 
Da imponerer Julia Roberts mer som Violets yndlingsdatter Barbara. 
Violet er den vanskelige matriarken som setter i gang alle konfliktene. 
Men Barbara er navet, ingenting skjer uten at hun enten er involvert eller blir rammet. 
Livet hennes går opp i limingen på alle fronter, og Roberts lykkes stort i både å gi Barbara hudløshet og styrke. 

Man kan velge å se filmen som en parodi på all verdens familiedramaer, der folk blir tvunget til å tilbringe tid med hverandre og forholde seg til hverandre, selv om de ikke går overens. 
Rollefigurene er i hvert fall karikerte nok: 
Særlig den tyranniske og bitre moren i Streeps skikkelse, som bruker alle tenkelige og utenkelige knep for å manipulere sine døtre, og som samtidig er så bitter på sin egen vonde barndom og ondskapsfulle mor. 

Men komisk blir det sjelden, heller ikke rørende, slik forhåndsomtalen lover. 
Konfliktene mellom kvinnene i denne familien er uløselige, viklet sammen over generasjoner og næret av bitterhet, selvmedlidenhet, egosime og hat. 
Og så, lenge etter at luften har gått ut av hele familieslaget, dras den ene dystre hemmeligheten etter den andre opp av hatten. 

Usympatisk familie 

Med noen få unntak er det en ganske så usympatisk bukett familiemedlemmer vi har med å gjøre. 
Og siden det er så mange av dem, er det egentlig bare de to søstrene Barbara og Ivy (Julianne Nicholson) vi kommer ørlite under huden på. 

"August Osage County" er basert på Tracy Letts Pulitzerpris-vinnende teaterstykke med samme navn, og hun har selv skrevet filmmanuset. 
Den debuterende spillefilmregissøren John Wells burde lukt kraftig i det meste her. 

Gå gjerne og se gode skuespillere i intenst, men slitsomt og overlesset samspill. 
Selv fikk jeg mest lyst å reise meg brått, slamre ut døra og aldri se meg tilbake. 
