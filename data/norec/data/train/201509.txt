Peugeot 308 får hyggelige priser
Nå har vi fått prislisten på fornyede Peugeot 308. 

Peugeot lanserer nå den fornyede versjonen av Peugeot 308, en bil vi prøvekjørte svært nylig (les om det her). 
Nå er prisene kjent og de er forholdsvis hyggelig lesning. 

98 gram kommer 

Fornyelsen av modellen går hovedsaklig på design i fronten og på motorisering og da især den oppgraderte 1.6 
HDi som er blitt mer effektiv. 
Den mest økonomiske versjonen av denne vil, kombinert med den forbedrede sekstrinns halvautomaten EMG, komme ned på et utslipp på 98 gram CO2 per kilometer. 

Fra 212.000 kr 

Forbedret bil behøver ikke bety dyrere bil, noe Peugeot beviser med denne prislisten. 
I forhold til utgående versjon reduseres prislappen på innstegsversjoner (nå "Access") med dieselmotor betraktelig. 
Med en startpris på 212.000 kroner må 1.6 HDi med 93 hestekrefter kunne sies å være et interessant kjøp selv om de fleste nok vil ønske å plusse på når det gjelder utstyr. 
Med nivået Active, som inkluderer lettmetallfelger (16"), to-soners automatisk klimaanlegg, elvinduer bak, skiluke, skinnratt samt tåkelamper og LED-kjørelys, koster denne bilen 232.000 kroner. 
Også det må kunne sies å være konkurransedyktig. 

Diesel med ekstra varme 

Peugeot presiserer at alle versjoner med dieselmotor som standard er utstyrt med Webasto tilleggsvarmer, hvilket er viktig utstyr på denne typen bil i den norske vinterkulden. 

Stasjonsvognen starter for sin del på 232.000 kroner. 
