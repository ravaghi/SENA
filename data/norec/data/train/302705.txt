Mindre Crazy Frog, mer Avicii-take off
Men det lukter ikke rev av det nye Ylvis og Stargate-samarbeidet. 

LÅT: 
Hva gjør man etter megasuksessen med «The Fox»? 
Både Ylvis-brødrene og produsentteamet Stargate, som igjen er samarbeidspartnere her, er nok smertelig klar over at det er en tilnærmet umulig oppgave å gjenta en sånn bedrift. 

Fra et musikalsk ståsted har de ikke beveget seg så fryktelig langt unna verdens-hiten, selv om den går noe lenger i retning kontemporær EDM. 
Med andre ord mindre Crazy Frog og mer Avicii-take off. 

Legg til et refreng som er nappet ut fra fjorårets Ayia Napa-krønike - kryss av for «We No Speak Americano», eller hvilken som helst anna tut-og-kjør-låt som pumpes ut i partygatene mens vodka-shotsene går ned på høykant. 

Garantert effektiv på tampen av vibrerende arenakonsert, men litt daff i TV-ruta. 

Fra humorsiden, er historien om monsterknuten underholdende nok. 
Klimakset hvor alt, bokstavelig talt, skal bindes sammen er klassisk Ylvis-moro hvor koreografi, humor og musikk treffer hverandre med perfekt timing. 
Hverken mer eller mindre. 

Terningkast tre, som den resignerte voice over-stemmen på God Kveld Norge så ofte sier. 
