Endelig en feelbad julefilm
Alt som kan gå galt i jula, går galt i denne danske filmen. 

FILM: 
Her kommer filmen for alle som grugleder seg til jul. 
For alle som gjør sitt beste for å glemme forrige juls familiedrama, da svigerfar drakk seg dritings før middag, tante kastet rødkålen i trynet på onkel, svoren var seig og tårene vannet ut riskremen. 

Den danske skuespilleren Paprika Steen har regien på «Den tiden på året» etter Jakob Weis’ manus, og denne komedien/tragedien er en heftig påminnelse om akkurat hvor såre, jævlige og morsomme de tvangsmessige familieselskapene i jula kan være. 
Den fins knapt en konflikt som ikke slår ut i full blomst ved slike anledninger. 

Familiedrama 

Her er konfliktene riktignok ikke så dramatiske som i Thomas Vinterbergs «Festen» (1998), men søskensjalusi, skilsmissetraumer og rus setter gjerne preg på mer funksjonelle familier også. 
Paprika Steen spiller selv Katrine, en tobarnsmor på 40 + som selv er den eldste av tre søstre. 
Katrine og mannen er årets vertskap for julemiddagen som også inkluderer barn i alle aldre og diverse foreldre og svigerforeldre. 

Noen kommer rett fra rehabilitering, noen kommer ubedt, noen har ADHD, noen har kjærlighetssorg, noen kommer med bonusbarn – kort sagt, den danske familien er som middelklassefamilier flest. 
En av søstrene (Sofie Gråbøl) er nyutdannet prest som skal holde sin første julegudstjeneste. 
«Er familien en konstruksjon under avvikling? 
Er den redusert til en forbrukerenhet?» spør hun menigheten, og vi aner hva som kan komme. 

Giftige replikker 

Alt som kan gå galt, går galt i en saus av kjappe og giftige replikker. 
Rødkålen er uspiselig, hunden Kafka snoker på kjøkkenbenken. 
Og kan man virkelig drikke Barolo til juleand, eller er det faktisk å foretrekke framfor fransk revepiss? 

Dette er ikke akkurat en julefilm i «Love Actually»s feelgood-modus, som man vil forstå. 
Men den er kanskje mer gjenkjennelig? 
O jul med din gru… 
