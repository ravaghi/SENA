Zepto Znote 120SL
Norske Zepto tar opp konkurransen med Medion om å lage landets billigste ultraportable PC. 
Denne veier bare 1,1 kilo og koster 12 276 kroner - men optikken er ektrautstyr, og kommer på utsiden. 

Zepto Znote 120SL er ved første øyekast en av de tynneste bærbare PCene vi har sett i denne prisklassen - for ultraportable under 15 000 kroner. 
Den er fysisk mindre, lettere, og oppsiktsvekkende mye smalere enn de nærmeste konkurrentene. 

LES OGSÅ: 

I tillegg bruker den en ULV-prosessor fra Intel, som er laget for øke batterilevetiden og redusere støynivået. 
Denne prosessoren er en vesentlig grunn til at Znote 120SL var mulig å bygge såpass liten. 

Selv om maskinen ikke er tilgjengelig før noen uker ut i nyåret, har vi fått et av landets første eksemplarer å leke oss med. 
Vi har tatt en runde på bakrommet med Zeptos siste vidunder. 
Er dette den nye kongen over ultrabillige ultraportable? 

Spesifikasjoner 

1 GHz Pentium M ULV-prosessor 12,1-tommers TFT-skjerm (1024x768) 256 MB DDR333-minne 40 GB harddisk (4200 rpm) 
Intel Extreme Graphics 2 (delt minne) SD-kortleser 802.11b/g WLAN, 10/100 LAN 3x USB 20., 1x PC-kort AC97-lyd, m. 
Linje ut og inn, fastmontert mikrofon Vekt: 1,17 kilo Mål (B/D/H): 
28,5/30/2 cm 

Se flere spesifikasjoner her 

Den største mangelen er åpenbart at det ikke finnes noen optisk stasjon her. 
Det er kanskje ikke å strekke virkeligheten for langt hvis vi antar at de fleste som leser dette har en stasjonær PC allerede - og det gjelder dobbelt for bedrifter. 
I så fall kan du installere programmer over nettverket. 

Dermed får du ikke problemer før du oppdager at maskinen kommer uten Windows. 
Så du må enten bruke en tusenlapp ekstra for å få Zepto til å installere operativsystem for deg, eller bruke en tusenlapp på å kjøpe en ekstern optisk stasjon som du kan starte maskinen med. 

Liten, lett og robust? 

Znote 120SL er på papiret en av de letteste bærbare vi har testet til nå, selv om vekten fra Zepto er oppgitt uten batteri. 
Det er som om vi har kommet til et vannskille, der ultraportable og superlette maskiner endelig har kommet innenfor oss dødeliges budsjetters rekkevidde. 

Såvidt vi forstår er Zeptos ultraportable bygget på en magnesiumramme, og dekket av en blanding av magnesium og plast. 
Dette gjør den både lett, rimelig og svært robust. 

Maskinen er også veldig tynn. 
Den umulig være mer en et par centimeter høy, og vi tok oss selv på fersk gjerning i å behandle den som et veldig omtålelig objekt. 
Det er den jo ikke, men tynne og lette dingser har gjerne denne effekten på folk. 

Den champagnefargede metallflaten på lokket, sammen med de rene linjene, gjør den til en perfekt "briefe"-maskin på møterommet. 

Hvis du vil ha et ekstra batteri for å tyne ut de annonserte ti timene, og legger til en ekstern optisk stasjon (med egen strømforsyning) begynner vekten å krype forbi Medions SIM2000. 
Dessuten ender du opp med å holde styr på veldig mange ledninger. 

Skjerm og grafikk 

Skjermen til Znote 120SL er på tolv tommer, og fyller nesten hele flaten på undersiden av lokket. 
Sistnevnte er også veldig tynt - under en centimeter på linjalen vår. 
Den har også grei innsynsvinkel og skarphet. 

Dette er også den første skjermen på lenge som ikke får "utslett" av harde trykk på baksiden. 

Oppløsningen er for øvrig på 1024 x 768, som mange vil si er den absolutt øvre grensen for 12-tommere. 
Blir det stort høyere oppløsning enn dette, kan du få problemer med å lese teksten, og de som er litt oppe i årene kan få problemer allerede på denne oppløsningen. 

Intel Extreme Graphics II er en løsning vi ikke har særlig sansen for når det kommer til 3D-spilling, og den stjeler i tillegg noen megabytes av systemminnet. 

På den andre siden er dette et spørsmål om pris og bruksområder: 
Intel-brikken koster selvfølgelig mindre, og det er få som kjøper en ultraportabel med 3D-spilling som hovedformål. 

Systemet får 114 poeng i 3DMark 03, og Quake III er rimelig spillbart på 54,2 rammer i sekundet. 

Topp ytelse i liten pakke? 

De som tror at en såpass liten maskin, med en 1,8-tommers harddisk og Pentium M ULV-prosessorm vil yte på linje med de fremste desktoperstatterne burde tenke seg om én gang til. 

PCMark04-testene gir ikke verdens mest oppløftene resultater, men dette en maskin der mobilitet blir prioritert foran rå ytelse. 

Den totale poengsummen ble på 1906 - godt under Celeron M-utstyrte Zepto Znote 3050CW sine 2124 poeng, og milevidt unna Acer Ferrari 3200 sine 3370 poeng. 
Det er derimot omtrent det samme som Fujitsu Siemens P7010, som også bruker ULV-prosessor, fikk. 

Det samme går igjen i resten av ytelsestestene, som du kan se resultatene av her 

Ikke verdens beste batteri.... 

Vi har derimot sett bedre batterilevetider enn Znotens. 
Etter en runde med Batterymark bukket den under før det var var gått halvannen time - og da begynner vi å lure på om det stemmer at den er designet for maksimal mobilitet. 

Denne testen kjører en rekke automatiserte kontoroppgaver uten å bruke noen form for optikk, som ofte tar enda mer strøm. 
85 minutter holder knapt til en tur rundt ringveien i Oslo. 

I følge Zepto kan du derimot få opp til ti timers batterilevetid hvis du snapper på et ekstra batteri til rundt 1000 kroner med moms, og da begynner det å ligne på noe. 
Dette vier omtrent 350 gram. 

Lydproduksjon 

Når det kommer til lyden virker det ikke akkurat som om Znote 120 SL er laget for multimedia, heller, i likhet med de fleste andre det er naturlig å sammenligne den med. 
De innebygde høyttalerne kan spille veldig høyt, men med en bøtteaktig diskantklang. 
Takk og pris for hodetelefonutgangen! 

Vi gir derimot høy karakter for mangelen på lydproduksjonen fra resten av maskinen. 
Det sitter riktignok en liten vifte i, men denne får du sjelden høre, og når du gjør det skal du lytte nøye etter for å få det med deg. 

Miniaturtastatur 

Det neste kompromisset er tastaturet, som er mindre enn vanlig - og har et par knapper her og der som ikke helt stemmer med dem vi er vant til. 

Tastaturer i miniformat er dog en vanesak. 
Hvis du bruker det ofte nok, kommer du til å synes at tastene på den stasjonære maskinen er i overkant store, så det er ikke der problemet ligger. 

Problemet ligger i berøringen og fingersatsen hvis du skriver med Touch-metoden. 
Tastaturet har for eksempel horisontal retur-knapp, som er lett å bomme på, og knappene for punktum, komma og bindestrek er så små at de rett og slett er vanskelig å treffe med voksne fingre. 

Bortsett fra dette er tastaturet faktisk veldig stivt og fint, ettersom Zepto har gått for en løsning der komponentene installeres fra undersiden - uten å løfte av tastaturet. 

Oppsummering 

Zeptos Znote 120SL har altså en del mangler - den mangler operativsystem, optisk stasjon og tastatur i full størrelse. 
Derimot er den veldig liten og lett, og byr på en form for mobilitet som vanskelig lar seg gjøre med mange maskiner som har "full pakke." 

Men det er ikke så mye "ultra" i halvannen times batterilevetid. 

Legger vi så til en 1305 kroner for en optisk stasjon, og 1352 kroner for Windows XP Pro, går både prisen og vekten dramatisk opp. 
Når disse bitene har falt på plass, kommer prisen opp 15 570 kroner med moms, i følge Zeptos prislister. 

Da har du fått en ultraportabel som med kabler og ekstrautstyr veier ganske nøyaktig 2,15 kilogram. 
Legg til en tusenlapp, og et par hundre gram for et ekstra batteri. 

Selv om dette er noe dyrere enn Zepto forespeilte oss, får du faktisk ganske mye for pengene. 
Det gjelder også hvis du går for oppsettet som følger med listeprisen på 12 276, som er mer enn nok for mange. 

Og hvis dette er nivået vi kan vente fra ultraportable fremover, gleder vi oss til fremtiden. 
