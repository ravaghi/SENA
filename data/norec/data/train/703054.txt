Fransk humor dør i Amerika
Denne amerikanske komedien er den amerikanske versjonen av en film av den franske omgangssjuka Francis Veber. 

Man kan ta alle forholdsregler. 
Man kan nekte seg filmtitler med accent degue. 
Man kan helle ketchup på trøflene. 
Vulgære Veber dukker like fullt opp også i kontrollerte, vaksinerte miljøer. 

Paul Rudd jobber for et litt rart firma: 
Før du får innpass hos eikebord-guttene med pjolterfjesa må du møte på sjefsdinner og ha med deg en raring som alle kan drive gjøn med. 
Rudd blir uheldigvis kjent med Steve Carrell, som er en ensom og hjernefattig fyr som sitter hjemme og stopper ut døde mus til romantiske nips-tablåer for å kompensere at kjæresten ikke ville ha ham mer fordi han etter mange år ikke klarte å finne hennes klitoris. 
Som han mener hun hadde i veska. 
Carell spiller altså ikke en søt raring. 
Han spiller en dypt tragisk person. 

Carell kaster seg inn i Rudds liv med en ufølsom rydde-vilje som man egentlig må være Nav-ansatt for å få til. 
Det finnes liksom ikke noen logikk i skildringen av tullingen, og det finnes i hvert fall ikke forstand i at han mot slutten av filmen skal bli en rørende skikkelse og hovedpersonens beste venn i hele verden. 
Humoren dør bråkvikt, og ved bisettelsen deltar også en ubegripelig sjablonisert sveitser og et animalsk kunstnerdyr. 

Hvis den urimelige farsen hadde utviklet en slags konsekvent, magisk-realistisk galskap som endte med at alle enten ble tvangsinnlagt på Nordagutu jernbanestasjon eller sendt til Paulo Coelho for å bli kastrert mellom to aforismer og sjokoladepudding, skulle jeg ha tilgitt den. 
