Brother MFC-425CN
Testens rimeligste, men det skulle man ikke tro når man så listen over funksjoner. 
Men hvordan er brukeropplevelsen? 

Dette er outsideren i denne testen. 
Den er for det første billigst, den mest kompakte, og den eneste som har innebygd faks. 

LES OGSÅ: 

Her er en rask oppsummering av de viktigste funksjonene: 

Skanner, kopimaskin, skriver og faks Papirmater til skanner/faks (maks 10 ark) Kan settes direkte i kablet nettverk (Ethernet) Minnekortleser for de fleste aktuelle korttyper 

Se flere tekniske data 

Skanneren har et lokk uten ledd, og det som ligger over skanneflaten blir fort svart. 
Derfor egner den seg ikke til skanning av f. eks tjukke bøker. 

Brukervennlighet 

Skriveren er eneste som ikke har innebygd LCD-skjerm, og vi opplevde navigeringen på tekstpanelet som noe kronglete. 
Her er heller ikke norsk språk, ikke en gang bruksanvisningen som fulgte med vårt testeksemplar var på norsk. 
PC-driverne var heldigvis på norsk, noe som bedret brukervennligheten når den ble styrt fra datamaskinene. 
Drivere til MacOS fulgte også med. 

Installasjonen av drivere og programvare gikk greit, men det fulgte ikke med noe fotoredigeringsprogram. 

Kvalitet og hastighet 

Skriveren er utstyrt med separate blekktanker, fire stk totalt, i likhet med de fleste andre i testen. 
Vi var meget fornøyd med de kontrastrike utskriftene på vanlig kopipapir, her var faktisk Brother blant de aller beste! 
Ved nærmere øyesyn kan man oppdage en del striper både på tekst, grafikk og fotoutskriftene, og kvaliteten på fotoutskriftene ligger totalt sett et godt stykke bak de beste. 

Mer urovekkende er det at vi fikk problemer med det gule blekket allerede etter et par dagers bruk, og vi var nødt til å rense skrivehodet via menyen på skriveren for å få bukt med problemet. 
Det kan selvsagt skyldes vårt testeksemplar, men minner mye om problematikk hos andre blekkskriverprodusenter for noen år tilbake. 

Skrivehodet renses også automatisk med jevne mellomrom, og denne prosessen kan ta flere minutter. 
Det kan være frustrerende. 
Skriveren er for øvrig ingen racer på noen områder, sammenlignet med de andre. 

Konklusjon 

Til tross for at denne skriveren er utstyrt med minnekortleser, er det ingen skriver vi vil anbefale til bruk med fotografier. 
Det oser kontormaskin av den, både når det gjelder utseende, lyder og det den faktisk er sterk på - kontrastrike fargeutskrifter/kopier på vanlig kopipapir. 
Mye funksjonalitet for pengene, men gjennomføringen er ikke 100% denne gangen. 

Tilbake til testforsiden 
