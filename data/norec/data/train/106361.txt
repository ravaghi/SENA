Sarah McLachlan:«Wintersong» 

(Sony BMG) 

Kanadiske Sarah McLachlan sysler med folk-inspirert voksenpop. 
«Wintersong» er et elegant julealbum som fansen vil elske på grunn av de lekre arrangementene og McLachlans nydelige stemme. 
Hun åpner med en sukkersøt versjon av John Lennon og Yoko Onos rørende naive «Happy Xmas (War Is Over)», uten at det er unnskyldning god nok for å spandere et par hundrelapper på albumet. 

Det samme må sies om tolkningen av Joni Mitchells klassiske «River». 
Tittelsporet, som er skrevet av McLachlan selv, er ikke noe å skrive hjem om det heller. 
Eviggrønne «Christmastime Is Here», med Diana Krall på piano, fungerer fint. 

Det samme gjelder «Little Town of Betlehem» med rustikt gitarspill og deilige strykere. 
Sarah McLachlan fortsetter i samme gate på stemningsfulle hymner som «The First Noel/Mary Mary», «Silent Night» og «In The Bleak Mid-Winter». 
Anbefalte kjøp: 
«Christmastime Is Here», «Little Town of Betlehem» og «The First Noel/Mary Mary». 

ESPEN A. HANSEN 
