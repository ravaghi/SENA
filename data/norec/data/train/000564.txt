From Dust
Et lite spill, som gjerne vil være noe stort. 

Å få kontroll over elementene, og kontroll over liv, er en unik spillopplevelse. 
Med din hånd styrer du i From Dust landskapet og naturen rundt. 

Menneskene som lever i din makt, må tilpasse seg eller gi opp forsøket på å skape en sivilisasjon. 

From Dust er et gudespill som henter mye fra Populous-spillene til Peter Molyneux. 
I dag er det langt mellom simuleringsspill, og det dessverre med god grunn. 

Et lite folk, en nomadestamme, vandrer rundt i en fremmed verden dominert av tre elementer; jord (sand), vann og lava (ild). 
De er mystiske, med masker som skjuler ansiktene. 

Dine gudommelige evner gir deg muligheten til å manipulere de tre elementene for å tilpasse verden slik at et samfunn best kan overleve. 

Tenk deg at du bruker en støvsuger til å lage sandslott på stranda, omtrent slik fungerer spillmekanikken i From Dust. 

Og der har du spillet i et nøtteskall - du må skape rom til menneskene blant de kaotiske naturkreftene som ikke venter ett sekund med å fjerne en landsby fra kartet. 

With great power... 

Spillets fortelling avduker sakte men sikkert bakgrunnsfortellinger og informasjon om dette primitive folkeslaget. 
Ritualer, trossystem og dagligliv - alt kan du få vite om du børster støvet av urfolket sine minner. 

Dette høres ut som et ambisiøst spill, og for å være ærlig - et hvert spill som plasserer deg i rollen som gud er det. 

Bak spillet står Eric Chahi (hvem?), som vist nok er meget kjent for spillet Another World fra 1991. 
Et godt spill, men jeg forstår ikke hvorfor Ubisoft har presset frem auteuromtalene på grunn av dette. 

Chahi har omtalt spillet sitt med store ord, og dessverre faller From Dust til kort for alle lovnadene. 

Hvorfor kan jeg kun manipulere tre elementer i naturen? 
Etter en liten time er det ikke like spennende å flytte på din ørtende håndfull med sand. 

Spillet ble markedsført som en gudesimulator med full kontroll over naturelementene - men dette legger selvsagt bånd på maskinvaren. 
Xbox 360-konsollen er ikke kraftig nok til å kjøre kompliserte fysikksimuleringer, derfor er ikke bare spillet begrenset i forhold til hva du kan gjøre. 
Elementene du kan leke med oppfører seg ikke naturlig, og ser ei heller naturlige ut. 

Uinspirerende 

Grafikken er overraskende grov til å være et spill fra 2011, igjen kommer nok dette fra begrensninger på grunn av de kompliserte fysiske simuleringene som spillet må gjøre hele tiden. 

Alt jeg har nevnt så langt behøver ikke legge en demper på en god fortelling og spillopplevelse. 

From Dust sitt største problem er for meg at spillets fortelling presenteres på en måte som ikke inspirerer meg. 
Hvert brett er skilt med en liten videosnutt, hvor vi gang på gang får se det primitive folket bevege seg rundt i verden. 

Fortellingen om folket fortelles via tekst, og må leses. 
Problemet er at jeg ikke fristes eller oppfordres til å følge opp informasjonen, min eneste motivasjon for å spille videre er å komme meg til neste brett. 

Chahi har med andre ord ikke klart å skape et fortellerdrevet spill, From Dust er en middels avansert fysikksimulator med informasjon for de som gidder å sjekke det ut. 

From Dust hadde vært nyskapende og spennende for femten år siden. 
I dag er det mer lik en uinspirert sandkasse. 

Spillet kom ut på Xbox Live den 27. august, og er planlagt utgitt på PC den 17. august. 
En versjon til Playstation 3 er under arbeid, men har ikke fått lanseringsdato. 
Anmeldelsen er basert på Xbox 360-versjonen. 
