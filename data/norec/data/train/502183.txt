Mørk avskjed med årets festspill
Festspillenes avslutningsforestilling er tidvis imponerende, men den er også for dunkel og ujevn. 

Onsdag gikk Anders Beyer opp på scenen for å runde av årets Festspill. 
Ansatte, frivillige, styret og publikum fikk velfortjent applaus før det siste arrangementet av totalt 400 skulle avsluttes. 
Om noen synes at åpningen var preget av for lite fest og moro, hadde de neppe vært fornøyd med nivået av «god stemning» på avslutningen. 

For den er bekmørk. 

«Life is a Dream» er skrevet av spanske Pedro Calderón de la Barca i 1635, og har seinere blitt både film og bok. 
Historien handler om den polske prinsen Segismundo, som er låst inne av sin far fordi en spådom sier han vil lage skandale i landet og drepe sin far. 
Han blir en kort periode løslatt, men satt i fangenskap igjen fordi det kan se ut som om spådommen vil bli sann, og hans far prøver å overbevise han om at det hele har vært en drøm. 

Et mareritt vil vel være en mer presis betegnelse. 
Og det er nettopp en mørk og marerittaktig tilnærming den danske koreografen Kim Brandstrup har valgt. 
Brandstrup har fått utfolde seg med det britiske samtidsdanskompaniet Rambert, og Bergen Filharmoniske Orkester spiller musikk av den polske komponisten Witold Lutoslawski. 

I fortellingen vet ikke prinsen hva som er sant eller ikke, hva som er virkelighet og hva som er fantasi, og slik er det også å oppleve denne forestillingen. 
Hvem er det som drømmer hva? 
Hvem bestemmer hva som skal skje? 
Det er ikke en klar og tydelig handling som fortelles, men det kjennes som om danserne heller fremviser ulike følelser, temperament og sinnsstemninger. 

Scenerommet er massivt med grå store søyler. 
Det er mørkt, hardt og grått, og dystert lyssatt. 
Musikken er innledningsvis avventende og forsiktig, men vi ser vinden ule gjennom vinduene bakerst i rommet. 
Det er filmskaperne Quay Brothers som står for de sceniske bildekulissene. 
De utgjør en vakker ramme og viser hvor definerende lys og bilde kan være for en forestilling. 

Første del av forestillingen er trang scenisk, og danserne er tett på hverandre, mens det i del to åpnes mer opp. 
Hvem som er hvem og hva som danses, er ikke alltid lett å bli klok på. 
Her er det dobbeltgjengere, gjenger og intense duetter og dueller om hverandre. 
Da rommet til prinsen åpnes opp og solen slipper inn (nydelig løst), kjennes det som en befrielse. 
Om et av målene var at publikum skulle kjenne prinsens tette rom og klaustrofobiske følelse, må det sies å være vellykket. 

Del to er langt mer åpen og gir forestillingen sårt tiltrengt lys, variasjon og bevegelsesfrihet. 
Danserne får mulighet til å briljere i et mer utadvendt uttrykk, som blant annet innebærer akrobatiske øvelser i en seng, massescener og intense scener i tosomhet. 

Forestillingen har massevis av imponerende dansesekvenser, men den kjennes likevel for grå, for mye i skyggen og for diffus. 

Handlingen i «Life is a Dream» om den innestengte prinsen, er i utgangspunktet så sprø, skrekkelig og original at jeg skulle ønske de hadde grepet mer tak i den, og på den måten gitt publikum noen flere holdepunkter. 
