Stillfaren krimhelt
Solid, medmenneskelig og glemt med en gang påskeegget er spist opp. 

(Dagbladet): 
Det er 1946 og den gode gamle kriminalsjef Foyle (Michael Kitchen) har forlatt Hastings og politiet for å jobbe som spesialetterforsker for den britiske etterretningstjenesten. 

Men selv om andre verdenskrig er over, sliter både storpolitikk og enkeltmennesker med å forsone seg med vanskelig, tilnærmet umulige, moralske valg de har stått overfor under krigen - og de nye, like vanskelige, moralske valg de nå må ta for å kunne bygge opp samfunnet igjen. 

I løpet av de tre episodene må stillferdige, ironiske og beskt intelligente Foyle etterforske i lys av kald krig, Nürnberg-rettsakene, konfliktene rundt opprettelsen av staten Israel, svartebørs, utpressing av homoseksuelle og maktkampene rundt Midtøstens oljereservoarer. 

Med seg har han selvfølgelig sin trofaste sjåfør Sam (Honeysnuckle Weeks), som i tillegg til å være med på å løse saker, gjerne er med på å komplisere dem også - og i tillegg står overfor en helt spesiell utfordring på hjemmebane. 

Klassisk, episodisk, erkebritisk krim, med andre ord, og det beste med «Foyle» er selvfølgelig karakterene. 
Tydelige, typete og glimrende spilt på stiff upper lip-vis. 
Og bakteppet, verdenshistorien den kalde krigen med dens uungåelige moralske kaos. 

Samtidig bygges episodene opp som det ikke har skjedd noe med krimfortellingen siden syttitallet; Dette er langsom og omstendelig tv, der de to første episodene fungerer mer som ålreit tidtrøyte, enn noe som faktisk får pulsen opp. 

Første episode tre, «Elise», er virkelig spennende, men da fordi det er rollefigurer vi er blitt kjent med og glad i, som vikles inn i et drapsmysterium. 

Solid, medmenneskelig og glemt med en gang påskeegget er spist opp. 
