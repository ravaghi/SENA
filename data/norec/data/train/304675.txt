Nysgjerrig jente
«Arriettas hemmelige verden» er nydelig japansk animasjon — håndtegnet og i 2D. 

FILM: Mary Nortons klassiske barneroman «Lånerne» (1952) er flere ganger filmatisert for både skjerm og lerret. 
Nå kommer en japansk versjon og selvsagt er de Studio Ghibli som står bak, animasjonsstudioet som har gitt oss «Chihiro og heksene», «Ponyo» og «Min nabo Totoro». 
38 år gamle Hiromasa Yonebayashi er den yngste som noensinne har regissert en Ghibli-film, mens sjefen sjøl, Hayao Miyazaki, står for manus. 

Arrietta er 14 år, men bare ti centimeter høy. 
Hun og foreldrene ser ut som vanlige mennesker, men på grunn av sitt lille format, må de leve på steder der menneskene ikke kan se dem, gjerne i kjelleren. 
Om natta drar de ut på ekspedisjoner for å «låne» det de trenger, som sukker og papir. 
De låner så små mengder at menneskene ikke merker at det blir borte. 
Grønnsaker og krydder til suppe finner de ute i hagen. 

Operasjon sukker 

Lenger oppe i huset bor menneskene: en gammel dame og hennes kokk. 
Historien begynner når en gutt med hjertefeil kommer for å bo hos sin grandtante ei uke. 
Gutten får øye på Arrietta og de oppnår gradvis kontakt. 
Først ser han henne i hagen, deretter når Arrietta er ute på sin første ekspedisjon med far. 
I en av mange spektakulære sekvenser skal de låne en sukkerbit på kjøkkenet, noe som krever gode ferdigheter i fasadeklatring. 

Som alle håndmalte Ghibli-filmer er «Arriettas hemmelige verden» en nytelse å se, fargelagt og lydsatt med en dyktighet som gjør den til et paradis for barnet i oss alle. 
Det kan virke trist at Arrietta ikke har noen jevnaldrende å leke med, men det finnes så mye annet å oppdage. 
Dessuten er hun i ferd med å få en menneskevenn, til tross for foreldrenes advarsel om ikke å bli oppdaget av disse lunefulle vesenene. 

Skap en verden 

I en annen sekvens blir vi med Arrietta og faren inn i et dokkehus, med sirlig utformete, vakre møbler og fullt brukbart kjøkkenutstyr. 
Filmen veksler hele tida mellom Arrietta og menneskenes synsvinkel, slik barns fantasi beveger seg ut av sin egen virkelighet og inn i dokkehus, modelljernbane og andre miniatyrverdener der de har full kontroll over hva som skjer. 

Filmen har fått 7-årsgrense på grunn av et par skremmende scener der en ravn og en katt tror Arrietta er spiselig. 
Ellers er budskapet mykt og humanistisk: 
Ikke frykt det fremmede, dyrk de gode vennskap og ta vare på dine omgivelser. 
