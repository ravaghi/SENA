Spillanmeldelse:«Dead Island» 

Zombiespillet «Dead Island» hadde fortjent å bli bra, men fremstår som et sjeldent uferdig og lite balansert spill. 

Traileren til «Dead Island» er en av de aller beste spilltrailerne jeg har sett, noensinne. 
En god historie, fantastisk regi og mye følelser. 
Jeg skulle ønske spillet var like bra. 

Se traileren på Youtube. 
OBS: 
Dette spillet har 18-års grense, og traileren er nokså voldsom. 

For allerede etter et par minutter sitter jeg å lurer på hvorfor i alle dager dette spillet dreier seg om å stjele dollars fra andre folks kofferter. 
Innen ti minutter har jeg vært gjennom femti kofferter. 
Minst. 

Og det bare fortsetter. 
Jeg hater de første tre-fire timene av «Dead Island». 
Det føles uferdig, usammenhengende og klønete på alle måter. 

Men jo mer jeg spiller det, desto mer får jeg sansen for det. 
Jeg klarer å se forbi alle de tekniske bristene, og bærer over med de enorme narrative snarveiene. 
Og etterhvert blir det helt åpenbart at dette er et spill det går an å elske. 

For dette tropiske paradiset er så fordømt innbydende. 
Det er spennende og livsfarlig å utforske de ulike delene av øya, og det er artig å leke seg med hjemmesnekrede våpen og massevis av sideoppdrag. 

Men problemene blir for mange og for tydelige til at idyllen kan vare. 
Et konkret eksempel: 
Det eneste som skjer når man dør i dette spillet, er at du mister noen kroner. 
Etter fem sekunder er du tilbake der du ble zombiemat. 
Frisk som en fisk. 
Og alle zombiene du rakk å nedkjempe før du ble frikassé, er fortsatt slagne. 

Og det gjør hele denne opplevelsen mye mindre interessant. 
For det har ingen betydning om jeg blir hovedretten i en løpende buffet 100 ganger, eller om jeg klarer å snike meg gjennom en hel bydel uten å miste livet. 

VG Nett Debatt LiquidDarkness: 
Sandbox-game med zombier - jeg vet ikke hva mer man kan be om. 
Diskuter «Dead Island» her! 

Dette er bare ett av mange problemer i «Dead Island». 
Kampsystemet er platt, og klamrer seg fast i et halvveis fungerende våpensystem. 
Bilkjøringen - som det blir en del av - føles som å kjøre buss, og grafikken går fra å være superlekker til helt fraværende, når teksturer og objekter plutselig forsvinner. 

Nei, «Dead Island» hadde fortjent å bli bedre. 
For mellom sprekkene er det lett å skimte et fantastisk spill. 
Og det spillet - langt der inne - har jeg så lyst til å spille at jeg tar til takke med dagens versjon av «Dead Island», og drømmer om hva dette kunne blitt. 

PS: 
Spillet er testet til Playstation 3. 

DEAD ISLAND Plattform: PC, PS3, Xbox 360 Genre: 
Action Alder: 18+ Utvikler: 
Techland Utgiver: 
Deep Silver Mer info (på Wikipedia) 
