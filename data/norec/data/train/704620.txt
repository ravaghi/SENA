Påskefjellet som tvangstrøye
Makan til stiv og sidrumpa «underholdning»! 

En ny satsning fra NRK i år er direktesendt show fra selveste påskefjellet, nærmere bestemt på Geilo. 
Vær, underholdning, møte med spennende mennesker og musikk blir vi lovet. 
Hvorfor ikke? 
Gode felles tv-opplevelser skaper god stemning. 
Slik «Sommeråpent» skaper sommerstemning og «Kvelden før kvelden» skaper julestemning. 

Men forsøket på å få til det samme for påsken faller tungt til jorden med "Påskekveld". 
For makan til stiv og sidrumpa «underholdning» fra selveste NRK. 
I en snøfattig setting med et knippe alvorlige tilskuere i en ring rundt programledere, blir det verken underholdning eller påskestemning, dessverre. 

At programleder Caroline Bækkelund Hauge får en svært stotrende og ukonsentrert start er uheldig, men lett å tilgi som premierenerver. 
Verre er det at hun leser stivt fra manus og generelt tar altfor stor plass gjennom hele sendingen. 
Og hun må ta sin del av ansvaret for at totalinntrykket er både vinglete og kjedelig. 
Og hvorfor skal vi hele tiden komme tilbake til temaer og innslag senere i sendingen? 

Til tross for at vi får værmelding i tv-nyhetene, på radio og på nett: vær skal det snakkes veldig mye om. 
Statsmeteorolog John Smits skal være på plass hver dag, og har med Dagsrevyens værkart for å peke og forklare hvor det er lite og mye snø i påskefjellet. 
Det kan blir for mye vær, selv i påsken. 

Historien om det danske ekteparet i snøstorm kunne vært spennende, men ender med at programlederen nesten legger ord i munnen på dem og forteller historien selv. 
Ikke spurte hun om det opplagte heller: hadde de ikke hørt om fjellvettreglene, som oppfordrer både til å høre på værmelding og å grave seg ned? 

Mange av innslagene virker som de er rester som ikke kom med i Dagsrevyen eller distriktssendingene. 
Greie ideer er dårlig løst: hvorfor fikk vi ikke vite hvor bildene var filmet i kavalkaden med påskebilder fra hele Norge? 
Det virker som om påsketemaet og sendingen fra påskefjellet er blitt en tvangstrøye for innholdet. 
Selv om det er påske, trenger ikke alt handle om det man tror folk gjør og liker i påsken. 
