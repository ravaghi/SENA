Mud
Matthew McConaughey med god rolle i spesiell miljøskildring. 

En ung gutt, en familie i oppbrudd og en drapsmann på rømmen. 
Det er utgangspunktet for Mud, en fin og stilsikker film om et uventet vennskap i et mindre bemidlet miljø i Arkansas. 

Regissør og manusforfatter Jeff Nichols gjør filmen til en coming-of-age-historie med paralleller til både A Perfect World, Stand by Me og Beasts of the Southern Wild. 

Den er ikke like god som noen av dem, men er et velment og veldreid drama med gode skuespillerprestasjoner. 

Merkelig vennskap oppstår 

14 år gamle Ellis (Tye Sheridan) og kameraten Neckbone (Jacob Lofland) har hørt om en båt som er plassert i et tre etter en flom, og drar for å finne den. 

Men båten er bebodd av Mud (Matthew McConaughey), som har dusørjegere i hælene etter et drap. 

Guttene bestemmer seg for å hjelpe ham å unnslippe og opprette forbindelse med hans store kjærlighet, Juniper (Reese Witherspoon). 

Det er et litt merkelig vennskap som oppstår mellom Mud og guttene, men vi forstår hvorfor spesielt Ellis ønsker å hjelpe. 

Han opplever oppbrudd i tilværelsen, der mor og far skal separeres, og husbåten de bor i skal kanskje fjernes av myndighetene. 
Kanskje er det derfor Ellis så gjerne vil hjelpe Mud, slik at i alle fall NOE blir riktig. 

Det er dette vennskapet med en kar på rømmen som minner meg om A Perfect World. 

Spesiell miljøskildring 

Filmen har en særegen stemning, med sin spesielle miljøskildring av fastboende båtfolk på ei elv i Arkansas. 

Det gamle livet krasjer med det moderne samfunn og står i fare for å utryddes, noe som får tankene over på Beasts of the Southern Wild. 
Og guttenes pakt om å fullføre et sommerlig oppdrag de strengt tatt er for unge til å utføre, bringer minner om Stand By Me. 

Det er ikke de verste filmene å ligne på, selv om Mud ikke når helt de samme emosjonelle høyder. 

Ellis virker litt for gammel til å være så naiv som han er i perioder av filmen. 
Og Mud spilles litt for hyggelig av McConaughey til at jeg helt tror på at han virkelig vil dra guttene inn i sin farlige plan. 

Men historien er sympatisk, skuespillerne gode og regien er stø. 
Den har også en sterk finale, med blant andre Sam Shepard i en sentral rolle. 
Dermed blir dette mer enn nok severdig! 
