E.T. your heart ut, Spielberg!
Beskjedne Hot Fuzz-briter på UFO-tur i USA treffer en rømt råskinn-versjon av E.T. 

Amerikansk komedie. 
2011. 
1 time, 44 minutter. 
11 år. 
Regi: 
Greg Mottola. 
Med: 
Simon Pegg, Nick Frost, Seth Roger (stemme), Jason Bateman, Kristen Wiig, Bill Hader, Joe Lo Truglio. 

Ingen hadde vel forestilt seg at det gikk an å lage en søtere E.T.-film enn "E.T." sjøl, for ingen regnet med England. 
Screwball's coming home! 

Det er mye søtt for de internasjonale morsinstinktene her. 
Hot Fuzz-britene Simon Pegg og Nick Frost i transatlantisk kompaniskap med Seth Rogen og Bill Hader fra "Superbad" og Jason Bateman fra "Smokin' aces" i en litt tilbakelent og beskjeden komedie om romvesener — nei, det er ikke bare gutteroms-ufologene som kommer til å krølle tærne av kos. 

Pegg og Frost (også manus) spiller to troverdig underformulerte tegneserie-kamerater fra England. 
Den ene skriver grafiske romaner som den andre illustrerer, og de skal på road trip i alle space-utopisters drømmeland USA. 
De leier en bobil på størrelse med Endeavour, kommer i konflikt med Picnic Med Døden-Amerika og driver akkurat og flykter nedover Romvesenveien da Paul dukker opp i grøftemørket. 
Han er en alien. 
En liten grønn mann med Rogens djupe humlestemme. 
Humle er en plante, og E.T. er ikke et uskyldig barn lenger. 
Han har vært med på litt av hvert som ville fått ham ekskommunisert fra Vålerenga kirke. 
Paul kan dessuten imitere Predator. 
Han har gitt tips til X-files-folka, og han vet at Bob Dylan egentlig er død. 
En utrolig kul fyr i stygge underbukser. 

E.T.isten har rømt fra Regjeringens hjernetyver og trenger hjelp. 
"Vi har et litt trangt program," sier de sjenerte britene nølende på sosiale paranoikeres vis, men Paul får gudskjelov være med. 

FBI rykker ut på den store veien for å fange rømlingen fra 1947. 
Bateman har det tøffeste trynet på vestsida av Grete Faremo, Bill Hader og Jo Lo Trugio (som faktisk laget tegneserier som barn) er landeveisfarende agentklovner. 
Etter hvert følger også en kristen fundamentalist etter bobilen fordi E.T. ser ut som satan. 

På det tidspunktet har Pegg og Frost også kidnappa den pietistisk enøyde Ruth, som spilles av komikeren Kristen Wiig i en slags omvendt frelse; dama blir darwinisert av Pauls spontan-lobotomi og vet følgelig ikke forskjell på rett og galt lenger. 

Hvis vi så legger til at Paul er på vei mot en kjent potemos-skulptur og at The Big Guy faktisk ikke er en mann, tror jeg at det meste er sagt. 

Filmen er regissert av Greg Mottola, som laget "Superbad" i 2007. 
Sjøl om han er en intellektuelt hårløs fyr fra Long Island, er det de to lavmælte manusbritene som gir filmen den beroligende, milde fornemmelsen av ti rette i tipping og uavgjort i tredje divisjon. 
Sjøl når Jesus-pappa kommer stormende med nasjonal-hagla skaper filmen en lun fornemmelse av lav kaloriforbrenning og utilstrekkelig blodtrykk. 

"Paul" er ikke en oppsiktsvekkende fantasifull komedie, men den vinner på særegen, stilig smålatter og storarta stamina. 
Og så heter mesterdetektiven Lorenzo Zoil. 
Hehe. 

Følg meg på Twitter: 
@arilabra 
