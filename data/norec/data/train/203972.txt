Toppmodellen med uknuselig skjerm
… og ønsker du deg mer batteri, er det bare å hekte på et. 

Mange nordmenn forbinder Motorola med en liten murstein av en mobiltelefon med et lokk som måtte brettes opp og en antenne som måtte dras ut, og som var ganske populær her til lands på begynnelsen av 90-tallet. 

For det skal sies at selskapet ikke har vært så frempå med salget her til lands etter smarttelefonenes inntog. 
Sjelden ser man reklame for produktene deres, og markedsandelen er ikke spesielt høy, selv om de har klint til med noen godbiter spesielt i det rimeligere segmentet de siste par årene. 

Så seint som fem måneder siden gav vi våre tomler opp til modellen G5 Plus, som vi mente egentlig var en god nok telefon for de fleste av oss. 
Den koster i skrivende stund under 2.500 kroner i de rimeligste butikkene og er et svært godt kjøp. 

Men Motorola har mer i arsenalet sitt en billigmodeller. 
Dagens testprodukt, Z2 Force, koster 8.000 kroner; altså på høyde med de fleste andre toppmodeller nå om dagen. 

Uknuselig glass 

Force-biten av produktnavnet er der fordi denne telefonen skal tåle en trøkk. 
Faktisk går Motorola så langt som å si at ShatterShield-skjermen er uknuselig på denne telefonen, og gir ifølge nettsidene sine fire års garanti nettopp mot at skjermen knuser. 

Det betyr ikke at den ikke kan få riper, og siden Motorola har byttet ut glass med plast, som er mykere, kommer ripene desto lettere enn på en flate av glass. 
Selv etter ganske forsiktig bruk av telefonen i testperioden kan vi øyne noen riper her og der på skjermen, som da typisk synes når den er slukket. 

Skjermen måler for øvrig 5,5 tommer over diagonalen, og er av OLED-typen, som betyr dypt sortnivå og mettede farger. 
Innsynsvinkelen er også svært god, som gjør det lett å se skjermen om den ligger litt unna deg på et bord, eller om du viser frem bilder til folk ved siden av deg. 
Oppløsningen er QHD (2560x1440). 

Like tynne rammer som de beste har den ikke, der skjermen dekker 70,4 prosent av overflaten. 
Det er riktignok bedre enn Apples iPhone Plus-modeller, men godt bak mange andre konkurrenter nå om dagen. 

Støtter Moto Mods 

En ting som er litt stilig med enkelte Motorola-modeller, denne inkludert, er konseptet selskapet har kalt for Moto Mods. 

Denne telefonen er i seg selv bare 6,1mm tykk, og det er svært tynt. 
Men baksiden har en metallkontakt som lar deg bygge den ut med ekstra funksjonalitet. 

Med i esken får du med et baksidelokk som du bare fester magnetisk til baksiden, og som gir en ru overflate som ligger godt i hånda. 
Det finnes selvsagt andre liknende deksler å putte på baksiden, både tremønstrede og den slags. 

Ekstra batteri 
Vi fikk låne noen ekstra Moto Mods til denne testen. 
Den første er den såkalte Turbopower pack, som er et ekstra batteri på 3.450 mAh. 
Du klistrer den på bak, og så starter den å lade telefonen din i full fart. 
I praksis har du da over 6.000 mAh batteri, mot at telefonen er omtrent dobbelt så tykk. 
Er du blant dem som alltid har sagt at «jeg skulle gjerne hatt en litt tykkere telefon hvis batteriet var dobbelt så stort», er denne for deg. 
Prisen ligger på rundt 700 kroner. 

Gamepad 
Liker du å spille, finnes det også en Moto Gamepad, som da gir deg analoge styrespaker og knapper slik at telefonen i praksis blir en slags PS Vita. 
Motorola har samlet kompatible spill («hundrevis») i en egen app, og enheten har et eget batteri på drøye 1.000 mAh, slik at du får ekstra spilletid. 
Prislappen ligger på snaue tusenlappen i norske nettbutikker. 

360-kamera Kamerautvidelser finnes også, som 360-kameraet fra Motorola som også bare klistres på baksiden av telefonen. 
Det kan filme med 4K-oppløsning fordelt på 360 grader og har to 13 Mp-sensorer på hver side som fanger alt rundt deg. 
Men bildekvaliteten blir ikke all verden, skjøtene er ganske tydelige og telefonen blir lite lommevennlig når du har det på. 
Prisen er også høy – rundt 2.500 kroner. 

I tillegg finnes det flere mods, som lommeprojektor, høyttalere og mer til. 

Gjør lite med Android 

Motorola er nok Android-produsenten som endrer minst på originalopplevelsen fra Google – disse telefonene er altså det nærmeste du kommer Pixel-telefonene bruksmessig. 

Det aller meste er beholdt, og det lille Motorola legger til finner du i Moto-appen. 
Motorolas bidrag består stort sett av smarte snarveier, som å kunne flikke to ganger på håndleddet for å starte kameraet, legge telefonen med skjermen ned for å stoppe ringelyden eller sveipe ned mot et hjørne for å forminske skjermbildet. 

Motorola har også lagt inn ekstra funksjonalitet på fingeravtrykksleseren – om du vil, kan du droppe navigeringsfeltet på skjermen og heller bruke sveipebevegelser på fingeravtrykksleseren for å gå tilbake eller bytte app. 
Men som før – noe snodig er det at du ikke kan bruke sensoren som hjemknapp dersom du velger å bruke skjermknapper i tillegg. 

Z2 Force har en låseskjerm som lyser opp litt når det kommer et varsel, eller når du løfter opp telefonen. 
Der du kan holde fingeren nede på et ikon for å få en forhåndstitt (forutsatt at du ikke skjuler sensitivt innhold på låseskjermen). 
Men vi opplever at skjermen tennes av den minste vibrasjon og går av og på om den ligger på kontorpulten eller står i holderen vi har i bilen, så akkurat denne kan være til irritasjon. 

For øvrig har ikke telefonen fått den siste Android-oppdateringen (Oreo) og kjører fortsatt på v7.1.1. 
Dog står den selvsagt på Motorolas liste over telefoner som får Oreo-oppdateringen først, som skal skje i løpet av høsten. 

Meget god ytelse 

At Moto Z2 Force yter godt i daglig bruk, skulle bare mangle – her er Motorola gode selv på rimelige modeller, og med en Snapdragon 835 innabords går det meste som smør. 

På ytelsestestene scorer den på linje med likt spesifiserte telefoner; med andre ord på linje med de beste Android-telefonene. 

Kameraappen, derimot, er ikke så imponerende ytelsesmessig. 
For det første har telefonen ganske treig autofokus/utløser (typisk 0,2 sekunder), og setter du den i «dybdeeffekt»-modus er det tydelig at prosessoren jobber hardt for å gjengi en uskarp bakgrunn i sanntid. 

Batterimessig er det også noe sparsommelig fra Motorola på denne telefonen, der batteriet er på 2730 mAh. 
Noe bak de fleste der, og ved utstrakt bruk, kan du få problemer med å holde batteriet helt til leggetid. 
Da er det i det minste kjekt at du får med en TurboPower-lader som yter 15 watt, og som lader telefonen ganske kvikt. 
Nevnt er også muligheten for å utvide batteriet med Moto mods. 

Ellers finner vi 4 GB RAM innabords, 64 GB lagringsplass og støtte for minnekort. 

Lyd og tilkoblinger 

Moto Z2 Force er blant telefonene som har mistet 3,5mm-kontakten. 
Det betyr at du er nødt til å bruke den medfølgende USB-C-adapteren om du vil bruke kabel når du hører musikk, og at du da uansett ikke får ladet samtidig. 

Lyden i den innebygde høyttaleren er heller ikke all verden, og noe utradisjonelt befinner denne seg på toppen av telefonen – på samme sted som den delen du har inntil øret under samtaler. 
Det er for så vidt ingen dum plassering – den vender mot deg når du ser film og dekkes ikke til av håndflaten om du spiller, slik vi ofte opplever på dem som har den plassert i bunnen. 

Samtalekvaliteten opplever dessverre vi litt under pari, med noe skurrete lyd når vi prater med andre. 

Dobbelt kamera 

Er det én stor trend blant mobilprodusentene for tiden, så er det at det er to kameraer på baksiden, og Z2 Force er intet unntak. 

Akkurat hva det andre kameraet brukes til varierer noe – LG har for eksempel større vidvinkel, mens både Apple og Samsung har lengre brennvidde; altså trangere utsnitt. 

Motorola går for samme variant som Huawei, der det ene kameraet er et sort/hvitt-kamera som hjelper til med dybdeeffekter og tillater fotografering i «ekte» sort/hvitt. 

På papiret har hovedkameraet 12 Mp oppløsning (begge to) med lysstyrke på f/2,0. 
Det var godt for noen år siden, men er nå godt bak de beste kameraene, som nå er nede i f/1,6 og da slipper inn drøye 50 prosent mer lys. 
Z2 Force mangler dessuten optisk bildestabilisering, som vi finner hos de fleste i denne prisklassen. 

Og kameraet er rett og slett lite å skryte av på denne telefonen. 
Autofokusen bommer i tide og utide selv på ganske enkle motiver, som under, der personen ikke er i fokus: 

HDR-bilder får noen ganger ufrivillige skyggeeffekter og bildene blir ofte undereksponerte. 
Kameraet er heller ikke særlig godt i mørket – under ser du kameraet side om side med Huawei Mate 10 Pro (test kommer), der lyskildene blir helt utblåst av Motorola-kameraet (til venstre): 

Portrettmodusen fungerer dog ganske godt med tanke på å isolere folk fra bakgrunnen, selv om du må vente et par sekunder etter at bildet er tatt for å få se resultatet. 

Verdt å merke seg er at frontkameraet har en egen LED-blits på denne telefonen, som svært få av konkurrentene kan skilte med. 

Flere testbilder tatt med telefonen finner du i dette Google Foto-albumet der de også kan inspiseres på nært hold. 

Konklusjon 

Det er først og fremst to ting som gjør Motorola Moto Z2 Force unik. 
Det første er at skjermen er uknuselig og det andre er Moto Mods-konseptet, der du kan kjøpe tilleggsutstyr som festes magnetisk til telefonens bakside. 

Den uknuselige skjermens myke overflate får dog lettere riper, og mye av Moto Mods-tilleggsutstyret er litt så-som-så. 
360-kameraet koster 2.500 kroner, har ikke all verdens kvalitet og gjør telefonen vanskelig å putte i lomma. 
I tillegg opptar det mye plass når det ikke er koblet på. 
Kjekt kan det imidlertid være å doble batterikapasiteten med powerpack-dekselet. 

I bruk er telefonen lynrask med ganske ren Android og maskinvare plukket fra øverste hylle, men det skorter litt på andre punkter – kameraet er under par, og det samme gjelder batteriet, som er i minste laget for en Android-toppmodell med såpass stor skjerm. 

Vi blir heller ikke imponerte av lydegenskapene verken under samtaler eller til musikklytting, og Z2 Force har heller ikke lydutgang, som gjør at du må huske det lille adapteren om du til stadighet lytter med kabel. 
