Fujifilm A500
MINITEST: 
Stadig flere produsenter tilbyr kamera til 1500 kroner, og vi vil ta en titt også på dem fremover. 
Først ut er Fujifilm A500. 

Kameraprisene har falt og falt, og vi skal ikke mer enn et par-tre år tilbake i tid, før et anstendig kamera gjerne kostet det dobbelte av hva det gjør nå. 
Nå selges det til og med kameraer i vanlige matbutikker, og vi har mottatt mange henvendelser om vi ikke kan se på kameraer i 1500-kronersklassen. 
Får man et godt nok kamera til denne prisen, eller er man bedre tjent med å spare opp en tusenlapp eller to ekstra? 

Fujifilm A500 har vi funnet til så lite som 1300,- hos flere nettbutikker og byr på 5.1 megapiksler i lommeformat; om ikke enn noe tykkere enn de minste modellene. 
Fuji har også plassert sin SuperCCD-brikke i kameraet, som tradisjonelt har vært å finne i litt dyrere modeller. 
Siden sensoren er 1/2,5 tommer, blir sensortettheten 204.000 pr. kvadratmillimeter, som er ganske høyt med tanke på støy. 

Objektivet har Fujifilm stått for selv, og byr på 3x optisk zoom i et område tilsvarende 38-114mm. 
Maksimal blenderåpning er f/3,3 og f5,5 på henholdsvis vid og tele, der spesielt sistnevnte er i svakeste laget. 
Objektivet bruker relativt lang tid på å komme ut av kameraet når det slås på, og vi målte tiden det tok fra vi slo på kameraet til første bilde var tatt til 3,5 sekunder. 
Ut- og innzooming går for øvrig på 1,25 sekunder og indikeres i displayet, noe vi liker. 
Det er for øvrig en litt merkelig løsning Fuji har laget på zoomkontrollen, der en plastknapp (som også brukes i menyene) skal skyves opp ned, og den er ikke videre komfortabel å bruke. 
Vi setter også pris på at piltastene har hurtigtaster til makrofotografering (min. 
10cm avstand) og blitsoverstyring når du tar bilder. 

Billig inntrykk 

At kameraet er såpass billig, stemmer godt overens med inntrykket du får når du holder det i hånda. 
Kamerahuset består for det meste av plast, LCD-skjermen er ikke større enn 1,8 tommer, og det er begrenset med knapper bakpå kameraet. 
På siden finner vi utganger for kobling til TV, USB-overføring og strømadapter, men det er ingen beskyttelse rundt. 
Kameraet bruker for øvrig AA-batterier og tilbyr optisk søker, som gjør at du kan slå av LCD-skjermen og få batteriene til å vare lenger. 

Menyene er av enkleste sort, og navigering skjer med piltastene og zoomkontrollen. 
Du kan velge mellom fire ulike innstillinger for bilder (portrett, sport, natt og landskap), velge oppløsning på bildet og sette på selvutløser, samt styre ISO manuelt (opp til 400). 
Ett av menyvalgene tar deg videre til en egen oppsettsmeny der du kan stille klokka, velge om bilder skal vises rett etter de er tatt etc. 

Ytelse og bildekvalitet 

Ytelsesmessig ligger kameraet et hakk under de som koster tusenlappen mer. 
Foruten den lange oppstartstiden, er autofokusen nokså treg og brukte ofte mellom halvannet til to sekunder, i tillegg til å ha problemer i dårlig lys. 
Lagring av bilder går dessuten nokså tregt, og det gikk cirka åtte sekunder mellom to blitsbilder. 
Men en ting som overrasket oss var utløserforsinkelsen, som vi faktisk fikk til å bli lik null hver gang! 

Bildekvaliteten er grei nok. 
Som forventet er bildene preget av en del støy, selv på ISO 100, og på innendørsbilder settes ofte følsomheten til det dobbelte. 
Kameraet er med andre ord ikke så veldig godt egnet til innendørs fotografering, og selv på utskrift i 10x13cm har vi grunn til å tro at støyen i slike bilder blir noe synlig. 
Utendørs er vi langt mer fornøyde, og vi lar oss imponere av svært liten kromatisk feilbrytning i bildene, noe vi opplevde som et problem med HP Photosmart R927 som vi så på for et par uker siden. 
Fortsatt er støy et lite problem, og skarphet og detaljer i dårligste laget; spesielt mot kanten av bildet. 
Videofunksjonen er så vidt verdt å nevne, med 320x240 punkters oppløsning som oppdateres ti ganger i sekundet. 

Konklusjon 

Fujifilm A500 er et helt greit kamera til halve prislappen av hva som er "vanlig" pris for et kompaktkamera, og den sparte tusenlappen gir deg litt dårligere bildekvalitet, svakere ytelse, dårligere brukervennlighet og et litt "billigere" utseende, noe vi for så vidt forventet. 
Vi innbiller oss dog at det finnes bedre kameraer i denne prisklassen og fortsetter jakten - blant annet har vi fått inn en liten krabat fra Nikon på testbenken som vi vil komme med en test av om noen dager. 
