Mathias Eick:«Skala» 

(ECM/Musikkoperatørene) 

Statoilstipendvinneren fra 2009. 

Jaga Jazzisttrompeter og multiinstrumentalist Eick byr på et renskåret, meditativt musikalsk uttrykk på sin andre soloplate. 
Melodiøst, med et polert, tidvis popete uttrykk. 

Stadig repeterende figurer gir assosiasjoner til seriell musikk, ellers er det et gjennomført nordisk musikkideal i typisk ECM-stil som preger utgivelsen. 

Eicks tone er vakker og tiltalende. 
Samspillet med pianisten Andreas Ulvo er sylpresist, og Audun Erlien trer frem med delikate basslinjer. 

Likevel kan uttrykket gi et for distansert og kjølig inntrykk. 
På sitt beste er musikken når den kvikner til som i den lekre, lekende «Oslo». 

BESTE LÅT: 
«Oslo» 

CARL PETTER OPSAHL 
