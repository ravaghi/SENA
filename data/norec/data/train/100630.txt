Jon Larsen:«Strange news from Mars» 

(Zonic/Musikkoperatørene) GENRE: 
Jazz/rock 

Swing-gitarist på romferd. 

Som lyn fra klar himmel, eller kanskje heller som et plutselig og uventet UFO-besøk, overrasker Hot Club De Norvége-gitarist Jon Larsen med et jazzrock-album inspirert av Frank Zappa. 
Han har fått med seg flere av Zappas musikere, som vokalisten Jimmy Carl Black og trombonisten Bruce Fowler, i tillegg til drivende gode norske musikere som Håkon Mjåset Johansen, Ole Morten Vågan og Rob Waring på henholdsvis trommer, bass og marimba. 
Konseptet er helstøpt, der vi følger kaptein Zurcon og romskipet Big Ear III på sin første ekspedisjon til Mars. 

Musikken er vel så helstøpt, med tette og presise komposisjoner, spennende lydlandskap og gnistrende musikalitet fra alle medvirkende. 

CARL PETTER OPSAHL 
