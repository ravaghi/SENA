Det tyngste kan av og til være det beste
Kylesa leverer kontemporær metal av fineste sort. 

||| 
ALBUM: 
Georgia-kvintetten Kylesa kan meget vel ha nådd formtoppen med sitt femte album, «Spiral Shadow». 
Den er i alle fall i stand til å måle muskler med briljante «Time Will Fuse it's Worth» fra 2006. 

Det er vanskelig å klistre en definerende merkelapp på bandet da deres musikalske tentakler favner vidt. 

Utgangspunktet er blytung stonerrock, men også hardcore, crust punk, og kanskje i større grad enn noensinne, psykedelia er viktige bestanddeler. 

Kontemporære metal-proletarer Kylesa har visse slektskaper til andre kontemporære metal-proletarer som Mastodon og Baroness, men ender oftest opp på helt andre marker. 

«Tired Climb» reflekterer de flotte og kontrastfulle samspillet mellom vokalist Phillip Cope og Laura Pleasants, mens buldrende «Drop Out» illustrerer hvor mye moro det kan bli når to trommeslagere legger sin tyngde bak slagene. 

Slutter aldri å overraske 
Hver enkelt låt representerer forskjellige stemninger og dragninger. 
«Cheating Synergy» forener fuzzmarinerte basslinjer med perlende og luftige gitarmelodier, «Don't Look Back» trekker i retning 70-tallets klassiske rock og viser at Kylesa også har et godt grep om melodilinjene. 

Felles for alle innslagene er at de er utført med en engasjerende og stolt musikalsk formidlertrang. 

Løsningene er aldri de samme og detaljrikdommen i teksturen gjør at «Spiral Shadow» aldri slutter å overraske. 
? 
