The Other Guys
Humor jeg kan like! 

Will Ferrell svinger voldsomt mellom virkelig gode og virkelig dårlige filmer. 
The Other Guys viser Ferrell i det gode hjørnet. 

Dette er en politikomedie som riktignok har noen svake partier, men den har også fantastiske høydepunkter som jeg lo godt og lenge av. 

Dette er kanskje en type humor ikke alle ler av, men jeg synes The Other Guys er morsom. 
Latterkurven svinger, men toppene gjør filmen verdt å se! 

Ut i trøbbel 

Politietterforskerne Gamble og Hoitz (Will Ferrell og Mark Wahlberg) er de andre gutta på stasjonen, makkerne ingen bryr seg om. 

Men når distriktets to stjernepurker forsvinner ut av bildet, er plutselig lederposisjonene ledige. 

Ambisiøse Hoitz er klar som et egg, men Gamble er en forsiktig regnskapsnerd som bruker kalkulatoren som sitt fremste våpen. 
Likevel greier de å rote seg bort i en stor sak som fører dem ut i trøbbel. 

Sjarmerende skrulle 

Filmen starter med vanvittig overdådig og overdreven action. 
Det er morsomt, men jeg tenker at det kan ikke fortsette slik. 
Og det gjør det ikke. 

Åpningen utgjør den store kontrasten når vi endelig stifter bekjentskap med Gamble og Hoitz, og vi forstår hvor langt nede på rangstigen de står. 

Will Ferrell skaper en sjarmerende skrulle som vi både ler av og med. 
Mest av. 
Men han er også en sympatisk mann med særegenheter. 

Skarpt skrevet dialog 

Det er ikke actionsekvenser som gjør filmen morsom. 
Det meste av humoren ligger i dialogen, skrevet og regissert av Adam McKay. 

Han har tidligere skapt Anchorman: 
The Legend of Ron Burgundy og Talladega Nights: The Ballad of Ricky Bobby med Will Ferrell, og dette er humor jeg kan like. 
Spesielt Anchorman rager høyt på listen over mine favorittkomedier. 

Også The Other Guys er preget av skarpt skrevet dialog, der humoren ofte ligger i godt timet avlevering av bisetninger. 

Som en våt kinaputt 

Jeg synes nok at filmens klimaks aldri blir det helt store. 
Den kunne trengt noe med større smell. 
I stedet fisler den ut som en våt kinaputt. 

Men inntil da underholder The Other Guys med kvalitetshumor. 
Noe er smart og underfundig, mens mye annet er så lavpanna at jeg ikke kan motstå å le av det. 

Og om du sitter gjennom hele rulleteksten, vil du oppdage at filmen til og med har et politisk budskap 
