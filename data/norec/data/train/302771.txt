Nye impulser for Maria Mena
Trekker voksenpopen ut på dansegulvet. 

ALBUM: 
Maria Mena har knapt fylt 27 år men er allikevel tilnærmet for veteran å regne i artist-Norge. 
Det er 11 år siden hun vant alles hjerter med den bunnærlige og gripende «My Lullaby». 

Siden den gang har hun fortsatt med å dele villig vekk av sine innerste tanker og opplevelser fra både gode og vanskelige stunder. 
Felles for dem alle har vært at de kommer uten filter eller språkmessig kamuflasje. 

Denne av og til pinlige ærligheten henger fremdeles ved henne på album nummer seks. 
Men den er lettere å forholde seg til all den tid Mena virker som hun er på et godt sted om dagen, og temaene har for det meste et litt mer bittersøtt og hverdagslig innhold. 
Den gode stemning speiler seg også i musikken hennes. 

Nye krefter 

Hun har fortsatt sin mangeårige produsent Martin Sjølie ved sin høyre side, mens Thomas Eriksen - trollmannen blant mange av Lars Vaulars magiske beats - og Mats Lie Skåre har bistått med alternative produksjonsimpulser. 
Resultatet er et album som beveger seg sømløst mellom den voksne og til dels orkestrerte popen vi har lært å kjenne fra blant annet forgjengeren «Viktoria» og et mer elektronika- og klubborientert lydbilde. 

«All the Love» 

Eksperimentelt 
Den samme sammensmeltningen av nytt og gammelt fungerer også i «You Make Me Feel Good». 
Denne gangen med karibiskinspirerte rytmer innpakket i kjølige synther. 
Den nesten industrielektroniske «Caught of Guard, Floored By Love» er kanskje det mest eksperimentelle hun har gjort så langt i karrieren. 
Det høres nesten ut som om Alphaville møter Nine Inch Nails - ikke til forkleinelse for noen av partene forøvrig. 

Kort oppsummert er «Weapon in Mind» som avlsuttes på praktfullt vis med den nydelige balladen «The End» et godt skritt i en ny og spennende retning for en av landets mest særegne sangere. 
Hun kan fortsatt bli litt overivrig i sine bevrende fraseringer, men det er også noe av sjarmen ved hennes mildt insisterende vesen. 
