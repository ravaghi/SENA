Samsung ATIV One 5
Samsungs alt-i-ett-løsning med PC i skjermen har én stor svakhet: 
Den mangler SSD. 

Å ha hele PC-en bygget inn i skjermen er en meget god løsning for mange. 
Sammenlignet med en tradisjonell stasjonær blir det færre kabler og ingen boks som må plasseres på eller under pulten og samler støv. 

Disse maskinene har også i stor grad overtatt for de digre bærbare, "flyttbare" er vel mer passende, med 17-tommers skjerm eller større som ble brukt som stasjonære. 
I stedet har vi fått alt-i-ett-maskiner med skjermer på 21 tommer eller mer. 
Dette gir en langt mer behagelig brukerflate, enten det er snakk om jobb, skole eller underholdning. 

Samsung ATIV One 5 

Samsung har nok skult til en viss amerikansk produsent av datamaskiner oppkalt etter en frukt, da de designet denne maskinen. 
Selv sier de at designet er inspirert av Samsungs mobil Galaxy S4. 

På denne maskinen er strømforsyningen ekstern, dermed kan den gjøres enda litt tynnere. 
Materialet er plast, og metalldeler har også et belegg i samme plast. 

Vårt testeksemplar er hvitt og blankt, og baksiden er påtagelig tiltrekkende for støv. 
Det er mulig at dette skyldtes all skumplasten i den trange emballasjen som skapte statisk elektrisitet når vi trakk maskinen ut. 

Skjermen er blank, men ikke berøringsfølsom på vårt testeksemplar. 
Trådløs mus og tastatur følger med, og bruker en liten felles mottaker som settes i en av de fire USB-portene på baksiden. 

Tilkoblingene er felles minijack for hodetelefon og mikrofon, to USB 2.0 porter og to USB 3.0. 
Videre er det HDMI inn for tilkobling til for eksempel spillkonsoll, TV-dekoder eller Blu-ray spiller og HDMI ut for tilkobling til ekstra skjerm. 

Nettverkskabel for gigabit kablet nett er på plass, tilkobling for strømforsyning og antenneinngang for TV (digitalt bakkenett - DVB/T). 
En åpning for Kensington låsemekanisme er også på plass. 

Det følger også med en fjernkontroll til TV-bruk. 
Denne TV-løsningen er ganske begrenset, og om man får noen glede av den avhenger av hva man har tilgang til av TV-signal. 
Siden det ikke er noen mulighet for å sette inn noe programkort får du ikke tilgang til kodede kanaler. 
Men HDMI-inngangen kan jo som nevnt over brukes til å koble til en dekoder. 
Nett-TV i forskjellige varianter er jo enda ett alternativ. 

På venstre side finner vi en kortplass til SD-kort av forskjellige varianter. 

Maskinvaren 

Maskinen har prosessor fra AMD, her er det snakk om en AMD A6-5200 som kjører på 2 GHz. 
Dette er en mobilprosessor, som bruker mindre strøm og dermed utvikler mindre varme enn tilsvarende beregnet på ordinære stasjonære PC-er. 
Men ytelsen blir noe svakere, denne ligger i øvre mellomsjikt. 

Grafikken er integrert i prosessoren og har helt kurant ytelse i denne sammenhengen. 

Minnet er på 4 GB og lagring tas hånd om med en harddisk på 500 GByte, som roterer med 5400 omdreininger. 

Maskinen støtter kablet gigabit nettverk og trådløst nettverk opp til 802.11n, samt Bluetooth 4.0. 

I bruk 

Maskinen er lett å sette opp, det er bare å koble til strøm og eventuelt kablet nett, sette i den trådløse mottakeren til tastatur og mus i en USB-port. 

Maskinen står meget stødig, foten er solid uten å virke for massiv. 
Skjermvinkelen kan justeres, men ikke høyden. 
Du kan heller ikke rotere skjermen eller foten. 

Maskinen blir levert med Windows 8, og Samsung leverer med noen utvalgte programmer/apps samlet under blokken Samsung Picks. 

Maskinen byr også på SideSync, som innebærer at du kan koble til en annen enhet med USB-kabel eller på trådløst nett med en app. 
Da kan du styre den andre enheten med samme mus og tastatur, og dra over filer og mye annet. 
Men det er bare Samsung-produkter som støttes. 
Det samme gjelder også for Samsung mobiler og nettbrett. 

HomeSync 
Lite lar deg synkronisere innhold fra den mobile enheten til ATIV-maskinen. 

Forøvrig er maskinen i bruk som en Windows 8 PC, men uten berøring. 
Oppgradering til Windows 8.1 anbefales. 

Ytelse 

Vi målte prosessorytelsen med Geekbench og sjekket Windows opplevelesindeks. 

Vi testet også hardiskytelsen med Atto. 

Det som trekker ned i opplevd ytelse er at denne maskinen har en tradisjonell roterende harddisk. 
Sammenligner vi med en maskin med SSD gir harddiskmaskinen bare en femtedel av ytelsen en SSD har når man opererer med store filer. 
Men med stadig skriving/lesing av småfiler, som operatisystemet hele tiden holder på med, er ytelsen på en harddisk ofte bare en brøkdel av hva en SSD gir. 

Dermed blir ytelsen merkbart dårligere når du har mange ting gående på maskinen, og skal holde på med mye på en gang og bytte raskt mellom programvinduer - gjerne mens noe skjer i bakgrunnen. 

Bruker du maskinen hovedsakelig til en ting av gangen er ikke dette så stort problem. 

Det ser heller ikke ut til å være noen enkel måte å åpne maskinen på for å kunne bytte ut lagringsenheten på et tidspunkt. 

Konklusjon 

Maskinen har et fint design, er slank og lite plasskrevende, og har de nødvendige tilkoblingsmulighetene pluss litt til. 

Den er helt grei i bruk, selv om en annen lagringsløsning hadde vært å foretrekke. 

Har du andre, mobile enheter fra Samsung får du enhetene til å jobbe sammen. 

Samsung 505A2G-K01SE 
