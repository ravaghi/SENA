Spillanmeldelse:«The Walking Dead Episode 2» 

(VG Nett) 
Lee Everett og hans lille gruppe forsetter kampen for overlevelsen i del to av Telltales interaktive zombiedrama. 

Den lille gjengen har klart å finne et sikkert tilholdssted, men maten har tatt slutt. 
Med sulten gnagende har stemningen blitt svært så ubehagelig. 

Den hjertesyke drittsekken Larry blir ikke akkurat hyggeligere med lavt blodsukker og Kenny er mer en noensinne innstilt på å gå over lik for at hans sønn Duck skal få det han trenger. 
Mye ser derimot lysere ut når de støter på to brødre som tilbyr dem både mat og beskyttelse på sin bondegård. 

Den første delen av serien handlet mye om hvordan vidt forskjellige mennesker søker sammen i en krise. 
Episode to går inn på hvordan den desperate situasjonen begynner å tære på samholdet og hvordan nød har en lei tendens til å få frem det mest irrasjonelle, egoistiske og aggressive i oss mennesker. 

For de som har TV-serien friskt i minne er neppe ordene «del to» og «bondegård» særlig oppløftende, men det er liten grunn til bekymring. 
«Starved for Help» fremstår som hakket vassere enn den første episoden. 

Historien er spennende og velkomponert og valgene man tar er engasjerende. 
Man blir ofte satt i situasjoner der man enten må følge fornuften eller følelsene. 
Det er også gledelig å se at avgjørelsene man fattet i første del av spillet har fått ringvirkninger. 

Dette er forsatt ikke et «spill» i tradisjonell forstand, men en interaktiv historie der man trykker seg gjennom handlingen. 
Aksepterer man dette premisset vil «Starved for Help» by på fryktlig og god underholdning. 

THE WALKING DEAD EPISODE 2 Plattform: 360, PS3, PC og Mac Sjanger: 
Skrekk, Adventure Alder: 18 Utvikler: 
Telltale Games Utgiver: 
Telltale Games 
Mer info 
