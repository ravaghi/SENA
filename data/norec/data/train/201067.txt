TV-TEST:Thomson 32" LCD-TV 32HR3234 

Vi har hatt en av Norges desidert billigste TV-er på testbenken. 
Holder den mål? 

Prisraset på TV-er ser ikke ut til å ha noen ende, og 2.495 kroner for en splitter ny 32-tommers LCD-TV er rett og slett grisebillig. 

Så hva får du egentlig? 

TV-ens kabinett er i plast, men siden det er dynket i sort pianolakk, har den overhodet ikke noe å skamme seg over når det gjelder designet. 
Nei, den er ikke like slank som de nye LED TV-ene, men det er det heller ikke å forvente til denne prisen. 

Min påstand er faktisk at billig TV-en har et utseende som vil gå rett hjem i de tusen hjem. 
Franske Thomson har også lagt med norsk bruksanvisning og norske skjermmenyer, noe som gir pluss i margen hos oss. 

Og det stopper ikke der. 
For tror du at dette er en helt ribbet modell, må du tro om igjen, her er det nemlig lite å klage over på utstyrsfronten. 

For det første har den 32-tommer store TV-en innebygget digitaltuner for RiksTV. 
Videre får du tre HDMI-innganger, to scart- og en komponent og PC-inngang. 
I tillegg får du faktisk USB-inngang for avspilling av video, musikk og digitalbilder. 

Oppløsningen på skjermen er imidlertid ikke full HD, eller 1080p som det også kalles. 
Det skal du imidlertid ikke bry deg om, for på en 32-tommers TV har uansett ikke dette noen praktisk betydning – det viktige er jo hvordan TV-en bearbeider signalene den mottar. 

Men hvordan fungerer den i praksis? 

TV-ens fjernkontroll har en helt grei respons, og kan også styre DVD-spiller fra samme produsent. 
Fjernkontrollens hurtigtaster krever imidlertid litt tilvenning: 

Return-knappen tar deg f.eks ikke et trinn tilbake i menyen, slik som på nesten alle TV-merker, men fører deg her tilbake til forrige TV-kanal. 
Og det er mer; for når du bruker TV-ens innebygde RiksTV-tuner får du ikke oversikt over kanalene ved å trykke å OK-knappen i midten av fjernkontrollen. 
Her må du i stedet trykke på List-knappen helt øverst til venstre. 
Dette er dog bare et par logiske brister, og etter litt tilvenning kommer du raskt inn i det. 

Som nevnt har TV-en også en USB-inngang for visning av bilder og avspilling av musikk og filmer. 
Denne fungerte dessverre svært dårlig. 
Av seks ulike minnepenner med medieinnhold ville TV-en bare godta to, og på disse var det kun JPEG-bilder som ble vist. 
Denne funksjonen var altså lite å skryte av. 

Men det er selvsagt bildekvaliteten vi var mest spent på. 
For kan virkelig dette holde mål? 

Svaret er strengt tatt tja. 
Det vil nemlig være helt avhengig av hva du skal bruke TV-en til. 

Bildekvalitet på TV-sendinger 

Test TV-en sto forhåndsinnstilt på ”Livlig” bildeinnstilling, men med mindre du er fargeblind bør du heller velg modusen som heter ”Bruker”, som gir deg et langt bedre utgangspunkt. 

På vanlige TV-sendinger synes vi TV-en gjør en overraskende god figur. 
Detaljnivået er helt ok, og fargespekteret er heller ikke til å skimse av. 
Men når du sammenligner med en bedre TV vil du legge merke til at det er litt hakking ved sideveis panoreringer, og ikke minst at du mister en god del detaljer i mørke partier. 

I praksis kjenner vi oss her igjen fra LCD TV-enes barndom: 
En sort dress med hvite striper blir for eksempel lett litt utydelig, og det kan være vanskelig å skimte jakkeslagene på en dressjakke. 
Dette er altså svakheter som langt på vei er borte på de dyrere modellene med bedre bildebehandling, men slik er det altså ikke på denne modellen. 

Vi kommer likevel ikke unna prisen her. 
For etter å ha hatt flere av DinSides nysgjerrige journalister innom TV-labben og vurdert TV-bildet er oppfatningen klar: 
De var alle postivit overrasket over TV-bildene. 

Bildekvalitet ved film 

Også ved film på DVD og Blu-ray ser vi det samme mønsteret. 
Ved lyse scener klarer TV-en seg ganske så bra, men med en gang helten beveger seg ut i den mørke natten sliter Thomson TV-en. 

Og dette er altså TV-ens svake punkt. 

Sortnivået er rett og slett for dårlig til at du får noen filmopplevelse. 
En nattscene som er bekmørk på den tre år gamle Sony TVen vi sammenlignet med, blir her alt for grå til at det er noe å skryte av. 
Joda, du kan selvsagt redusere kontrast og lysstyrke i bildemenyen for å justere, men da vil dette igjen gå på bekostning av de lyse scenene i filmen, og du er altså like langt. 

Konklusjon 

Hadde denne TV-en kostet det dobbelte hadde det blitt totalslakt, hovedsaklig på grunn av sortnivået som ikke på langt nær er slik vi forventer idag. 
Med andre ord: 
Ser du mye på film synes jeg den er uegnet. 

Men i dette tilfellet kommer vi ikke utenom prisen, og faller du i en av to kategorier kan kanskje Thomson-modellen være akkurat det du har ventet på: 

- Du ser lite på TV, eller er på jakt etter en enkel og grei nummer to-TV på hytta eller i kjellerstua. 
TV-ens innebygde RiksTV-tuner er her et viktig plusspoeng. 
Det er nemlig fortsatt slik at mange billigmodeller mangler denne funksjonen, så dette kan være et viktig kjøpsargument. 
Det går også fint å spille konsollspill på TV-en, noe som er viktig for de yngste i familien, flere innganger gjør det også lett å koble til utstyr. 

NB: 
Prisen gjelder kun i nettbutikken til Elkjøp, og TV-en er forventet på lager 18. mai. 
