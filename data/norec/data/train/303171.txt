En «Sex og singelliv»-versjon av Gretchen Wilson
Nashvilles nye håp. 

||| 
ALBUM: 
Laura Bell Bundy hadde en lengre karriere bak seg på Broadway — i populære stykker som «Legally Blonde» og «Hairspray» — da hun debuterte på plate i 2007. 

Året etter flyttet hun til Nashville, der hun har brukt tida til å forberede debuten på et stort plateselskap. 

«Achin' & Shakin'» er, som tittelen antyder, todelt — en del med rolige countrylåter med mye hjerte og smerte, dels med strykere og et nostalgisk slør, og en mer moderne og rocka del med blåsere, ei hissig fele, banjo og en tøff-i-trynet-holdning à la Gretchen Wilson (hvis du bytter ut redneck-faktoren med «Sex og singelliv») og Shania Twain. 

Deilige «Drop 
On By» og hjerteskjærende triste «Curse The Bed» («Took a hammer to the frame / as it broke down I did the same») innleder den første og klart beste halvdelen, med tilbakelent, klassisk, tradisjonell, smektende country. 

Ganske raskt kommer en perle til, «Homecoming Queen». 

Opptempolåtene på platas andre halvdel funker atskillig dårligere, selv om det må innrømmes at det er lett å få sansen for kvikke og smarte tekstlinjer som «I'm not looking for Mr. Right, I'm looking for Mr. Right Now» — fra «(I'm No Good) 
For Ya Baby». 

Men disse sangene blir unødvendig anmassende og tempoet kler ikke Nashvilles nye håp. 
