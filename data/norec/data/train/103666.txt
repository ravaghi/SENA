Helldorado «Director's Cut»
(CCAP) 

Sylskarp norsk americana fra Stavanger. 

Det er noe med den vibrerende stemmen til Dag Vagle og den mørke undertonen i de sugende, nakne og desperate låtene til Helldorado som gjør «Director's Cut» til en svimlende opplevelse. 

Alle som likte debuten «Lost Highway» kan bare pelle seg til nærmeste platebutikk. 
Helldorado, som for øvrig kommer fra Stavanger, har med «Director's Cut» svidd av et kruttsterkt og kølsvart brygg som vil skille gutter fra menn. 

Americana, ja, men glem alt som smaker av støvete nostalgi. 
Helldorado er knusende rå, buldrende og uhyggelig relevante. 
Et hardt rockband med rootsvri som får meg til å tenke på gamle helter som Violent Femmes, Gun Club, The Cramps, Blasters, The Birthday Party og alle andre fortapte drømmere som kjenner det styggvakres estetikk. 

Helldorado kommer til å havne på lista over årets tøffeste norske band. 
Garantert. 

ESPEN A. HANSEN 
