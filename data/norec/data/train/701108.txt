Klokkestopper for junirips
J 
I rettferdighetens misbrukte navn: 
Denne filmen er laget for jenter som er så unge at de ikke trenger deodorant og som tror at å miste dyden betyr at tannstrengen skal av. 
De er grønne som rips i juni, og de liker ting som fører til filmatisk anoreksi for alle som ble født etter 1990. 
Denne anmeldelsen gjelder dem ikke. 
De er så unge at de ikke trenger se gode filmer. 
Når de blir 14 begynner alvoret. 

Lindsay Lohan tilhører de siste Hollywood-åras mange sakkarine hvetebakverk, og derfor ser det egentlig litt Alene Hjemme ut når hun bruker så mye morgensminke at ansiktet likner et langvarig nachspiel. 
Lindsay er blitt 20 år, og det betyr at 12-åringene allerede lurer på om kragebein-fregnene hennes egentlig er leverflekker. 
Hun må smøres og vokses. 
Vel. 
Sånn er det. 
Lohan spiller en markedsføringsdame som blir forfulgt av pervers flaks. 
Det er ikke poenget. 
Poenget kommer nå: 
Chris Pine fra «Princess diaries 2» blir forfulgt av patologisk uflaks. 
Etter en del svermeriske, plaprende flaksinger havner Lindsay i sitt eget lanseringsparty der hun kysser den uheldige så muntlig at han blir den heldige og hun havner i Old Bail-me. 
Men han får så mye flaks at han klarer å mænædsje fram et britpop-band som heter McFly. 

Så begynner u-ung-gåelighetene (hoi!)å gå hverandre på nervene. 
Etter at Æsjli (Lohan) har hatt ødeleggende uflaks lenge, kysser hun Djæik (Pine) en gang til, og dermed sitter både han og bandet i smørja igjen. 
Men så finner dama ut av ting, og så dadada. 
Den røper vi ikke. 

Dette er en one joke-film, og alt avhenger av skuespillerne. 
Lohan er over omtrentlig flink. 
Pine ser ut som millenniets Rob Lowe og har så svære pupiller (hva spiser den mannen?) at det likner åpen hjerne. 
Venninnene til Æsjli piper og plaprer med stemmer som minner om skrensehvin fra veldig små biler, og afro-kubanske Faizon Love spiller vittig feit-neger med to meter midje. 

«Just my luck» er en klokkestopper. 
Du rister på uret. 
Du forsøker å trekke det opp (man gjør ikke det lenger). 
Det går fremdeles dobbelt så seint som det pleier. 
