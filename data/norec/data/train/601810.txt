Dragseths bella blues
Terje Dragseth er poet av både yrke, legning og overbevisning. 
Som musiker synes han å fungere mer på trass. 
Det betyr ikke at musikken hans ikke har verdi. 
"Z 
N Z" er i hvert fall et betydelig fremskritt fra det første, litt famlende I Sing My Body Electric-albumet fra 2009. 
På sitt beste går ordene og musikken her opp i en høyere, suggererende enhet. 

Dragseth deklamerer, resiterer og, joda, synger over en dunkel form for elektronisk blues. 
Til tider chanter han også, og knytter seg med det, antakelig helt bevisst, opp mot rockartister som Patti Smith og Jim Morrison. 
De var musikere med poetiske ambisjoner, Dragseth er en poet med musikalske ambisjoner. 
Felles har de en dragning mot det sjamanistiske. 

Som sist treffer sporene med norske tekster nærmere enn de på engelsk, og de rene lydcollagene er ikke veldig interessante. 
Men Dragseths fuzzdrevne tolkning av "Kjerringa med staven" er, om ikke annet, unik. 
