Stanley 18V bajonettsag FMC670LB
Den er kraftig og lett, men batterikapasiteten er noe lav. 

I gamle dager da man hadde sløyd på skolen, var det en spesiell sag man noen ganger fikk bruk for, som hadde et festlig navn. 
Den ble kalt rotterumpe på grunn av fasongen på bladet, som var langt og tynt. 
Rotterumpa brukte man til å sage ut hull og åpninger med, og til andre oppgaver der det var for trangt for den vanlige snekkersaga. 

Den elektriske varianten kalles bajonettsag, og det kommer både av måten man fester bladet på og fasongen. 
Vi har testet Stanlyeys modell FMC670LB. 

Stikksag, dykksag, bajonettsag, sirkelsag ... 
Forvirret? 
Her er en oversikt over de vanligste sagtypene og hva du bruker dem til. 

Bruksområder 

Innholdsfortegnelse: 
BruksområderStanley FatMax FMC670LBI brukKonklusjon 

Innendørs snakker vi om å kappe og tilpasse i byggekonstruksjoner som reisverk og rammeverk, å sage åpninger i plater og ikke minst å sage i filler konstruksjoner når noe skal rives. 

Utendørs brukes den både til å kappe i materialer når det skal bygges eller rives, men saga er også utmerket når du skal sage av mindre greiner. 
Der hvor motorsaga blir for grov og greinsaksa blir for spinkel er bajonettsaga ypperlig. 

Skal du fjerne busker og mindre trær, og grave opp og fjerne stubber og røtter er også bajonettsaga et ypperlig verktøy. 
Men her må du selvsagt passe på så det ikke kommer for mye jord og sand inn i maskinen. 

Stanley FatMax FMC670LB 

Sagen har tradisjonell børstemotor og kommer i solid koffert med lader og to batterier, pluss et universelt sagblad. 

Fatningen hvor bladet festes opereres uten verktøy. 
Du løfter opp en klemme, setter bladet inn og slipper klemma, da låses bladet. 
Festet er standard, og du kan i tillegg til Stanley sitt store utvalg også bruke blader fra alle andre produsenter, som Bosch og DeWalt samt rimelige blader fra varehusene. 

Bladet kan festes med tennene opp eller ned, det er ikke et ekstra spor til sidelengs montering av bladet slik som på vår bajonettsag fra DeWalt. 
Det er jo stort sett tilstrekkelig å rotere hele saga 90 grader, bortsett fra i helt spesielle tilfeller. 

Anlegget kan vinkles, men ikke trekkes ut eller vris rundt 

Grepet er meget godt, og det samme med balansen. 

Batteret er ikke så tungt og selve saga er også ganske slank og forholdsvis lett. 
Med batteri og blad veier den så vidt over to kilo, og det er en svært behagelig vekt. 

Triggeren gir god kontroll over hastigheten, og det er også en låsemekanisme øverst på håndtaket som sperrer for aktivering av triggeren. 
Dette er for sikkerhets skyld, har man kommet borti triggeren når man holder saga mellom bena og skal skifte blad skjønner man poenget svært fort ... 

Batteriet løser ut med hjelp av en låsehendel og får hjelp av en liten fjær til å komme ut av sporet. 
En praktisk liten detalj som går igjen i FatMax-serien. 

I bruk 

Saga føles som nevnt ganske lett, men samtidig solid og tung nok til å ligge godt i hendene. 
En bajonettsag brukes gjerne i mange forskjellige vinkler hele tiden, og mange arbeidsstillinger kan være ubehagelige. 
Derfor er lav vekt en stor fordel. 

Den har rikelig med kraft til å håndtere materialer som 48 x 98 (2"x4"), og til alle typer byggeplater. 
Dette er også det største bruksområdet for målgruppen. 
Skal man rive grove konstruksjoner eller sage store røtter finnes det enda kraftigere verktøy, men disse blir fort ubehagelig store og tunge til annen bruk. 

Denne type sager vibrerer en god del, noe som ikke er til å unngå når bladet fyker fram og tilbake opp til flere tusen ganger i minuttet. 
Men vibrasjonene er ikke noe problem for kontrollen. 
Bruker du saga riktig, og gjør bruk av anlegget til å presse og holde saga mot arbeidsstykket, så går energien ut i bladet og gjør noe mer produktivt enn å få brukerens armer til å riste. 

Lydnivået er heller ikke sjenerende, men helt avhengig av hva du sager i og akustikken i rommet. 

Konklusjon 

Stanley FatMax FMC670LB er en utmerket bajonettsag både til byggearbeider og riving, samt til forskjellig bruk i hagen. 

Vi likte spesielt godt vekt og format kombinert med mer enn tilstrekkelig kraft til aktuelle bruksområder. 

Batterikapasiteten i denne serien er ikke veldig høy, men tilstrekkelig i kombinasjon med kort ladetid på 40 minutter. 
