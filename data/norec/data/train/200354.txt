Creative Live!Cam Optia 

Bedre opptikk, bedre bildeprosessering og raskere overføring - dette gir bedre bilde og jevnere video. 
Pluss mye programvare. 
Vi har testet. 

Nye webkameraer lanseres på løpende bånd, det er ikke lenge de nye produktene lever på hyllene før nye modeller er på vei ut i forretningene. 

Det siste skuddet på stammen fra Creative er Live! 
Cam Optia. 
Det er et helt nytt design med flere smarte løsninger. 

"Vrient" kamera 

Både fot og kamerahus er helt annerledes enn på tidligere kameraer fra Creative. 
Løsningen er derimot ikke helt ulik Logitech UltraVision, i hvert fall selve huset og måten man justerer det på. 
Men Creative har gått litt lenger. 

Kameraet står på en kombinert fot og klemme, med gummibelagt vinkel i front og tilsvarende materiale i bakkant. 
Som fot står den derfor ganske støtt på toppen av en LCD-skjerm som er flat på toppen. 
Er skjermen for tykk er det ikke noe poeng i å brette ut klemmen, da skyves hele historien oppover i bakkant. 
Skjermen må være såpass tynn at den nederste kanten med gummibelegg får tak på baksiden. 

På tre forskjellige bærbare fungerte klemmen utmerket, men var ikke like stram som Microsofts LifeCam NX-6000. 

Kamerahuset sitter festet på venstre side i et ledd som kan skyves frem og tilbake. 
Det kan også vris slik at det "ser" rett ned (da slår det seg også av) og opp og videre rundt slik at det til slutt peker rett bakover. 
Svært fleksibelt. 

Fokus styres manuelt med en ring rundt linsen. 

Driver eller ikke driver? 

Creative understreker at det ikke er nødvendig å installere drivere, at man bare kan plugge i kameraet og starte video-chat med det samme. 
Kameraet fungerte utmerket på vår bærbare Dell både med forhåndsvisning ved å dobbeltklikke på USB Video Device under My Computer, og med LiveMessenger. 
Men av en eller annen grunn ikke med Yahoo Messenger, da var det en liten svart skjerm i stedet for bilde. 

Det kommer også med en CD med drivere og flere ekstraprogrammer. 
Hele samlingen tar relativt lang tid å installere, fra nesten halvtimen på eldre PCer med Pentium M og Pentium 4 til ca et kvarter på vår nye Core 2 Duo. 

Programmene som installeres er Creative Live! 
Cam Suite! for bildebehandling og organisering, og muvee autoProducer som er et videoredigeringsprogram med automatisk redigering til musikk. 

Live! 
Cam Manager-programmet er et kontrollpanel som styrer basisfuksjonene og starter andre programmer som bruker kameraet, som f.eks. Live Messenger og Windows Movie Maker. 
Her finner du også kontrollpanelene med de vanlige innstillingene av bildeparametre. 

Men Creative understreker at automatikken nå skal være så bra at man ikke behøver å gripe inn og justere manuelt. 
I de fleste situasjoner er nok dette riktig, både eksponering og hvitbalanse var helt på høyden med eller bedre enn på tidligere modeller fra Creative. 

Selve kameraet har VGA-oppløsning på 640x480 og med USB 2.0 Hi-Speed overføring blir det også svært jevn video direkte fra kamera og inn på PCen. 

Vi tok med oss den bærbare ned til elven og ga kameraet en vrien oppgave: 
Filming av Akerselven som renner, gressbakken, bygninger, vei og himmelen på den andre siden. 
Dette er jo å tøye dynamikken vel langt, og bygningene og himmelen blir stort sett hvitt. 
Vi skimter trafikken på veien, mens gressbakken, fotgjengerne og elven ser helt ok ut. 

Under mer normale forhold ut fra det et webkamera brukes til er resultatet jevnt over bra. 
Vår dukke og koffert med tusjer ble noe mørke, mens selve testeren fikk et langt høyere portvinspreg enn det han fremstår med i virkeligheten... 

Moro med video 

Opptak av video skjer i AVI eller WMV-format, og det er mulig å velge AVI med andre codec'er hvis du har installert dette på PCen. 

Jevnere video enn med dette kameraet har vi aldri opplevd, så her er det muligheter for å leke seg litt. 
Selve bildekvaliteten begrenser mulighetene i det endelige resultatatet, men man kan likevel lage underholdende snutter. 

Vil du prøve deg på tidskomprimerte opptak kan du sette kameraet til å ta bilder med lange mellomrom, som så blir spilt av i valgt hastighet. 
Et barneselskap på 3 timer kan f.eks. krympes ned til 5 minutter og bli ekstra underholdende. 

Til chatting kan du også kjøre videoeffekter i sanntid, med speiling, forvrengning, overlays og masse annet. 
Flere effekter kan lastes ned her 

Konklusjon 

Creative Live! 
Cam Optia hevder seg i det øverste sjiktet når det gjelder webkameraer. 
Det gir ikke like god bildekvalitet som toppmodellen fra Logitech, men denne bildekvaliteten kommer uansett ikke gjennom til mottaker når du går gjennom kverna i Messenger, Skype eller andre chattetjenester. 

Pakken fra Creative gir nesten like bra video til chatting i praksis, og tilbyr mer moro for de som vil leke seg med video. 
Både på grunn av den overlegne frameraten og morsom programvare. 

Kameraet har ikke innebygd mikrofon, men det følger med ørepropper og mikrofon for tilkobling til mini-jack. 

Kameraet har vi sett til rundt 600 kroner i nettbutikkene, og Creative selges stort sett over alt. 
