Søte pønkere
«Vi er best!» er et stykke unna Lukas Moodysons beste ungdomsskildring. 

FILM: 
Lukas Moodysson har hatt en mangslungen karriere, både innen litteratur og film, men de fleste vil nok mene at han hadde sin storhetstid for drøye ti år sida, med «Fucking Åmål», «Tilsammans» og «Lilja 4-Ever». 
Den engelskspråklige debuten, «Mammoth», var ambisiøs, men ingen stor film. 

Nå har han gått tilbake til røttene, den smertefulle ungdomstida som han skildret så mesterlig i «Fucking Åmål». 
«Vi er best!» bygger på tegneserien «Aldrig godnatt» (2008) av Coco Moodysson, regissørens kone og foregår i Stockholm i 1982, der to 13 år gamle jenter bestemmer seg for å starte pønkeband, selv om de glossy discojentene i klassen sier at pønken er død. 

Sjarm og distanse 

Klara (Mira Grosin) er intens og utadvendt, mens Bobo med brillene (Mira Barkhammar) er mer introvert. 
De er outsiderne på skolen og deres første forsøk på en pønkelåt handler om at de hater sport. 

«Åmål» var seint 90-tall, det var samtid og det var hudløst. 
Satt opp mot dette, er «Vi er best!» dynket i nostalgi og råheten er byttet ut med lett sjarm og perfekt gjenskapte kulisser. 
Jeg sier ikke at rollefigurene mangler personlighet, men de er portrettert med mer distanse, en virkning som dels skyldes at skuespillerne ikke er av samme kaliber. 

Trygg og godhjertet 

Filmen er lett og lystig, preget av hektisk entusiasme fra Klaras side og bremsende skepsis fra Bobo. 
Den er søt og mimrende, men mangler sårheten som ville gjort den betydningsfull. 
Moodysson har fortsatt et godt grep om unge skuespillere, men her står improvisasjonen for ofte i stampe. 
Dialogen føles ikke viktig og jentenes forhold til pønk og musikk er i overkant ... søtt. 
De har null gehør, kan ikke spille og måten de starter band på kunne vært dramatisert med sterkere ovebevisning. 

Derfor er det lett å huske de virkelig fine øyeblikkene, som når Hedvig (Liv LeMoyne) spiller gitar for de to andre for første gang. 
Der «Fucking Åmål» var foruroligende og ekte, er årets Moodysson trygg og godhjertet mimring. 
En svak 4-er. 
