Halsbrekkende alien-apartheid
Denne filmen er nesten for god til å være helt sann: 
Oppfinnsomme folk har klart å si noe nytt om det ut-mandelerte oldis-teamet apartheid samtidig som de har gjort en oppsiktsvekkende engasjerende komi-skrekk-film som forteller noe generelt om at menneskene og den slags egentlig er for ufølsomme og for dumme til å gå fritt omkring. 

Peter Jackson har produsert en amerikansk-nyzealandsk film, og sør-afrikaneren Neill Blomkamp har faktisk regissert som om han skulle være en åttitalls-australier og het Mulcahy. 

Filmen starta med et neo-korrekt politikk-sjokk: 
Skapninger som likner kaptein Ripleys klypeførende aliens, strander på himmelen over Johannesburg. 
Nede på landjorda oppfører de digre krypa seg så usivilisert at de må interneres i bantustan-slum. 
Da tenkte jeg: 
Neieneinei, hva er de gjør? 
De sammenlikner den svarte befolkningen i Sør-Afrika med barbariske himmelskalldyr som eter rå kuer. 

Med en slags henrykt magefrykt ble jeg ledet til neste geniale trekk: 
En mockumentar-harselerende samling nyhetsmeldinger om tilstanden i riket gjennom tjue år – og så filmens fantastiske hovedperson. 
Sharlto Copley spiller den tematiserte mellomleder. 
Han er en vanlig, smiskende lowlife-idiot og program-messig positiv byråkrat som blir oppnevnt til utkastelses-sjef av en ond svigerfar. 
Han og hans slipskamerater skal gå fra blikkskur til blikkskur i District 9 for å få rekenes (populært kallenavn på innvandrerne) underskrift på at de kan flyttes langt bort fra Johannesburg. 
Det er noen av de vittigste kulturkrasj-scenene i film på lenge: 
De nervøse, forvirra og kommunalt smilende bytilsatte møter den brutale arbeiderklassen fra et annet solsystem. 

Det går veldig dårlig, for vår venn Wikus blir smitta med reke-blod etter neger-men-hvit-ironien, og fordi bare de med alien-gener kan avfyre supervåpen, blir han plutselig eksperimentkanin for den lokale våpenindustrien. 
Mye gale skjer. 

Underveis utvikler filmen en uventa ømhet for de stygge skapningene. 
Uten at gjennomsiktig innvandrer-sentimentalitet oppstår, begynner vi å like gjestene, og det går opp for oss at noen av dem er sjokkerte intellektuelle som syns de har havna hos sinnssyke voldsmenn. 
Og det har de jo. 
For Blomkamp tar filmen av gårde i en tennerskjærende blod-action som både underholder ved sin utstuderte primitivitet og parodierer sci-fi-vold. 

Ikke alle mennesker som hatet apartheid kan se denne filmen. 
Egentlig bare de under 34 år. 

La meg bare også fortelle at filmen ble laget i den virkelige Johannesburg-slummen. 
Les mer om den utrolige produksjonen på imdb: http://www.imdb.com/title/tt1136608/trivia. 
