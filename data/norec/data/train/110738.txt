Miley Cyrus «Breakout»
(Hollywood/Universal) 

Kidsa er, som alltid, ålreit 

«Breakout» er Miley Cyrus' første forsøk på å etablere seg på utsiden av Hannah Montana-karakteren hun spiller for Disney-konsernet. 
Det sier seg selv at platen er et «kalkulert produkt for 14-åringer». 
Men er den et godt kalkulert produkt for 14-åringer? 

Jeg synes det. 
Rett nok får man følelsen av at noen prøver rent for hardt idet låten om miljøvern spiller opp. 
Men et tenåringspopalbum med minst fem hitemner, er et godt tenåringspopalbum. 
Miley synger uttrykksfullt, litt hest, og musikken trekker linjer så langt tilbake som til det tidlige 1980-tallets «new wave». 
Tekstene handler om å være lei av skolen, håpløse kjærester, ringetoner og at det å si «unnskyld» ikke gjelds via tekstmelding. 
Sånn må det være. 

Den masete versjonen av «Girls Just Wanna Have Fun» er det eneste som skurrer her. 
«Toxic»-blåkopien «See You Again» føles også som om den er på besøk fra et annet album. 
Men dersom du liker artisten som mer og mer fremstår som nyere tids mest innflytelsesrike popsangerinne, nemlig Avril Lavigne, er det ingen grunn til å ikke se denne veien. 

ANBEFALTE KJØP: 
«Breakout», «The Driveway», «These Four Walls» 

MORTEN STÅLE NILSEN 
