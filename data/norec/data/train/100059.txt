Paperboys - «After All» (låt)
Det var sommersangen sin det. 
Tar de «en Madcon» nå? 

Det er juni, og ingenting er mer på sin plass enn lyden av bekymringsløshet. 
Den er herved levert, signert hovedstadens heldigvis revitaliserte Paperboys. 

Perkusjonsfantom Anders Møller er kommet med siden sist. 
Med det går Paperboys fra å være norsk hip hops muligens mest talentfulle duo noensinne, til å bli en av norsk pops mest talentfulle trioer noensinne - a-ha ikke glemt. 
For det er om sant skal sies ikke store hip hop'en å spore i «After All». 
Dette er ekstremt detaljrikt arrangert, nitid produsert eksotikapop - fortsatt varm etter å ha blitt solbakt på en brasiliansk strand. 
«After All» bobler tilfreds av sted i sin jakt på harmoni, støttet av et deilig dovent kvinnekor. 

Noen vil kanskje føle seg litt snytt av at refrenget ikke dukker opp igjen etter rap'en som legger beslag på det siste minuttet. 
I så fall er det bare å sette den på fra begynnelsen igjen. 
