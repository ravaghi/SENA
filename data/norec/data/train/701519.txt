For stillestående om optimistene
En dokumentar om et volleyballag på Hamar kunne muligens blitt det kvinnelige svaret på "Heftig og begeistret" fra 2001. 
Men dessverre er "Optimistene" for blek og snill til å leve opp til Knut Erik Jensens suksessrike mannskorfilm fra Berlevåg. 

"Optimistene". 
Regi/manus: Gunhild Westhagen Magnor. 
Med: 
Goro Wergeland, Lillemor Berthelsen, Birgit Myklebust, Eldbjørg Grøttum med flere. 
Norge 2013. 
1 time 31 minutter. 
Aldersgrense: 
Tillatt for alle. 
Egnethet: 
Voksen. 

Men det er mange bra ansatser når regissør Gunhild Westhagen Magnor lar et knippe kvinner fra 69 år og oppover presentere seg foran kamera og fortelle om livet sitt og hobbyen sin – volleyballaget. 
Særlig sjarmerende, rørende og imponerende er 98 år gamle Goro som er en ekte optimist, ikke en person som syter og klager over dette og hint. 

Jensen krydret «Heftig og begeistret» med å plassere 28 kormedlemmer rett ut i naturen. 
Mens saltspruten fra Barentshavet slo inn over moloen, lød tonene av «Vikingesønner». 
Idet snøføyka festet sitt rimgrep om skjegg og øyenbryn, steg klangen av en salme opp fra ei gate i kystbyen. 

Westhagen Magnor har mindre å spille på når hun skal skildre Hamar-kvinnene. 
Det viser seg at volleyballkvinnene ikke er så veldig gode til å spille volleyball, de er bare optimistiske og utholdende i sitt fortsett om å holde på. 
Regissøren kompenserer et stykke på vei med samlinger der damene drøfter regler og legger planer for en reise til Sverige for å møte et mannlig lag til dyst. 

Berlevåg-mennene åpnet seg om alt fra dametekke til politiske oppfatninger. 
På Hamar kommer ikke Westhagen Magnor like dypt inn i kvinnene hun framhever. 
Det hele forblir snilt på overflaten. 

Landskampen mot mennene i Sverige blir en munter avslutning på et trivelig møte med tålmodige kvinner. 
I en tid da det finnes nok sutring blant oss, viser de oss verdien av å være optimist, selv i høy alder. 
