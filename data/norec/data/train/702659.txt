Vakkert vorspiel til ICMF
Norsk musikkdokumentar? 
På kino? 
Hvorfor ikke! 

Etter at direktesendte opera- og musikalforestillinger har hatt stor suksess som kinounderholdning i kjølvannet av digitaliseringen, er det slett ikke unaturlig å bruke kinoens høykvalitetsfasiliteter også til andre musikalske opplevelser i liknende sjanger. 

Den verdensberømte Risør kammermusikkfest, som i fjor ble arrangert for 21. gang, får æren av å være først ut i så måte. 
Dokumentaren presenterer det beste av kammerkonsertene fra Risørs ufattelig vakre barokkirke fra 1600-tallet fra fjorårets festival, bundet sammen med poetiske by— og naturbilder, samt interessante og relevante intervjuer med musikere og arrangører. 
Det gir en ekstra dimensjon til musikkopplevelsen å høre musikerne fortelle om verkene og seg selv. 
Og det må være en uvurderlig reklame for Risør og kammermusikkfesten å høre arrangører og en langvarig kunstnerisk leder som Leif Ove Andsnes fortelle om byen og festivalens historie. 
Gjennom bildene fra den vakre kirken, den uformelle stemningen, representert av musikere i festival t-skjorter, og den nydelige musikken, får vi en god følelse av hvor fantastisk stemningen må ha vært for dem som var til stede. 
De som vurderer et besøk på Stavangers egen kammermusikkfesitival i august, Stavanger International Chamber Music Festival (ICMF), vil få et fantastisk innblikk i hvilke opplevelser de kan se fram til gjennom denne musikkdokumentaren. 

Men stort lerret, HD-bildekvalitet og flott surroundlyd kan bare ta det så langt inn i kammermusikkstemningen. 
Selv ved direktesendt opera og musikal mister du selvsagt den elektriske følelsen det gir å være til stede i salen. 
Dette er et redigert opptak, filmet og klippet på tradisjonelt tv-dokumentarvis: musikalske innslag filmet med flere kamera og klippet sammen med forskjellige nærbilder. 
Den vil bli fantastisk på tv og Blu-ray, men så mye ekstra får du ikke av å se filmen på kino. 
