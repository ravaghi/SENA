- Er en spiller som kan utgjøre forskjellen mellom seier og tap
(Honduras-Sveits 0-3) (Ecuador-Frankrike 0-0) 
For fire år siden feilet Sveits mot Honduras i den avgjørende gruppespillskampen. 
I dag, med en fire år eldre Shaqiri, fikk de sin revansje. 

For fire år år siden var premissene de samme som i dag. 
Sveits måtte slå Honduras for å ha en sjanse til å kvalifisere seg for sluttspillet i VM. 

Den gang endte kampen 0-0, men i dag feilet ikke sveitserne. 

Ledet an av en strålende Xherdan Shaqiri var det aldri tvil om at seieren skulle ende hos laget som vant Norges VM-kvalifiseringsgruppe. 

- Ga oss full valuta 

Shaqiri og Sveits stoppet ikke før det sto 3-0 i målprotokollen, og ettersom Ecuador ikke klarte å beseire Frankrike, er Sveits videre fra gruppe E sammen med VM-vinneren fra 1998. 

- Xherdan Shaqiri er en spiller som kan utgjøre forskjellen mellom seier og tap. 
I mine øyne var han bedre mot Frankrike enn mange ville ha det til. 
I dag ga han full valuta for tilliten, sa sveitsernes landslagssjef Ottmar Hitzfeld. 

Det er første gang på 60 år at en sveitser har scoret et hat trick i VM. 

- Forrige sveitser som klarte samme bragd var Josef Hügi i kvartfinalen mot Østerrike i 1954. 
Østerrike vant 7-4, melder VGs Geir Juva på Twitter. 

I åttedesfinalen møter Sveits Argentina. 

- Argentina er favoritt tirsdag, men vi har intet å tape. 
I cupspillet er alt mulig, sier Hitzfeld. 

Fortjent seier 

For mens Honduras vartet opp med feilpasninger på egen banehalvdel og viste hvorfor de er blant VMs dårligste lag, tok Sveits vare på sjansene sine i den første omgangen. 

Allerede etter seks minutter scoret 22 år gamle Shaqiri. 
Han dro seg innover i banen fra kanten av 16-meteren og dunket ballen nydelig inn bak en sjanseløs Noel Valladares. 

Fem minutter før pause doblet samme Shaqiri ledelsen, etter at Gökhan Inler hadde tredd opp Josip Drmic på nydelig vis. 
Drmic fant Shaqiri, som alene med keeper enkelt scoret 2-0. 

I andre omgang var Honduras adskillig nærmere, men Sveits-forsvarer Rodriguez stoppet skuddet på streken da Bengtson rundet keeper Benaglio. 

Litt senere burde den argentinske dommeren strengt tatt pekt på straffemerket idet Djourou gikk inn i ryggen på Jeremy Palacios, men innbytteren, som for øvrig er bror til Wilson Palacios, fikk ingenting. 

Istedenfor kom Sveits på ny kontring. 
Ballen ble nydelig spilt opp til Drmic, som fant Shaqiri. 
Han lurte keeper, og ble med det tremålsscorer. 
Flere mål ble det ikke, og Sveits er videre. 

Honduras-trener gir seg 

På den andre siden sto Honduras igjen - utslått med 1-8 i målforskjell og uten poeng. 
Nå forlater Luis Suárez posten som Honduras-trener. 

- Jeg er ikke tilfreds med det vi har oppnådd under VM. 
Jeg tror laget vil få gode resultater i framtiden, men jeg tror en annen kan ta min jobb og levere de resultatene, sa han. 

- Dette er den siste dagen i min kontrakt, og jeg har selv tatt avgjørelsen om ikke å fortsette. 
Det er ikke en oppsigelse, og heller ikke et problem med kontrakten. 
Jeg har bare tatt beslutningen om å ikke fortsette, sier han ifølge NTB. 

Studio mener Antonio Valencia ble korrekt utvist for taklingen på Digne. 
Kampen mellom Frankrike og Ecuador endte målløs. 

Pressekonferansen med Uruguay foregikk helt uten Suarez-spørsmål. 
En BBC-journalist forsøkte seg, men ble umiddelbart fratatt mikrofonen. 

Cristiano Ronaldo er kjent for å være over middels interessert i hvordan han ser ut på håret. 
Denne uken har han byttet frisyre to ganger. 
