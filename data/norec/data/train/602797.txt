Franske forviklinger
Filmskaperduoen bak «De urørlige» er tilbake med nok en sjarmerende komedie. 

C’est la vie 

Frankrike 2017 

Komedie 

Regi: 
Olivier Nakache, Eric Toledano 

Manus: 
Regi: 
Olivier Nakache, Eric Toledano 

Skuespillere: 
Gilles Lellouche, Suzanne Clément, Jean-Paul Rouve 

Aldersgrense Tillatt for alle 

Denne gangen foregår historien bak kulissene til et lite firma som arrangerer bryllup. 
Max har en rekke ansatte, men ofte er de mer til bry enn til hjelp, noe som bidrar til en rekke konflikter og morsomme scener. 

Som Nakache og Toledanos forrige film, passer den best for det litt mer voksne publikummet. 
Humoren krever en smule livserfaring for å forstå, og de fleste karakterene befinner seg midtveis i livet. 
Hovedpersonen, Max, sjonglerer ikke bare vimsete bryllupsgjester og vanskelige brudgommer, men også en kone og en elskerinne. 
Og det hele er selvfølgelig ekstra komplisert siden elskerinnen jobber for ham. 
Bryllupssangeren begynner å bli litt slitt i kantene og bryllupsfotografen er mer opptatt av å spise fra buffeten enn å ta bilder, og resten av gjengen er til tider sjarmerende inkompetente. 

Handlingen finner sted på et nydelig slott fra 1600-tallet, og midt i all kaoset er det også vakkert og innimellom rørende. 
Den romantiske og varme koloritten er nydelig å hvile øynene på, og stemningen er lett og sprudlende som en flaske bobler i sommersolen. 
Den har ikke den samme brodden som «De urørlige», men er en severdig film som gir et deilig pusterom i hverdagen. 
