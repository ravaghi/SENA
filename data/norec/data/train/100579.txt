Sterkt gufs
Regi: 
Hans-Christian Schmid. 
Genre: Drama/spenning. 
Nasjonalitet: Tysk, 11 års aldersgrense. 

MED: 
Sandra Hüller, Burghart Klaußner, Imogen Kogge, Anna Blomeier, Nicholas Reinke. 

Realistisk eksorsisme er skumlere enn Hollywood-eksorsisme. 
HANDLER OM: 
«Rekviem» er basert på historien om tyske Anneliese Michel, som døde 23 år gammel i 1976, etter å ha blitt utsatt for utmattende eksorsismeritualer. 
I filmen har hun navnet Michaela, og vi følger henne i forsøket på å leve som en vanlig student, mens hun kjemper mot depresjoner og epileptiske anfall. 
Etterhvert overbevises den katolske jenta om at plagene skyldes besettelse av onde ånder. 

DOM: 
Det er knapt to år siden denne historien ble filmatisert i «The Exorcism of Emily Rose», men «Rekviem» kunne ikke vært lenger fra den paniske, amerikanske versjonen. 
«Rekviem» legger seg mildt sagt nærmere virkeligheten, og går dypt inn i forholdet mellom Michaela og foreldrene (som i virkeligheten ble dømt for å ha medvirket til hennes død). 
Her er det godt samspill og en fantastisk rolletolkning av Sandra Hüller. 
Fotografiet er kornet, klippinga nærmest abrupt, det passer i grunnen det golde, realistiske uttrykket. 
De spektakulære demonscenene med gørr og gru uteblir selvsagt, men den verdslige tragedien her er minst like effektfull og skremmende. 

«Rekviem» er en forferdelig historie om det dunkle eksorsismeritualet, men først og fremst en film om de katastrofale utfallene når psykiske lidelser og konservativ religion røres sammen i en cocktail med skam, overtro, fortvilelse og feilmedisinering. 
I motsetning til de fleste eksorsismefilmer forsøker den å ramme inn og forklare fenomenet på en respektfull måte. 
Samtidig er den godt utført, og blir sittende i kroppen som et kaldt gufs fra kirkedøra. 
Brr. 
