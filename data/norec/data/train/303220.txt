Stilisert gladvold
«Sherlock Holmes: 
A Game of Shadows» serverer til dels sofistikert gladvold i sakte film, men er noe mindre forfriskende enn forgjengeren. 

FILM: 
Den eneste som ikke oppleves stilisert i «Sherlock Holmes: A Game of Shadows», er Stephen Frys nakne overkropp, som i motsetning til det meste annet unngår å bli foreviget i sakte film. 
Men ser vi bort fra Sherlocks korpulente bror, er det lite som kan kalles realisme i Guy Ritchies oppfølger til filmen som gjenopplivet Madonnas eksmanns karriere for to år siden. 

Språket er minst like kunstig som det var i Ritchies stadig mindre lønnsomme gangsterfilmer, men Sherlock (Robert Downey Jr.) og hans venner og motstandere snakker naturligvis i lange, litterære replikker, med elegante bisetninger som smyger seg inn mellom karateslag og kuleregn. 

Ninja-Sherlock 

Mens talespråket tilhører epoken da Sherlock Holmes ble unnfanget av Arthur Conan Doyle, er filmspråket et resultat av topp moderne digitalt utstyr. 
Filmen foregår i 1891, men Sherlock Holmes og hans motstandere har kampsportferdigheter på nivå med Bruce Lee og Guy Ritchies liker å gjengi voldsballetten i sakte film. 
Disse scenene kommenteres av Robert Downeys stemme og gir fortellingen et ekstra lag ved å få den til å se ut som en bilreklame. 
Det virker smart, men Guy Ritchie har alltid prøvd å virke smartere enn han er. 

Den forrige filmen spilte inn over tre milliarder kroner i 2009 og var et forfriskende innslag i en stadig mer pubertal actionsjanger. 
«A Game of Shadows» er fortsatt smartere enn det meste, men fortaper seg i flere unødvendige sidehistorier, hvis eneste hensikt er å holde tempoet oppe med larmende action, gjerne i sakte film. 

Vestens undergang 

Hadde bare resten av filmen vært like omhyggelig komponert som den spektakulære sluttsekvensen, der Sherlock spiller sjakk med sin erkefiende, det stormannsgale mattegeniet James Moriarty (Jared Harris), mens Dr. Watson forsøker å hindre Vestens undergang på andre siden av veggen, der et politisk toppmøte finner sted. 

Å, jeg beklager. 
Glemte å nevne at filmen også har et plot. 
Moriarty vil starte en verdenskrig ved å sprenge bomber og begå snikmord i Strasbourg, Paris, London og andre steder. 
Sherlock er den eneste som kan stoppe ham, med god hjelp fra Dr. Watson. 
Både Downey, Jude Law og Harris er passelig gode, mens Noomi Rapace blir et kvinnelig vedheng i en utakknemlig rolle som fotogen sigøyner og spåkone. 
