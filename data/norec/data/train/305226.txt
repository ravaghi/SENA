Kim Larsen hyller prins Henrik og «Maggie»
Ellers er alt ved det samme gamle når dansken gir ut sitt første album på seks år. 

ALBUM: 
Kim Larsen (67) er selve begrepet på den godslige, joviale og trivelige danske dreng, med sixpencen på snei; glad i bayer og en lille en. 

Han har liksom alltid vært der, og danner sammen med Åge Aleksandersen og Ulf Lundell en slags hellig treenighet innenfor skandinavisk rock. 

Gasolin' 
Han begynte i 1969 i gruppa Gasolin', på engelsk, men ser man bort fra «This Is My Life» er det danske sanger som «Hvad gør vi nu, lille du?» og «Stakkels Jim» som huskes. 

Soloartist Siden solodebuten i 1973 har Larsen solgt tre millioner album, og «Midt om natten» fra 1983 skal dessuten være Danmarks mestselgende gjennom tidene. 

De siste 17 åra han han holdt liv i bandet Kim Larsen & Kjukken, men det er faktisk seks år siden forrige album. 

Trivelig Larsen har ikke brukt åra til å pønske ut en ny musikalsk retning. 
«Du glade verden» føyer seg inn i rekka av gjennomgående trivelige album fra danskens hånd, men uten den ene låten som fester seg. 

Det vil si, han gjør et forsøk med «Henrik», en hyllest til lille, søte prins Henrik (som skriver dikt på flytende fransk) og hans «Maggie» - Larsens relativt uærbødige kallenavn på selveste dronning Margrethe. 

I kjent stil 
Her er 12 låter i et velkjent musikalsk landskap: 
Litt heftig rock, litt fengende pop, ei pen vise (singelen «Sød symfoni»), noen doser mindre kledelig elektronika - og både akustisk og elektrisk. 

Best er avslutningen «Hvorfor blæser vinden så hårdt», med et så spenstig arrangement at du lurer på hvorfor ikke flere låter har fått samme behandling. 

I stedet spriker dette i alle retninger, og låmaterialet holder heller ikke helt mål. 

Det er ikke nok til å vifte heftig med dannebrog, men heller ikke dårlig levert. 

«Her står jeg» sier forsåvidt det meste om at alt er ved det samme i Larsens verden: 
«Her står jeg alene med meg selv / her står jeg helt alene / Jeg tilstår at jeg er stjerneskæv / og til og med en smule svimmel». 
