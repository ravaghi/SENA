Kongelig kliss
Regi: Gary Marshall. 
Med: 
Anne Hathaway, Julie Andrews, Chris Pine, Hector Elizondo. 
Am. komedie, for alle. 

Søtt og søtladent for alle jenter som gjerne vil være prinsesse. 

Selvfølgelig har vi vært der, de aller fleste av oss damer, i en tilværelse der man er prinsesse ikledd de vakreste kreasjoner og prinsen er både kjekk og grei. 

Derfor vil unektelig oppfølgeren til «Prinsesse på prøve», som kom for noen år siden, være sjarmerende for sitt kjernepublikum. 

Amerikanske Mia (Anne Hathaway) arvet plutselig kongeriket Genovia, der bestemor Clarisse (Julie Andrews) regjerer. 
I denne filmen skal hun overta tronen, men møter hindringer fra enkelte stabeiser i parlamentet. 

En konkurrent, i form av en vakker, ung prins (Chris Pine), kommer på banen. 
Ut av det oppstår forviklinger, romantikk og en dose moderne «girl power». 

Bak den søtladne eimen av klisjeer, ligger en hyggelig historie, som vil sjarmere målgruppen. 
