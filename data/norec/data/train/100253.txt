Nick Cave & The Bad Seeds «Dig, Lazarus, Dig!!!»
Nick Cave & The Bad Seeds «Dig, Lazarus, Dig!!!» ( Mute EMI) 

En gal gentleman i New York. 

Nick Cave slutter aldri å overraske. 
Denne gangen tar han et nærmest revisjonistisk grep musikkhistorisk, for aller mest høres han ut som om han vil overbevise oss om at det var han som en gang spilte i Velvet Underground. 
Spesielt Lou Reeds ånd gjennomsyrer store deler av dette prosjektet, både musikalsk og tematisk. 
Skranglete og vokalt resiterende fremfor syngende, med andre ord. 
Dessuten herjes universet av utskuddene og de mørke sjelene, noe som for så vidt er velkjent både hos Nick Cave og Lou Reed. 

Her etablerer Cave anslaget allerede i åpningen og tittellåten, dedisert til forfatteren Larry «Ratso» Sloman, som har bøker om og med marihuana, Anthony Kiedis, Bob Dylan, Howard Stern og Houdini på samvittigheten. 
Nettopp denne eggen av galskap er som vanlig tiltalende ved Nick Cave, selv om han strengt tatt er hakket mindre elegant enn tidligere. 
Umiddelbar kan man knapt kalle «Dig, Lazarus, Dig!!!», som også avslører et retrosøkende The Bad Seeds både på sitt mest skurrende og intenst hypnotiserende, men fascinasjonen av Nick Cave som en uhyre begavet multikunstner i en lystig noir-tradisjon (!) øker bare med denne utgivelsen. 

ANBEFALTE KJØP: 
«Today's Lesson», «Moonland», «Midnight Man», «Albert Goes West» og «Jesus Of The Moon». 
