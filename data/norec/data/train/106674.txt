«DON'T COME KNOCKING»
Am. drama. 
Tillatt for alle (egnet ungdom/voksne). 
Regi: Wim Wenders. 

STJERNER: 
Sam Shepard, Jessica Lange, Tim Roth, Eva Marie Saint, Sarah Polley, Gabriel Mann. 

HANDLER OM: 
En sliten westernstjerne (Shepard) møter veggen, og rir bort fra filminnspillingen i soloppgangen. 
Han kvitter seg med hest, cowboyjakke og boots og oppsøker den gamle mor han ikke har sett på 30 år. 
Av henne får han vite at han har en nå voksen sønn. 
Mens eks-stjernen legger ut på leting i den slitne ørkenbyen der gutten en gang må ha blitt unnfanget, er samme sted en ung kvinne på leting etter sin mors hemmeligheter. 

DOM: 
Forventningen er skyhøy når Wim Wenders og Sam Shepard gjenforenes på lerretet etter lang tids forarbeid - 21 år etter «Paris, Texas». 
Det må tydeligvis ha tynget. 
«Don't Come Knocking» har åpenbare ambisjoner om å skape den tilsvarende stemning av ørken og liv lagt øde, brustne forbindelser og skjøre håp - som den ikke makter å kommunisere. 
Resultatet er store pretensjoner og lite liv, vakkert foto og voldsom kjedsomhet. 

ELLEN MARGRETHE SAND 
