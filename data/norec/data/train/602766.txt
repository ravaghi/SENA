Turboneger?Turbonerder! 

Én gang var de et skummelt punkband. 
Nå lager de poprock med ufine tekster. 

ROCK 

Turbonegro 

"ROCKNROLL MACHINE" 

(Scandinavian Leather/Universal) 

Hvorfor fortsetter Turboneger å lage plater? 
Er det fordi Thomas Seltzer trenger utløp for sin trang til å skrive dustete ordspilltekster? 
Er det fordi Knut Schreiner vil vise hvor mange rockhistoriske referanser han kan lure inn i enhver låt? 
Eller er det fordi Seltzer, Schreiner og resten av det middelaldrende hobbybandet skal få tatt seg en heisatur til sommerens festivaler? 
Bare én ting er sikkert: 
Tvingende nødvendig kan det umulig være. 

Det nye på "ROCKNROLL MACHINE" er den utstrakte bruken av 80-tallssynther. 
Mens "Skinhead Rock & Roll" høres ut som noe midt mellom en hyllest til og en parodi på Van Halens "1984", er usannsynlig titulerte "John Carpenter Powder Ballad" en pastisj på hver eneste AOR-låt du kan komme på. 

Ellers er det bare å krysse av for litt AC/DC-grynting her, litt Black Sabbath-hosting der og – gjennomgående fra A til Å – et oppheng i kinky sex som virker ekstra upassende når det kommer fra en gjeng småbarnsfedre i førtiårene. 

Humor har alltid vært en viktig del av uttrykket til Turboneger, men de pleide å balansere den med uforskammet deathpunk. 
"ROCKNROLL MACHINE" er ikke stort mer enn en "in-joke" klekket ut av noen nerder med veldig god tid i studio. 
