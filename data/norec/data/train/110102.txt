FILM:Søtt og bløtt 

En riktig bløthjertet og sentimental love-story som holder seg flytende i sirupen takket være en sødmefylt kjemi mellom hovedpersonene. 

Paige og Leo (McAdams og Tatum) er gift, de elsker hverandre og dyrker sin kjærlighet i minste detalj. 
Han driver et lydstudio, hun er kunstner. 
En dag smadres idyllen i en bilulykke. 
Begge greier seg, men Paige mister hukommelsen. 
Det vil si - hun glemmer alt som har skjedd den tiden Leo har vært i hennes liv. 
Hun husker sin snobbete familie som hun forlot og sin eksforlovede. 
Basert på en sann historie handler dette om Leos kamp for å få kona til å bli forelsket i ham igjen. 

Fortellingen dveler ved de varme, romantiske gløtt; de bittersøte minnene Leo klamrer seg til, og dragkampen mellom en bohemsk tilværelse kontra et stereotypt overklassemiljø. 
Intrigen er fengende i seg selv, men de ubehagelige fakta sveipes raskt unna. 
Det at kvinnens hukommelse er borte, berøres uten snev av alvor. 
Det er kun romantikken som gjelder. 
Og midt i det søtladne, finnes en kjerne av oppriktig god kjemi mellom McAdams og Tatum - akkurat nok til at de formidler en varmhjertet idé om fenomenet kjærlighet. 
