Arctic Monkeys:«Suck It And See» 

(Domino / Playground) 

Holder nivået imponerende høyt. 

Fem år har gått siden de arktiske apekattene fra Sheffield sjokkerte med tidenes raskest selgende debutalbum i hjemland. 

Fortjent var det også, og forbløffende nok er kvaliteten fremdeles like solid. 

Fandenivoldskheten er der ennå, men samtidig har det sneket seg inn en enda mer leken og elegant stemning over de kraftfulle låtene som mer og mer minner meg om Paul Weller på sitt beste. 

Med andre ord - erketypisk brit-rock av ypperste merke, stinn av selvtillit og uvøren verdighet. 

I likhet med Weller har også Arctic Monkeys en kledelig og umiddelbar gjenkjennelseseffekt gjennom Alex Turners stemme, han synger bare bedre og bedre og står nå frem som en av de mest sentrale frontfigurene England har fostret på 2000-tallet. 

BESTE LÅT: 
«The Hellcat Spangled Shalala». 
