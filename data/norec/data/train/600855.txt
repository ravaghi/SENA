Et liv i gråtoner
Drama 

Polen 2013 

Regi: 
Pawel Pawlikowski 

Skuespillere: 
Agata Kulesza, Agata Trzebuchowska, Dawid Ogrodnik, Joanna Kulig 

Manus: 
Pawel Pawlikowski, Rebecca Lenkiewicz 

Aldersgrense: 
Tillatt for alle 

Egnethet: 
Voksen 

«Ida» er en usedvanlig vakker film å se på. 
Fotografiet er ikke så mye i svart-hvitt som det er i et utall nyanser av grått. 
Og hvert bilde er en perfekt komposisjon, ofte med menneskene plassert helt i bunnen av det firkantede formatet. 
Det er som om de blir presset ned av situasjonen de befinner seg i. 
Bildene gir filmen et alvorstungt uttrykk, et som viser seg å være nøye avstemt til historien den har å fortelle. 

I Polen tidlig på 60-tallet prøver den katolske novisen Ida å finne ut hva som skjedde med sin jødiske familie under krigen. 
Det er bare dager før Ida skal avlegge klosterløftene sine, men nå får hun både fromhet og tro satt på prøve av sin frigjorte tante Wanda, en kjekk jazzmusiker hun treffer på veien og den brutale historien som etter hvert blir nøstet opp. 
Virkeligheten er kanskje ikke enten svart eller hvit, slik Ida har trodd. 

Mye ulmer under overflaten her. 
Det handler ikke bare om en ung kvinnes forsøk på å finne sin identitet og plass i verden, men også om polakkenes forhold til sin fremdeles nære fortid. 
Filmens stiliserte, nærmest kliniske stil gjør likevel at den fungerer mer som en estetisk enn en emosjonell opplevelse. 
Som sådan er den til gjengjeld utsøkt. 
