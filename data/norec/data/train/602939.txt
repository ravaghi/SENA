Ekte skjønnhet kommer innenfra, etc.
"I Feel Pretty" er en middelmådig film for gjennomsnittlige kvinner. 

Man kunne nesten tro at hverdagen til Renee (Amy Schumer) var lagt opp slik at hun skal føle seg mest mulig mislykket. 
Alle på treningsstudioet er penere og slankere enn henne. 
Alle på datingsiden har kulere bilder. 
Ingen av klærne i butikken er store nok. 
Men alt sammen endrer seg den dagen Renee faller av spinningsykkelen og får et dunk i skolten. 

Plutselig strutter denne før så gjennomsnittlige kvinnen av selvtillit, overbevist – helt feilaktig, selvfølgelig – om at hun nå ser ut som den rene supermodellen. 
Og sannelig viser ikke livet seg å være utrolig mye enklere for den som føler seg fin. 

Ja, det er et budskap her, og for at også de mest tungnemme blant oss skal få det med seg, oppsummerer Renee det hele i en flammende motivasjonstale mot slutten av filmen: 
Utseende er ikke alt, ekte skjønnhet kommer innenfra og så videre. 

Alt dette er selvsagt vel og bra. 
Evige sannheter tåler å bli gjentatt. 
Det er likevel ikke til å komme forbi at "I Feel Pretty" er en satire som slår inn åpne dører og en historie man vet akkurat hvordan kommer til å ende. 

Amy Schumer er en begavet komiker. 
Hun fortjener bedre manus å jobbe med. 
