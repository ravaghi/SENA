Unreal Championship 2
Unreal-serien returnerer til Xboxen, og denne gangen med et helt nytt spill som ikke har noe til felles med PC-utgavene. 
Er det en bra eller dårlig ting? 

For et par år siden fikk vi spilt Unreal Championship på Xbox. 
Spillet var en port av Unreal Tournament 2003, med noen endringer, og var ikke minst forut sin tid. 
Det fokuserte nemlig på online-spilling over Xbox Live, før tjenesten i det hele tatt var tilgjengelig i Europa. 
Så det er kanskje ikke så rart at spillet gikk etter hvert i glemselen. 

LES OGSÅ: 

De siste årene har utviklerne imidlertid jobbet med en oppfølger, og denne skulle ikke ligne på noen av PC-versjonene til Unreal Tournament. 
Dette skulle være noe helt nytt, utviklet spesifikt for Xbox, med egne brett og ny spillestil. 
Og det er helt klart at resultatet er ganske nyskapende  men også noe forvirrende. 

Ikke bare online 

Som i forgjengeren er også her fokuset på internettspilling. 
Men Unreal Championship 2 har også en historiemodus som gir deg god innføring i detaljene rundt spillets mekanikk, og tro oss, det kommer du til å trenge. 
Enkeltspillerdelen omhandler en kriger ved navn Anubis som skal delta i den berømte Unreal-turneringen. 
Historien fortelles ved hjelp av meget godt lagde, om noe klisjefylte filmklipp, og de første brettene består utelukkende av trening. 
Poenget er at spillet ikke bare benytter seg av det klassiske førstepersonsperspektivet, som alle andre spill i Unreal-serien, her brukes også tredjepersonsperspektiv for nærkamp. 

Alle karakterene er utstyrt med et begrenset antall våpen. 
Tre av våpnene er projektilbaserte, og brukes i førstepersonsperspektivet. 
Du har et standard sett med pistoler, pluss et våpen basert på energi og et som lager store eksplosjoner. 
De to våpnene utenom pistolene velger du før kampen begynner, og det kan være sniperrifler, granatkastere, sjokkvåpen og lignende. 
Utvalget er ikke ekstremt stort, men tilfredsstillende. 
Måten du samler ammunisjon til disse på er også annerledes 
 det er ikke snakk om å plukke opp kuler som er spesielt tilpasset ett slags våpen, men i stedet henter vi rett og slett energipakker eller projektiler som lader opp det våpenet du måtte bruke for øyeblikket. 

Nært og personlig 

Men den mest spennende nyheten er selvsagt nærkampmodusen. 
Du kan når som helst bytte til tredjepersonsperspektiv, og angripe motstanderne med sverd, staver eller klør (avhengig av hvilken karakter du spiller som). 
I denne modusen kan du ikke skyte, bare slå, og det finnes to typer angrep du kan gjøre. 
Ett som er standard, og et som er betydelig kraftigere. 
I tillegg kan du bekytte deg med et skjold, og til og med reflektere motstandernes skudd. 
Til slutt kan du også utføre spesielle finishing moves, akkurat som i mange klassiske slåssespill. 
Vi liker ideen med nærkamp, fordi det åpner for en virkelig stor variasjon når det gjelder angrepsteknikker og kombinasjoner. 

Det siste elementet som er viktig å huske på er adrenalin. 
For hver gang du dreper en motstander, eller plukker opp 
adrenalinpiller øker nivået, og når det er på hundre prosent kan du bruke en rekke spesialkrefter som økt hastighet eller mulighet til å flyte i luften. 

Problemet med alle disse mulighetene er at de krever mange knappkombinasjoner å huske på. 
Og Unreal Championship 2 er et spill der ting virkelig går unna, og det er selvmord å stå stille og prøve å huske hvilke knapper som gjør hva. 
Sånn sett blir det hele litt for overveldende til tider, og vi anbefaler mye trening før du tar sjansen på å spille mot levende motstandere på Xbox Live. 

Den nevnte enkeltspillermodusen består altså av en kampanje del med en ordentlig bakgrunnshistorie, pluss en rekke ekstraoppdrag for de mer erfarne krigerne. 
I tillegg kan du også sette opp kamper mot datastyrte bots, og variasjonen er stor her. 
Alt fra deathmatch, capture the flag til mer avanserte spillvarianter er på plass, og du kan også endre reglene gjennom de mange mutators. 

Best på Live... 

Og når du endelig føler deg trygg nok til å entre Xbox Live-verdenen, er det enorme mengder moro å hente der. 
Alle de tilgjengelige spillvariantene kan selvsagt spilles mot levende motstandere, og det er jo mye mer givende og utfordrende enn å slåss mot maskiner. 
UC2 fungerer glimrende på Live, og er i våre øyne et flott alternativ til alle som er litt lei av Halo 2 og trenger en ny utfordring. 

Spillet har også meget bra grafikk, selv om den kanskje ikke helt når Doom 3-nivå, så ser det likevel veldig bra ut. 
Brettene er kjempegodt designet, men vi synes at karakterene ser litt i overkant ensformige ut. 
Vi hadde kanskje også likt litt flere store utendørs brett  men alt i alt er vi svært fornøyd med det visuelle. 

Så totalt sett synes vi utviklerne har gjort en god jobb her. 
Først og fremst fordi spillet ikke er blåkopi av PC-titler, men har sin egen identitet. 
Tredjepersonsperspektivet og nærkamp-mulighetene forandrer opplevelsen, og det hele blir mer strategisk og gjennomtenkt, samtidig som det er ekstremt hektisk. 
Vi koser oss, og kan anbefale UC2 til de fleste actionentusiastene. 
