Ujevn voldsorgie
Er det en hevn-thriller, en satire eller en historie om ulykkelig kjærlighet? 
Byung-gil Jung prøver på en slags kombinasjon i «The Villainess», med vekslende hell. 

The Villainess 

Sjanger: Action / Gangsterfilm / Spenning Skuespillere: 
Kim Ok-Vin, Shin Ha-Kyun, Sung Joon, Kim Seo-Hyung Regi: 
Byung-gil Jung Sør-Korea, 2017 Lengde: 
2 t. 4 min. 
Aldersgrense: 
18 år 

Det er naturlig å sammenligne den koreanske actionspekkede thrilleren «The Villainess» med både Luc Bessons «Nikita» og Tarantinos «Kill Bill»-filmer. 
Gjennom noen hektiske åpningsminutter introduseres vi for seriens kvinnelige heltinne Sook-hee (Kim Ok-bin), idet hun skyter og knivstikker seg igjennom en bygning full av narkokriminelle. 
Perspektivet ligner det man har i en første persons skytespill, og er tilsvarende urealistisk. 
Ingen klarer å få has på skytteren, hvis identitet først avsløres idet hun smeller inn i et speil. 

Etter den innledende drapsorgien blir hun imidlertid overmannet og presentert for et tilbud hun ikke kan takke nei til: 
Bli vår undercover-leiemorder i en gitt periode, og du skal bli fri til å leve et normalt liv etter det. 
Det kommer etter hvert for en dag at Sook-hee er gravid og dermed har fått noe å leve for. 
Etter plastisk operasjon, opplæring i ny skalkeskjul-karriere og diverse kamptrening får hun til slutt flytte inn i en egen leilighet sammen med datteren, som på dette tidspunktet er et par år gammel. 

Gjennom ulike tilbakeblikk får vi greie på hvordan Sook-hee ble til drapsmaskinen vi møtte i den innledende scenen, vi blir kjent med det underliggende hevnmotivet, etter hvert også sviket fra noen hun stolte på. 
Samtidig forsøker hun å stable et normalt liv på beina i en verden hvor det tydeligvis ikke er noen som er den de gir seg ut for å være. 
Det kan bli i overkant forvirrende i perioder, men Jung klarer å samle trådene til slutt. 

Han er imidlertid ikke alltid er like heldig med å kombinere de halsbrekkende overdrevne voldsscenene med det mer nærgående personportrettet. 
I små sekvenser får vi kjenne på hovedpersonens umulige valg og sårheten over å ikke kunne slippe fri fra fortiden. 
Men kombinasjonen med actionscener som ligger veldig nær opp mot det satiriske tar brodden av mye. 
Dette klarte Tarantino å balansere langt bedre. 
Når det er sagt, har filmen en del kostelige scener, og den flotteste av alle er den hvor Sook-hee må snikskyte en mann minutter før hun skal gifte seg. 
Scenen oppsummerer effektivt tragedien i historien. 
Bare synd at den ikke er litt mer elegant skrudd sammen. 
