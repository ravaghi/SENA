True Blood S04
Mer drama enn noen gang i vampyrserien fra HBO. 

Fjerde sesong av True Blood er full av sex, intriger, blod og drama - mye drama. 

Intrigene dras til tider ut i det kjedsommelige, men tilhengerne av dette vampyreventyret vil likevel bli underholdt av sesong fire i serien. 

Og med en heftig sesongavslutning er alt duket for at folk vil ha mer, etter denne sesongen også. 

Bill med ny dame 

Sesong tre av True Blood avsluttet med at Sookie (Anna Paquin) teleporterte med sin gode fe til alveland (?!), etter at hun fant ut at vampyrkjæresten hennes Bill (Stephen Moyer) hadde etterforsket henne på oppdrag fra vampyrdronninga Sophie-Anne. 

Når fjerde sesong starter befinner vi oss i det magiske landet, der alle er lykkelige og fornøyde. 
Men alvene er ikke så vakre og gode som de først ser ut til å være. 
Etter å ha sett deres virkelige ansikt flykter Sookie tilbake til vår verden. 

Trygt hjemme i Bon Temps oppdager hun at hun har vært borte i et år, og mye har forandret seg siden hun først forsvant fra småbyen. 

Bill har funnet seg ei ny dame å nedlegge, broren Jason har solgt huset hennes, mens vampyrkjekkingen Eric aldri ga opp håpet om at Sookie var i live. 

Trekantdramaet fortsetter 

Alt er tilrettelagt for at dramaet kan begynne. 
Og det gjør det også. 
Uten å avsløre for mye, kan jeg si at Eric, Sookie og Bill-triangelet blir forløst i løpet av sesongen, men ikke før det først har tilspisset seg ganske kraftig. 

Alexander Skarsgårds rollefigur Eric, gjennomgår noen heftige forandringer som gjør at Sookie virkelig får øynene opp for ham, mens hun samtidig ikke klarer å glemme kjærligheten hun har for Bill. 

Jeg ble absolutt underholdt underveis, men rakk likevel å bli dritt lei hele trekantdramaet i løpet av sesongen. 
Jeg var heller ikke spesielt entusiastisk over hvordan Sookie løste det hele til slutt. 

Som svoren fan av Alexander Skarsgård var jeg rimelig fornøyd over all den ekstra tiden han fikk på skjermen. 
Det er Eric som er den mest interessante figuren i sesongen, og Skarsgård klarer å formidle følelser på en måte som virker ekte. 

Veik heks 

Alle sesongene av True Blood rammes inn av en avsluttende fortelling. 
Hver sesong har en ny fiende som truer innbyggerne i Bon Temps, og som må overvinnes. 
Denne gangen er det en heks med en vendetta som er på ferde, som byr på virkelige utfordringer for vampyrene i byen. 

Heksa Marnie driver nemlig med nekromantikk, noe som innebærer at hun kan kommandere de døde. 
Dette er noe Bill og de andre dauingene ikke kan finne seg i. 

Fiona Shaw har rollen som heksa Marnie, og en mindre sympatisk rollefigur skal du lete lenge etter. 
Som Marnie har Shaw en klagende måte å snakke på som er umåtelig irriterende. 

Og selv om hun får virkelig mektige krefter etter hvert, forblir Marnie en veik og stusselig figur som jeg ikke har noe til overs for. 

Gi meg heller eller en rå og nådeløs figur som vampyrkongen Russell Edgington fra forrige sesong, enn denne sutrete og fjollete dama. 

Venter spent på fortsettelsen 

Det skjer utrolig mye i løpet av denne sesongen av True Blood. 
Likevel kjeder jeg meg litt av episodene i midten av sesongen, fordi visse hendelser og intriger dras for langt ut. 

Heldigvis tar serien seg opp mot slutten og leverer en sesongavslutning som fikk meg til å både grine og gispe. 

Jeg lot meg overraske og serien avsluttet så dramatisk at jeg virkelig venter spent på fortsettelsen. 
