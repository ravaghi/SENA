Når villdyret animeres
Selvsagt må ikke animasjonsfilm med dyr i hovedrollen være ensbetydende med Disney. 

Den er blitt filmatisert flere ganger før, Jack Londons roman om ulvehunden Hvittann og det harde livet i Klondike under 1890-tallets gullrush, men dette er første gang som animasjon. 
Og en slående vakker film er det blitt. 
Nær naturtro fremstillinger av dyr og villmark gis en ekstra poetisk dimensjon gjennom effektfull lyssetting og vannfargeaktig tekstur. 

Samtidig merker man hvor indoktrinert vi er blitt av Disney: 
Til å begynne med føles det nesten rart når ulvene kommuniserer med lyder, blikk og kroppspråk – slik dyr jo faktisk gjør – snarere enn tøylesløs babling. 

Men om "Ulvehunden" skildrer dyrene med varme og troverdighet, blir menneskene – stolte urinnvånere og staute nybyggere på den ene siden, noen riktig usle arrangører av hundekamper på den andre – fremstilt på skuffende simpelt vis. 
Ikke bare er persontegningene endimensjonale og dialogen flat, men figurene ser også mest av alt ut som om de er hugget ut i tre. 

Likevel, det er et sus av klassisk guttebok over dette. 
Både små og store vil bli sittende og kjenne på en dragning mot frisk luft og store skoger, kameratskap og eventyr. 
