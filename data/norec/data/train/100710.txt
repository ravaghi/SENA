Lady Party
Sted: Sjøsiden, Øya. 
Publikum: 
Ca 2000. 

Endelig en britisk jente som kom til Øya. 
Og leverte. 

Slappfiskene Amy Winehouse og Lily Allen holdt seg unna Øya i år, men hva gjør det når rap(p)-kjeften Lady Sovereign dukket opp og overbeviste? 
Hun sa det forsåvidt selv før "Random"; Dere burde elske meg for at jeg faktisk stiller opp her - som den eneste britiske jenta. 
Og det virket faktisk som om publikum gjorde nettopp det. 

De fikk nemlig oppleve noe av det mest spretne som UK Garage-scenen har fostret - en råfrekk ungdom såvidt over tyve som disser norsk øl og mangelen på farvede ansikter blant publikum, men som har en eksplosiv rap-stil som aller mest slekter på pønkens spyttende vokalbruk. 
Så fikk vi da også en fyrrig cover av Sex Pistols "Pretty Vacant". 

Men Lady Sovereign fikser ikke bare den aggressive delen av hiphopen - hun har også sansen for det myke, nærmest amerikaniserte, noe hun viser i sin kanskje aller beste låt "Those Were The Days", som faktisk fremsto som allsang på Øya. 

Lady Sovereign har i det hele tatt en naturlig balanse mellom råskap og fintfølenhet som kan føre henne svært langt frem - kanskje enda lengre enn de to som aldri dukket opp på Øya, Amy og Lily. 
