Dyster siciliansk skjønnhet
På sofistikert vis kombinerer «Sicilian Ghost Story» eventyr og brutal virkelighet. 

I 1993 ble 12 år gamle Giuseppe 
Di Matteo kidnappet og senere drept av mafiaen på Sicilia, fordi hans far samarbeidet med politiet. 
Tragedien ligger som bakteppe og inspirasjonskilde for en film som beveger seg i grenselandet mellom realiteter og drømmer, myter og eventyr – eller snarere, glir inn og ut av de ulike nivåene på en måte som gjør at filmen selv tidvis fremstår som en drøm. 
Eller snarere: et mareritt. 

Ikke bare fordi den skildrer brutaliteten gutten utsettes for; den gjør det også, men ganske skånsomt. 
Mest fordi den skildrer fortvilelsen hans, og venninnen Lunas rasende desperasjon i møte med tausheten som omgir forsvinningen. 

Luna og Giuseppe går i samme klasse, og før kidnappingen er de i ferd med å nærme seg hverandre i en forelskelse som er like uskyldsren som den er upassende – av årsaker vi ikke helt får klarhet i. 
Det kan skyldes klasseforskjeller. 
Det kan skyldes mafiatilknytning. 
Det kan skyldes begge deler, eller utelukkende den generelle frykten i en befolkning vant til å underlegge seg Cosa Nostra. 

Sammen med de elskendes unge alder bidrar det til å gi filmen et anstrøk Romeo og Julie, slik Giuseppe får et anstrøk av å være Lunas heltemodig ridder, ridende både på skuter og til hest, etter å ha reddet henne fra å bli angrepet av en rasende hund. 
Bildet av hunden som slafser i seg en død hare før den begynne å jage den unge jenten, fungerer i seg selv som et ondt varsel, men også som potent bilde på de mørke kreftene Giuseppe og mafiaens andre ofre utsettes for. 

Landskapet de to beveger seg i er av stoffet eventyr er laget av. 
En skog som synes forhekset. 
En sjø som også er en magisk port ned til Giuseppe skjulte, underjordiske verden. 
Lunas mor, som med sin stramme hårknute og gammelmodige klær minner om en streng skikkelse fra et av brødrene Grims univers. 
Samt en symboltung liten ugle som i tilbakevendende sekvenser syns å både overvåke menneskenes lidelse og være et ondt varsel i seg selv. 

Sofistikert filmet, er «Sicilian Ghost Story» en like deler vakker, poetisk og dyster film, både visuelt og tematisk. 
Med sin litt langtrukne, dvelende form er den neppe noe for 12-åringer flest, trass i hovedrolleinnehavernes alder – de er 13–14 år, og trass elementene av eventyr. 
Filmen forsvarer ikke helt sin lengde på to timer, og kan bli i overkant dulgt av og til. 
Men for cineastiske feinschmeckere er den et must. 
