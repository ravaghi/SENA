Acer TravelMate 803LCI
Spenningen var stor foran møtet med den første PCen basert på Intels nye Centrino-teknologi. 
Ville forventningene om ekstrem ytelse og batterilevetid bli innfridd? 

Centrino-platformen lanseres i dag, på CeBit-messen i Hanover. 
Intel selv er ikke uten lovord om teknologien, og hevder at den vil revolusjonere markedet for mobile datamaskiner. 

LES OGSÅ: 

Ny strømgjerrig prosessor 

I praksis består platformen av en ny prosessor og brikkesett med innebygd WLAN (802.11a/b) - trådløst nettverk. 
Prosessoren, som er døpt Pentium M, bruker mindre strøm og utvikler mindre varme enn dagens Pentium 4M-prosessorer. 
Den er også klokket langt lavere enn Pentium 4M, men yter likevel mye mer pr MHz. 

Mindre strømbruk betyr dessuten lengre batterilevetid, mindre batterier og dermed også lettere PCer. 

Les mer om Centrino-platformen i denne artikkelen. 

Acer tidlig ute 

Acer er blant de aller første PC-merkene som er på banen med en Centrino-basert PC. 
Vi fikk en såkalt "engineering sample" av TravelMate i hende allerede for tre uker siden, og har stiftet nærmere bekjentskap med både PCen og teknologien. 

Og la det være sagt med en gang; denne PCen flytter grensene på flere områder. 

1,6 GHz yter som 2,4 

TravelMate 800 er en ny serie PCer, foreløpig bestående av modellene 800LCI og 803LCI. 
Modellen vi har testet, 803LCI, er den kraftigste av de to, og er utstyrt med en 1,6 GHz Pentium M-prosessor, 512 MB DDR-minne (maks 2 GB) og 40 GB harddisk. 

Den nye prosessoren kjører på 400 MHz FSB, og har hele 1 MB annetnivås hurtigminne. 
Våre målinger viser at den yter omtrent som den raskeste 4M-prosessoren som er tilgjengelig i skrivende stund (2,4 GHz). 
Det er oppsiktsvekkende, og bør få Intel til å revurdere sin strategi i GHz-galoppen. 

Uferdige drivere 

Grafikken besørges av den raskeste brikken på markedet, ATIs Mobility Radeon 9000 med 64 MB minne. 
Driverne som var installert på vårt testeksemplar ga ikke optimal ytelse. 
Ytelsesstallene fra 3DMark og Quake III Arena som du finner under "Tekniske data" er derfor ikke representative for potensialet som ligger i denne brikken. 
Vi forsøkte å oppgradere med nye drivere fra ATI, men fikk feilmelding om at brikken ikke ble gjenkjent. 
Vi går ut fra at Acer har ordnet problemet når du leser dette. 

Skjermen er en relativt lyssterk 15" med SXGA+ oppløsning (1400x1050 punkter). 
Det er etter vår mening optimalt for denne skjermstørrelsen. 

Solid funkis 

Selve PCen har en funksjonell utforming og "ren" innpakning uten dilldall , og kabinettet er solid. 
Her er det for eksempel benyttet kraftig aluminiumslokk, og i følge Acer har PCen gjennomgått en rekke kvalitetstester med hensyn til ytre påkjenninger fra trykk og fall. 
Betryggende. 
PCen er stor (33 x 27,2 cm), men svært tynn (2,7 cm). 
Den veier dessuten ikke mer enn 2,6 kg. 

Tastaturet kjenner vi igjen fra tidligere TravelMate-PCer. 
Det står i en svak, ergonomisk kurve, og er meget behagelig å bruke. 
Etter vår mening et av de aller beste tastaturene på markedet. 
Her finner du også seks hurtigknapper; 4 faste (Internet, epost etc), og 2 programmerbare knapper. 

Kan kobles til "alt" 

Lav vekt har ikke gått på bekostning av de øvrige spesifikasjonene - her flytter Acer grenser. 
Hør bare her: 

Kombinert DVD-leser/CD-brenner 

4 x USB 2.0-porter 

Kortleser for fire typer minnekort (PCMCIA-adapter) 

Bluetooth-støtte 

Firewire-port 

WLAN innebygd (802.11a/b) 

10/100 MBit nettverksport 

Infrarød port 

56K modem 

SmartCard-leser (mulig å låse tilgang til PCen) 

I tillegg har PCen VGA-utgang, TV-utgang, parallellport, lydinnganger/utganger, 1 x PCMCIA-plass samt kontakt for kobling til portreplikator. 
Tilhengere av den gamle disketten må belage seg på å skaffe en ekstern diskettstasjon i USB-utgave, som er er ekstrautstyr. 
Da skulle vel de fleste behov være dekket. 

PCen leveres med Windows XP preinstallert, sammen med blant annet Norton Antivirus og programvare for CD-brenning og DVD-avspilling. 

En hel arbeidsdag 

Vi var spesielt interessert i hvordan batteriet ville klare seg i testene våre. 
Vi ble ikke skuffet. 
Standardbatteriet holdt ut i hele 4 timer og 39 minutter, som er ny rekord! 
Hvis du synes det blir for lite, kan du erstatte den kombinerte DVD-leseren/CD-brenneren med et tilleggsbatteri, og dermed skulle du klare deg uten ekstern strøm en hel arbeidsdag. 
Det er fantastisk, sett med 2003-øyne (selv om vi sikkert ler av det om fem år). 

Du kan for øvrig sette inn en ekstra harddisk eller DVD-brenner i denne brønnen, eller la den stå tom hvis du vil gjøre PCen enda lettere. 

For flere detaljer omkring ytelse, klikk "Tekniske data" i oppsummeringsboksen til høyre. 

Oppsummering og konklusjon 

Generelt vil vi si at PCen er meget behagelig å bruke. 
Den er lett å bære med seg, og den solide innpakningen, svært gode batterilevetiden og alle tilkoblingsmulighetene gjør den til særlig egnet for deg som er mye på farten. 

Prosessor og grafikkløsningen på TravelMate 803LCI er blant de raskeste mobile løsningene vi har testet, og derfor er det både overraskende og ikke minst gledelig at varmeutviklingen ser ut til å være meget lav. 
Det betyr i praksis at støy knyttet til viftesus er fraværende i 99% av tiden du vil tilbringe foran PCen. 

Vi er helt klart vitne til et generasjonsskifte innen mobil datateknologi, og Acer TravelMate 803LCI fremstår som en flott representant for den nye generasjonen. 
Ny teknologi koster, og hvis du synes 28.500 kroner er for mye for en bærbar PC, kan kanskje 800LCI være mer aktuell. 
Den har 1,3 GHz prosessor, og er for øvrig identisk med 803LCI. 
Denne koster ca 21.700 kroner (priser inkluderer mva). 

OPPDATERT 10.7.2003: 
Prisen er nedjustert til 21.198 kroner inkl mva. 
