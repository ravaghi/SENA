PRØVEKJØRT:Citroën DS3 

PARIS (DinSide Motor): 
Déesse er fransk for gudinne - og uttales DS. 
Omsider har vi fått testkjøre Citroën DS3 

Det er et år siden vi fikk se denne bilen første gang, i Paris. 
Den ble da presentert som konsept ved navn DS Inside i forbindelse med at Citroën foretok en omfattende omlegging av sin merkevarestrategi og fikk ny logo. 

Eget markedssegment 

Konseptet ble utstilt på bilutstillingen i Genève i mars, og i september ble produksjonsbilen DS3 vist for publikum. 
Da var erstatteren for småbilen C3 av første generasjon klar for markedet, og vi prøvekjørte C3 i november. 
(Se lenke til artikkelen nederst). 
Vi forventet egentlig å få kjøre mer eller mindre en tredørsversjon av C3, men fant ut at de to modellene er en god del mer differensiert enn som så. 

De deler riktignok felles plattform, men DS3 orienterer seg mer mot premium/mote-segmentet hvor man finner biler som Mini, Fiat 500, Alfa Romeo MiTo og snart Audi A1. 
En bil for de mer "hippe", med andre ord. 
Samtidig insisterer Citroën på at dette ikke er noen retro-bil, tross valget av DS-navnet som henspiller på den revolusjonerende storbilen fra 1955 - snarere tvert imot. 

Frekk design 

Der C3 skilter med en oppsiktsvekkende panorama-frontrute, fremstår DS3 som mer tradisjonell akkurat på det punktet. 
Men den ganske frekke og spenstige tredørsdesignen gir bilen et tydelig sportsligere preg. 
Det såkalt "flytende" taket, som kan bestilles i fire forskjellige farger for å matche karosserifargen, samt diodelysene på sidene av forskjermene, bidrar til dette. 
De tilgjengelige fargene på taket er sort, hvitt, blått og rødt. 
Også fargen på speilhus og hjul kan varieres. 

DS3 er størrelsesmessig omtrent på småbilstandarden, og måler 395 centimeter i lengden, 171 centimeter i bredden og 146 centimeter i høyden. 
Som man kan forvente er ikke plassen i baksetet noe særlig å skryte av, men vi fikk da prøve en rundtur i Paris sentrum med fire voksne av varierende størrelse (170 til 190 centimeter) ombord, så det er ingen umulighet. 
Samtidig er ikke bagasjerommet ille for klassen - 285 liter volum under hattehyllen (VDA), må sies å være svært bra i denne klassen. 

Godfølelse ombord 

Interiøret bærer preg av at modellen er premium-orientert. 
Det råder en god følelse av kvalitet ombord, og materialvalgene fremstår som høyverdige. 
Den sportslige stemningen er tilstede også her, noe instrumenteringen bærer preg av. 
For øvrig satt vi godt i DS3, med god støtte i sidene. 

Godfølelse på veien 

Våre tidligere erfaringer med Citroën gjør at vi forbinder bilene mer med komfort enn med sportslighet. 
Vi ble derfor overrasket over at DS3 faktisk er såpass sportslig satt opp, riktignok uten å gå Mini Cooper i næringen. 

Men vi fikk en god porsjon kjøreglede ut av bilen - godt hjulpet av den ypperlige 1,6-literen. 
Den er utviklet i samarbeid med BMW, og her yter den 156 hestekrefter. 
Den har et solid dreiemoment på 240 newtonmeter, hvorav en god porsjon er tilgjengelig over et bredt register. 
Motoren er kultivert, og gir bilen gode fartsressurser (0-100 på 7,3 sekunder), som det relativt stramme understellet fint klarer å utnytte på veien. 
Kompromisset mellom lettkjørthet og styrefølelse er også greit løst - el-servoene blir bedre og bedre. 

Samtidig filtreres ujevnheter greit bort og komfortnivået er høyst akseptabelt. 
Særlig i og med at lydnivået er såpass lavt - her er det gjort en innsats med lyddempingen på alle nivåer. 
Vi har riktignok til gode å kjøre DS3 med dieselmotor, men våre erfaringer med 1.6 HDi-motoren fra tidligere tilsier ikke at den skulle være spesielt mye mer bråkete. 

Også diesel 

Foruten denne briljante motoriseringen er DS3 tilgjengelig med et utvalg av tre bensin- og to dieselmotorer, fra 95 hestekrefter via 120 på bensinmotorene til de to velkjente HDi-motorene på 90 og 112 hester. 

Mye og variert utstyr 

Bilen kommer i tre utstyrsnivåer: 
DSign (med motoren VTi 95), DStyle (med motorene VTi 120 og HDi 90) og DSport (med toppmotoriseringene VTi 150 - som vi kjørte - og HDi 110). 
Standardutstyret er bra fra bunnen av med alt sikkerhetsutstyr man idag kan forvente, lydanlegg, tåkelys, kjørecomputer, fartsholder og kjøling i hanskerommet. 
Med DStyle får man i tillegg lettmetallfelger (16"), manuelt klimaanlegg og den omtalte muligheten til å velge tofarget karosseri. 
DSport inkluderer 17-tommers lettmetallfelger, USB og Bluetooth-tilkobling, automatisk klimaanlegg, diodelysene foran og pedaler i aluminium. 
Alle de tre nivåene kan kombineres med en god del ekstrautstyr, både enkeltvis og som pakker. 

DS3 markerer seg som premium-posisjonert bil ved kun å være til salgs hos utvalgte forhandlere som yter ekstra service til kundene. 

Prisene på Citroën DS3 er ikke klare ennå, men importøren kan opplyse at innstegsprisen for en 1.4 VTi med 95 hestekrefter blir cirka 190.000 kroner. 
