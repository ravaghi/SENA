Hangover
De fleste har nok en eller annen gang våknet opp i skikkelig bakrus, med begrenset hukommelse om hva som egentlig skjedde kvelden før. 
Men bakrusen i ”Hangover” overgår det meste, og er ustyrtelig morsom! 

Denne amerikanske komedien tar oss med på en vill ferd gjennom Las Vegas, og lar oss møte skumle gangstere, strippere, en baby, noen høns, en bokselegende og en høyst levende tiger. 

Hangover video 

Doug skal drikkes ut, og kompisene Phil, Stu og svogeren Alan tar ham med til Las Vegas. 
På taket av Ceasar’s Palace skåler de for en natt de aldri skal glemme. 

Problemet er at når de våkner i en herpa suite dagen etter, husker ingen av dem noe som helst. 
Rundt seg finner de ting som tyder på at relativt MYE har skjedd, og Doug er borte! 
Nå må kompisene følge sine spor for å finne ut hva de egentlig har gjort. 

Vill og spennende 

Ideen er god, og historien blir bare bedre og bedre utover i filmen. 
Jeg vil ikke avsløre noe som helst, men nøyer meg med å si at det blir villere og villere. 
Uttrykket ”ekstrem fylleangst” burde være dekkende. 

Riktignok vil jeg tro at en slik fyll ville resultert i en bakrus som hadde satt gutta ut av spill for resten av dagen derpå, men da hadde filmen blitt rimelig kjedelig. 
I stedet øker regissør Todd Phillips tempoet gradvis. 
Det blir ikke en ren actionfilm, men det blir en vill og spennende jakt på Doug. 

Drag av ekte menneskelighet 

Denne fyllehistorien i Vegas hadde ikke blitt like bra om ikke folka i filmen hadde vært verdt å bry seg om. 
Heldigvis er hovedfigurene en broket forsamling av ganske vanlige menn i en uvanlig situasjon. 
Phil (Bradley Cooper) er tilsynelatende gjengens leder og mest tilbakelente person. 

Stu (Ed Helms) er en kuet samboer med ei skikkelig hurpe. 
Alan (Zach Galifianakis) er den snåle, og gjengens fortreffelige klovn. 
Men alle har et drag av ekte menneskelighet, og vi lærer stadig nye ting om dem. 
Noe som gjør deres situasjon enda mer morsom! 

Kanon vorspielfilm 

Regissør Todd Phillips morer oss kostelig uten å overdrive figurene sine, bare situasjonene de kommer opp i. 
Og dermed har han laget en av årets morsomste filmer, så her er det bare å stille seg i kø! 

”Hangover” kan bli en festfavoritt, og er i hvertfall en kanon vorspielfilm! 
