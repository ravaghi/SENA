Karrierebeste fra Don Martin
Rapveteranens norske solodebut er et friskt pust. 

ALBUM: 
Don Martin er noe så sjeldent som en norsk rapveteran som etter lang og tro tjeneste har fått sitt store gjennombrudd i en alder av 34, og det uten et fnugg av forsøk på kommersiell flørting. 

Bedre enn noensinne 

Det er ikke lenge siden «Jeg er så Oslo...»-bølgen feide over sosiale medier i etterkant av hans populære hovedstad-anthem «Nilsen», men med sin etterlengtede norskdebut viser Gatas Parlament-rapperen at han er mye mer enn en viral trend; han er faktisk bedre enn noensinne! 

At albumet er produsert i sin helhet av Tommy Tee, som blant annet har basert en tredjedel av låtene på beatskisser fra 2002-2003, gjør også sitt for at den 13 spor lange skiva har blitt en av de sterkeste norske rapskivene på lang tid. 

Oslo øst 

Og der en hiphop-utgivelse som dette lett kan bikke over i nostalgisk sutring, holder Martin hele tiden en fin balanse ved å slippe til den nye generasjonen (inkludert Fela, Kaveh og Phil T Rich), men samtidig gjøre det klart at han kan legge dem over kneet hvis han vil. 

«En gang Romsåsgutt alltid Romsåsgutt» er et fascinerende innblikk i Oslo øst slik vi ikke har hørt siden storhetstiden til Tee Productions på 90-tallet, og et friskt pust både musikalsk og tekstmessig på dagens i overkant hitlåt-stressende norske rapscene. 
