Hvem skal bestemme over bygda?
Om sauens betydning i Norge. 

«En hyllest til sauen» er en kort liten bok om sauens historie i Norge, i tillegg til at den også har en klar politisk melding – lønn sauebøndene bedre, gjør noe med importen og la produksjonen av kjøtt og ull forbli innenlands. 
Vi forbrukere må ikke ha billig sauekjøtt året rundt. 

Det er vanskelig å ikke være enig i det, spesielt ikke når man får vite om fordelene ved å ha sau i det norske landskapet. 
Gresset vokser tett og godt fordi det blir beitet på. 
Uten at beitedyrene er der, vil gresset utkonkurreres av planter som ikke har noen fôrverdi, og da vil det bli vanskelig å sette ut sau igjen senere, om det behovet skulle oppstå, noe vi ikke skal se bort i fra i disse tider med globale klimaendringer. 

Det er interessant å lese forfatterens forslag til hva som er løsningen på problemene omkring sauehold og saueøkonomi, selv om man kanskje føler man blir dyttet i en viss retning (boka er til syvende og sist utgitt på Forlaget Manifest, det må man forholde seg til). 

Noe annet er kapittelet om ulven, som sobert forteller om konflikten mellom by og land som har pågått i lang tid. 
Her viser Blix til forskning fra Norsk institutt for naturforskning, om at konflikten i bunn og grunn ikke handler om ulv mot sau, men at ulven ble brukt som et argument i en konflikt som allerede eksisterte, en konflikt som handler om hvem som skal bestemme over bygda. 

Det er lettere å forstå et ønske om å selv bestemme over hvordan det skal være der hvor man bor, enn et ønske om å utrydde en art. 
Kapitlet om ulven er kanskje det mest interessante ved denne boka, i tillegg til de naturfaglige kapitlene om sauen og økologien rundt den – jeg holder med forlagets beskrivelse av boken, at den kan leses enten man hater eller liker ulven. 

Verdt å tenke på er det også at det ikke er sikkert at den ulla man har på seg, er norsk. 
I det hele tatt hadde jeg ikke tenkt på det før, hvor viktig ull har vært for Norge. 
