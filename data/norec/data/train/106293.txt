Like moro som på TV?
Skiskyting er favoritten til mange sportsinteresserte TV-tittere. 
Spørsmålet er om «RTL Biathlon 2007» klarer å kopiere den egenskapen. 

Svaret er nei. 
Den største fordelen til «RTL Biathlon 2007» er vel egentlig at det ikke akkurat kryr av skiskytterspill, og ergo er ikke konkurransen all verden. 
Det blir allikevel alt for tynt innholdsmessig til at jeg lar meg imponere. 

Grunnprinsippet i spillet er greit å sette seg inn i, og man lærer raskt hvordan man styrer sin utøver gjennom løypa og til standplass for å prikke ned fem blinker. 

Men bare så det er sagt: det er ikke så enkelt at det ikke er noen utfordring. 
Man må disponere kreftene skikkelig, og da lønner det seg ikke å klinke til i den første motbakken. 

Jeg synes det er på standplass spillet viser sin største svakhet. 
For det første er siktet altfor vinglete, og det hjelper så vidt jeg kan skjønne ikke så veldig mye om utøveren har topp ferdigheter på skyting. 

Skal man treffe blinkene er det så og si umulig å bruke mindre en de 15 straffesekundene man får for å bomme fem ganger. 
Med andre ord lønner det seg å skyte fem kjappe bom og dure på videre i løypa. 
Ved hjelp av R1-knappen kan man holde pusten, og da blir det noe lettere å sikte. 
Men aberet med det er at det går utover kreftene man har bruk for i sporet. 

Uansett burde straffen for bomskudd vært mye større. 
Jeg synes de samme utviklerne har løst dette bedre i skiskytter-delen av «Winter Games 2007», men der mangler jo naturlig nok mye som er med i dette spillet. 

Som nevnt synes jeg også at det blir for statisk i lengden. 
Det er riktig nok ni forskjellige løyper (deriblant Holmenkollen), men de er omtrent like lange og alle rennene gjennomføres med to skytinger der alle løperne starter likt. 

Problemet er at man ikke får noen som helst informasjon om hvor mange treff konkurrentene har. 
Siden det ikke er strafferunder, men tilleggssekunder, så får det ganske store taktiske konsekvenser. 

Konkurransene burde vært formet mer etter verdenscupen slik vi kjenner den. 
Jeg hadde ønsket meg muligheten for at man først går et renn med tilleggssekunder for bomskudd og ender opp med en resultatliste som gir grunnlag for jaktstart i neste renn. 

Nå blir det samme konkurransetype om og om igjen, og da hjelper det etter min mening lite at løypene er ganske forskjellige. 

Flerspillerdelen er helt grei, og man kan være fire spillere der to kan gå sammen med delt skjerm. 
Det fungerer ganske bra og får opp spenningsnivået mange hakk. 
Men det er et problem at kartet over løypa blir borte når skjermen splittes mellom to spillere. 

Når alt kommer til alt er det litt trist med et skiskytterspill der jeg ikke er fornøyd med skytedelen. 
Da er det mildt sagt noe som mangler, men jeg synes likevel at spillet fortjener en treer på terningen - selv om den er syltynn. 

Eller hårfint treff som kommentatorene ville sagt på NRK. 
