deLillos- og Midnight Choir-forbrødring på plate
Norsk stjernelag som utstråler ro og tyngde. 

ALBUM: 
Blant de ydmyke tjenerne i musikkens tempel som kaller seg The Humble Servants finner vi et par durkdrevne veteraner, noen lovende, ikke fullt så kjente navn og en ung jente som er bandets yngste medlem. 

Lars Beckstrøm fra deLillos og Paal Flaata fra Midnight Choir leder an i 12 ballader som dyrker den medrivende melodien - alle på to nær komponert av Beckstrøm, i grenselandet mellom avansert pop og cool country. 

Helheten spiller på kontrasten mellom de fyldige mannsrøstene og den melodiøse og energiske stemmen til unge Live Miranda Solberg. 

Gitarstrøk og pianoakkorder driver sangene framover, supplert av cello- og fiolinstrøk og mandolin. 
Eller steelgitar og dobro, som Jørn Raknes forfører lytteren med («Let's Drive», «Andalucian Blues» og «JHB Slide Tune»). 

Snarere enn å utforske nytt land og overraskende melodilinjer, utstråler plata ro, tyngde og rutine. 
