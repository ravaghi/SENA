Red Alert light
Konsollutgaven av «Command & Conquer: 
Red Alert 3» forsøker å gjøre ideologisk verdenskrig like artig på TVen som på datamaskinen, men den modige fremrykkingen går litt i stampe. 

«Red Alert 3» på PC er kort og godt et glimrende spill, den høypolert strategiopplevelsen er kulmineringen av over et tiår med erfaring og utvikling av sanntidsstrategigenren. 

Mye av denne utviklingen har foregått på kontrollfronten, hurtigtaster, kontrollgrupper og avanserte kommandoer er blitt selvfølgeligheter. 
Tidligere tiders innviklede menysystem er historie, ingen funksjoner eller avanserte kommandoer befinner seg lenger mer enn ett eller to hurtigtastetrykk unna. 

Noe av sjarmen med «Red Alert 3», og forsåvidt andre store strategispill som forgjengeren «Red Alert 2» og klassikeren «Starcraft», er hvor hurtig man er i stand til å utnytte fiendens svakheter. 
På få sekunder kan du iverksette kompliserte angrep samtidig som du vrir konstruksjonen om fra for eksempel luftstyrker til panservogner, gjerne utelukkende med en rekke hurtigtaster. 

For tilfeldig forbipasserende kan det tidvis være vanskelig å se om du spiller «Red Alert 3» eller bare skriver engasjerte blogginnlegg i MS Word. 

Om det egentlig er mulig å emulere noe slikt med en håndkontroll er et godt spørsmål, umiddelbart virker det som et ganske håpløst prosjekt. 
Sanntidsstrategi på konsoll har da heller aldri klart å gjenskape den intense, avhengighetsskapende spillopplevelsen som storebrødrene på PC har kunnet by på. 

I så måte er «Red Alert 3» dessverre ikke noe unntak. 
Det er riktignok ingen mangel på gode idéer eller tapre forsøk, faktisk er det mye positivt å si om 360-utgaven. 
Kontrollgrupper er med for første gang, enkle mekanismer for å velge grupper av enheter hjelper på og et nytt kommandohjul gir deg kjapp tilgang til både basebygging, trening av soldater og høyteknologi. 

Problemet er bare at det fortsatt føles som å spille PC-utgaven med tykke vindvotter, alt blir tregt og klønete. 
At 360en egentlig ikke er bygget for denne typen spill merkes også. 
Kunstige populasjonsgrenser hindrer deg i å bygge noe særlig mer enn et par dusin enheter og grafikken er skalert flere hakk i feil retning. 

At kontrollproblemene delvis kompenseres for ved lavere vanskelighetsgrad og at styringen ikke er det plukk lettere for menneskelige motstandere, er i bunn og grunn til liten trøst. 
Det er ikke uten grunn at strategiturneringer med obligatorisk bruk av slalomhansker aldri helt har tatt av, få ting er mer frustrerende enn å tape på grunn av kontrollrot. 

Kronglete kontroller til tross, «Red Alert 3» er og blir et glimrende, velbalansert og morsomt strategispill. 
Det er bare litt vanskelig å nyte 360-versjonen når man ikke klarer å bli kvitt den gnagende følelsen av at man kunne hatt det enda mer moro på PC. 

Har du ikke spilt spillet på sistnevnte, vil nok allikevel kontrollirritasjon fort havne i skyggen av alle de mange styrkene som gjør «Red Alert 3» til en av de beste sanntidsstrategispillene på markedet. 

Men, la meg få understreke det ytterligere enda en gang. 
Dersom du eier, har tilgang til, har delvis tilgang til eller på en eller annen måte vurderer å planlegge å muligens skaffe deg tilgang til en brukbar spill-PC i overskuelig fremtid: kjøp PC-versjonen. 

PS: 
I salg fra torsdag 13. november. 

Trailer for de sovjetiske styrkene i Command & Conquer: 
Red Alert 3. 
