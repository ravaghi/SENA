Individene mot kreftene
En roman å la seg dukke ned i, med fare for å oppslukes. 

Katja Kettu: 
Nattsvermer. 
Roman. 
312 sider oversatt av Turid Farbregd. 
Pax. 

Med «Nattsvermer» har finske Katja Kettu (1978), på norsk med god hjelp av oversetteren Turid Farbregd, skrevet en roman som mange, med fare for å drukne, burde la seg dykke ned i - og helt sikkert oppleve litterær åndenød av: 

Fortellingen åpner i 1937 med at den 15-16-årige, gravide Irga Malinen flykter på ski over grensen til Sovjetunionen. 
Hun drar for å komme til den russiske kjæresten sin, og lar bokstavelig talt sin far, hvitegeneralen fra borgerkrigstidens Finland, nå sjef for grensevakten, sitte igjen med skammen. 

Det går ikke som hun i sitt overmot hadde tenkt: 
Hun svikes, og før året er omme, er hun som politisk fange på vei til Vorkuta, 160 km nord for polarsirkelen, kanskje det verste fangeleirkomplekset i hele sovjettiden. 
Der skal hun bli værende i mange år, og der oppholder romanen seg over flest sider, med de grusomste, mest voldelige, kyniske og brutale handlinger, under så umenneskelige forhold at Kettus grafiske skildringer av livet i gulag alene er tilstrekkelig til å skape uhelbredelig avsky for et regime som hadde leirene som underliggende premiss. 

Irga kunne aldri ha overlevd om hun ikke hadde fått en venninne og beskytter i unge Elna, av marifolket. 
Sammen lærer de seg å overleve gjennom tilpasning, sluhet, intriger og et ukuelig fysisk mot. 
Så sent som i 1952 føder Irga sitt andre barn i leiren, hennes elskede Volodja. 
Sammen flykter Irga og Elna under et opprør. 
Den ene klarer seg. 

Dette er den ene handlingstråden i en roman som uavlatelig hopper fram og tilbake i tid og sted. 
Den andre er lagt til 2015 på Elnas oppveksttrakter, der en journalist kommer for oppspore levningene etter sin far, en finsk etnolog. 
Hun er kommet til et sted hinsides egen forestillingsverden, i et land «der glemsel er tradisjon og hemmelighold er livets største dyd». 
Med dette andre utgangspunktet bygger Kettu en komplisert og spennende intrige som tar en i mange retninger med mange tematikker, kjærlighet og begjær over tre generasjoner, fram til Russland i dag – der Putin til slutt svever over ødsle landskap. 

Så, fra side 246 av, løses knutene og leserens øyne åpnes samtidig som personene avdekkes sine livs hemmeligheter. 
