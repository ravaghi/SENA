L.A. Witch:Mørk bakgaterock 

De har finslipt våpnene i flere år og er nå klare til kamp. 

L.A. Witch: "L.A.Witch" (Suicide Squeeze/Playground) 

Når Sade Sanchez åpner debutalbumet med ordene I’m going to hurt my baby tonight if he don’t come home on time, tror du henne. 

"Kill my baby tonight" er typisk for platen. 
Det er så avgjort noe mørkt og truende over L.A. Witch, selv om jentetrioen kommer fra solrike California. 
Dette er ikke surfing på stranda og flagrende hår i åpne biler, men netter i bakgaten utenfor gothklubben og streiftog ut i en stekende ørken. 

Dermed befinner de seg ikke så langt unna det Roky Erickson foretok seg i The 13th Floor Elevators, selv om L.A. Witch holder en mer syrefri linje. 
Mer likt Gun Club i låtene der de tar strupetak på rockabillyen. 

Oppsettet er det klassiske, med Sanchez på vokal og gitar, Irita Pai på bass og Ellie English på trommer. 
Låtene er uten dødkjøtt, men de endrer tempoet som det passer dem uten at Sanchez mykner av den grunn. 

Tøft som bare det. 

Beste spor: 
"Untitled", "Drive your car", "Baby in blue jeans". 
