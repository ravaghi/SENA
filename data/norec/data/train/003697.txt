Devil
En uventet liten godbit! 

Jeg tror ikke spesielt hardt, verken på Gud eller Djevelen. 
For mitt vedkommende kan man like gjerne dyrke Gandalf eller Darth Vader. 

Men filmer om en himmelsk kamp mellom det gode og det onde er likevel morsomme. 

Uventet godbit 

M. 
Night Shyamalan har forfattet og produsert Devil, en tett og effektiv thriller, der gamle Lucifer står i fokus. 
Gud holder seg klokelig borte. 
Og det er bra, for dermed kan skrekken klore seg fast. 

Dette er kanskje ingen klassiker, men jeg vil likevel kalle den en uventet liten godbit på kino! 

Skummelt i heis 

En ekspressheis med fem personer blir stående fast i en skyskraper i New York. 
Vaktene ser på en monitor at skumle ting begynner å skje i heisen, og tilkaller politiet. 

Snart begynner det å skje flere uforklarlige ting, og politimannen Bowden (Chris Messina) begynner å mistenke at en av heispassasjerene ikke er den han eller hun gir seg ut for å være. 

Men hvem av dem er det? 

Kjeften løper løpsk 

Kanskje har historien det litt for travelt med å bygge opp spenningen rundt heispassasjerene. 
Kjeften begynner å løpe løpsk på flere av dem omtrent samtidig med at situasjonen oppstår. 

Og det er ganske beleilig at en av vaktene er ekstremt religiøs, og kan raskt fastslå at Djevelen har tatt plass i heisen. 

Men jeg liker hvordan folka rundt ham behandler påstanden som vås, slik enhver ville gjort i det virkelige liv. 

Halsbrekkende scener 

Skyskraperen blir brukt svært godt som kulisse for historien, og er like verdifull for denne filmen som Nakatomi Plaza var for Die Hard. 

Regissør John Erick Dowdle og kameraveteranen Tak Fujimoto tar oss med rundt i bygningens ulike deler, og gir oss halsbrekkende scener fra både kjeller, tak og heissjakt. 

Samtidig gir de oss en klam følelse av klaustrofobien noen og enhver kan føle på i en heis som står. 

Positivt overrasket 

Devil har en interessant utvikling som jeg ikke avslører her. 
Men jeg kan si at jeg er fornøyd med denne filmen. 
Jeg stilte med null forventninger, og ble positivt overrasket. 

Den skremte meg kanskje ikke nevneverdig, men er godt filmet og underholdende fortalt. 

Den er dessuten betydelig bedre enn filmene Shyamalan har regissert selv de siste årene. 
Men det skulle ikke mye til 
