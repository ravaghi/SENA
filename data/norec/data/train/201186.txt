Toshiba Portege Z10t
Kraftig nettbrett som enkelt gjøres om til bærbar PC. 
Har Toshiba endelig fått til den perfekte hybrid? 

Alle de store PC-produsentene bruker store ressurser på å lage den perfekte hybrid mellom PC og nettbrett. 
Dessverre har alle forsøk foreløpig sine klare lyter, og Toshiba Portege Z10t er intet unntak i så måte. 
Her er det rett og slett for mange kompromisser, mener vi. 

Enkel forvandling 

For å ta det mest grunnleggende først: 
Portege Z10t er en Ultrabook som består av to deler - brettet med 11,6" skjerm, og tastaturet. 
Brettet dokkes enkelt i tastaturet, og kan dermed klappes sammen som en vanlig PC. 

Inni brettet sitter det temmelig potent maskinvare, sett i forhold til mange rene nettbrett, her er en kjapp oversikt over de viktigste tekniske egenskapene: 

11,6" blank, multiberøringsfølsom full HD-skjerm (1920x 1080 piksler) Intel Core i5-3339Y dobbelkjernet prosessor (1,5 GHz) 
Intel HD 4000 grafikk 4 GB RAM 120 GB SSD Trådløst nett (b/g/n) Bluetooth 4.0 1 x USB 3.0-port, HDMI (micro), SD-kortleser og lyd inn/ut i brettet Tastaturdel med baklyste taster, 1 x USB 2.0-port, fullstørrelses HDMI-utgang, Ethernet-kontakt (10/100/1000 Mbit) samt VGA-utgang Leveres med Windows 8 64 bit Dimensjoner: 299 x 220 x 16,9~19,9 mm Vekt: 1,38 kg (med tastatur), 800 gram (kun brett) 

Totalvekten på 1,38 kg er ikke spesielt lav, men selve brettet veier bare 800 gram. 
Med tanke på at det i praksis dreier seg om fullblods PC-innmat, er det ganske så imponerende, mener vi. 
Det vi imidlertid stusser litt på er at prosessoren ikke er av siste generasjon som ble lansert i sommer. 
Denne Ivy Bridge-prosessoren ble annonsert så tidlig som i januar, og har ikke like avanserte strømsparingsfunksjoner og like potent grafikkytelse som etterfølgeren. 

Slik fungerer den 

Selve brettet har en heltrukken glassoverflate, webkamera i front og vanlig kamera (3 megapiksler) i bakkant. 
Alle tilkoblingene sitter på høyre side når du holder brettet liggende. 

Øverst til høyre sitter en vifte og åpning for utslipp av varme. 
Dette er noe av prisen man må betale for såpass kraftig maskinvare og krevende operativsystem - det blir varmt. 
Dessverre er ikke brettet helt stillegående, og det er det første store ankepunktet vi har mot Z10t. 
Under belastning er støyen ganske så fremtredende. 

Opp-siden ved dette er god ytelse til nær sagt alle typiske PC-oppgaver, inkludert video- og bildebehandling. 
Gaming er imidlertid ikke noe denne maskinen ble laget for. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 6,3 Minne: 5,9 Grafikk: 
4,6 Spillgrafikk: 
6,1 Primær harddisk: 
8,1 

Alle Modern UI-appene i Windows 8 går som smurt, berøringsfølsomheten på skjermen er veldig bra, og innsyn fra sidene er ikke noe problem. 

Mye å forbedre 

Dessverre er likevel ikke alt bare bra. 
Vi har opplevd at brettet ikke har klart å våkne fra dvale, og den medfølgende prøveversjonen av sikkerhetspakken fra McAfee har til tider oppført seg meget merkelig, se eksempel her: 

Mange vil nok velge å avinstallere McAfee-pakken, noe vi har stor forståelse for. 
Husk for øvrig at Windows 8 har god sikkerhet innebygd, og at behovet for tredjeparts sikkerhetspakker som dette er høyst diskutabel. 

Og når vi først er i det kritiske hjørnet: 
Tastatur-delen har flere elementer ved seg som vi ikke helt klarer å like. 
Den første er at brettet står for bratt ved maks åpningsvinkel. 
I praksis må man skyve maskinen lenger inn på bordet når man jobber, enn med en normal bærbar PC. 
Med tanke på at skjermen er liten og oppløsningen høy, er dette langt fra ideelt. 

Forresten bør du passe på følgende: 
Vi har ved to anledninger opplevd at brettet ikke har sittet helt fast i dokken, siste gang gikk brettet i gulvet da vi klappet det sammen for å pakke det i sekken. 
Den skled rett og slett ut av festet. 
Det førte til at hele baksiden løsnet. 
Heldigvis var det enkelt å skyve på plass igjen. 
Brettet skal egentlig låses automatisk når det dokkes. 
Påse at så er tilfelle før du klapper delene sammen. 

Merk også at de integrerte knappene i pekeplaten ikke gir noen form for fysisk respons når du trykker på dem. 
Det gir en dårlig følelse, spesielt hvis man klikker og det ikke umiddelbart skjer noe i programmet du jobber med. 

I rettferdighetens navn skynder vi oss å legge til at det tross alt går an å bruke skjermberøringer i stedet for pekeplaten, og man har også et tredje alternativ: 
Styrepinne mellom tastene G-H-B. 
Og knappene som akkompagnerer denne ligger over pekeplaten, og begge gir tydelig klikkelyd når de trykkes ned. 

Batteritiden virker å være OK, tatt i betraktning vekt og ytelse. 
427 minutter tilsvarer 7 timer og 7 minutter, riktig nok målt med svært lav belastning. 
Under variert bruk med litt video, musikk og surfing vil nok 5-6 timer være mer reelt. 
Det er greit, men langt fra eksepsjonelt. 

Konklusjon 

Nok en gang må vi bare konkludere med at hybrid-konseptene har et stykke igjen til de gir en opplevelse som gjør at vi dropper nettbrettet og den bærbare PC-en. 
Her er rett og slett for mange ting å sette fingeren på i forhold til opp-sidene, se oppsummeringsboksen under for plusser og minuser. 

Sjekk også disse hybrid-testene, der finner du flere modeller vi ville ha valgt før Portege Z10t: 

Toshiba Portege Z10t-A-106 
