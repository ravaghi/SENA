Ikke karikert nok
Selv om Sult1 er noe ujevn, så er hovedrolleinnehaver Ina Maria Brekke fokusert og står fjellstøtt. 

Mens Hamsun i romanen Sult lot sin hovedperson vandre rundt i Kristiania mens han mistet håret og hallusinerte av sult, er Kildens hip-hop musikals vlogger Sara sulten på oppmerksomhet og kjærlighet. 
Hva de to egentlig har til felles, er jeg fortsatt litt usikker på – men omtrent midtveis i Sult1 møtes de faktisk på tvers av tid og fiksjoner. 

Sara, som blogger om seg selv og sitt i utgangspunktet noe innholdsløse liv, er Sult1s sentrum. 
Innledningsvis står hun halvnaken foran speilet, mens hun og resten av ensemblet synger ”feil, feil på veggen der”, før hun starter et videoinnlegg til bloggen Sara Sahara. 
Deretter følger vi henne gjennom møter med venner, selfie med en fremmed mann i parken og en rekke raseriutbrudd når ting ikke går helt hennes vei. 
Da er det lettest å trekke seg tilbake til hybelen, vloggen og et kommentarfeltet fullt av hjerteøyesmilefjes og komplimenter. 
Men selv om det varmer i øyeblikket, så gjør det ikke Sara lykkelig – og hennes psykiske tilstand forverres stadig gjennom forestillingen. 

Bak Sult1 står blant annet Geir Zahl, som for fem år siden var han en av skaperne av musikalen Sonny på Rogaland Teater. 
Den gang husker jeg at forestillingens svakhet var overgangene mellom musikk og tale – men det er ikke tilfelle her. 
Utøverne veksler mellom sang, rap og tale – og overgangene mellom formatene er glidende, da deler av dialogen også er på rim og med tydelig rytme. 
Slik skapes det en helhetlig rytme, en forestilling som nærmest åler seg dramaturgisk fremover. 
Dessverre er ikke overgangene i teksten like friksjonsfrie. 
Ønsket om å belyse sammenhenger mellom psykisk helse og sosiale medier blir litt for overtydelig – manus spriker rett og slett for mye. 

Sara og hennes jevnaldrende har kostymer som gir assosiasjoner til britiske skoleuniformer, og det ser ut til at man både i regi og det visuelle har etterstrebet et noe karikert og animert uttrykk med referanser til rapmusikkvideo. 
Men det er som om man ikke helt har klart å bestemme seg – og dermed grenser det for mye opp mot realisme. 
Jeg tar meg i å ønske at det var mer karikert, at særlig kostymene var litt mer overdrevne, også her blir det ujevnt og tidvis litt lurvete. 
Ujevnheter til tross, den som holder forestillingen oppe er Ina Maria Brekke i rollen som Sara. 
Hun ser ut til å ha stålkontroll, og beveger seg sømløst mellom de ulike sang- og talesjangrene. 

Forestillingen skal være ”kraftig inspirert av Knut Hamsun”, men jeg opplever referansen som mer forstyrrende enn oppklarende. 
I en scene møter Sara møter Hamsuns protagonist i parken, hvor han forteller henne om hvordan han som ungdom led av sult – men ”det er når man er mett det blir vanskelig.” 
Underforstått: den åndelige fattigdommen som dagens ungdom sliter med er verre enn den materielle. 
Insisteringen på referanser og paralleller til Sult blir dessverre tidvis ufrivillig komisk, og jeg tror Sult1 hadde vært en sterkere forestilling om den hadde løsrevet seg helt fra Hamsuns tekst og stått på egne ben. 
