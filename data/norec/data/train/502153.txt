Bendik vant publikum til slutt
Mot slutten er hele teltet i fyr og flamme og tregulvet gynger skikkelig. 

Bendik heter egentlig Silje Halstensen. 
Til tross for et par Spellemannsnominasjoner har hun nok ennå ikke nådd det helt store publikumet. 
Likevel var det minst 50 meter kø utenfor teltet som ikke kom inn, og det burde bety at her er det noe på gang. 

Stolt kunne hun meddele at dette var hennes aller første festivaljobb og at farfaren, som var den som hadde gitt henne både trommesett og bass i barndommen, var til stede i salen. 

Det begynner heller dystert. 
En slags elektropop, med mer elektro enn pop. 
Med seg har hun trommis, keyboardist og gitarist. 
Selv spiller Silje på tangenter og gitar, men mest av alt synger hun. 
På kav bergensk. 
Til tross for oppvekst i Bodø, utdannelse i Trondheim og bor i Oslo har hun ikke glemt hvor hun egentlig kommer fra. 

Og hun synger praktfullt. 
Dessverre overdøves stemmen av instrumentene de første minuttene, men snart løsner det på alle måter. 
Låtene blir mer fengende og publikum er virkelig med. 
Mot slutten er hele teltet i fyr og flamme og tregulvet gynger skikkelig. 

En skikkelig arbeidsseier denne kvelden. 
