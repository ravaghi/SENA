Han toppet listene i 2000 og 2016.Nå har Craig David mistet tråden 

Bytter ut UK Garage-nostalgi med utdatert R&B og Drake-kloning. 

Som den første virkelig store 2-step-stjernen, har senere års UK Garage-revival – trumfet av navn som Disclosure og vår egne stoltheter i Loveless – endelig plassert Craig David tilbake i rampelyset. 

Enkelte husker nok britens minneverdige besøk på BBC Radio 1-programmet Live Lounge i 2015, som for alvor lot oss vite at «Fill Me In»-sangeren hadde funnet igjen den britiske godformen etter flere håpløse år i sin hvitkledde Miami Beach-boble. 
En opptreden som året etter resulterte i den sterkt UK Garage-pregede skiva «Following My Intuition» og hans første topplassering på den britiske albumlista siden debutsuksessen «Born to Do It» (2000). 

I sangerens nye hjemland uteble derimot listeplasseringene, og kanskje er det derfor David nå har slipt ned store deler av UK Garage-soundet til fordel for et mer radiovennlig uttrykk for de store massene. 

Resultatet er et sammensurium av stilarter i et album som aldri helt klarer å finne noen rød tråd. 
Kjedelig utdaterte R&B-l;åter («Magic», «Brand New», «Get Involved») avløses av P3-vennlig 2018-pop («Heartline»), skamløs Drake-kloning («Going On»), dancehall-lefling («Love Me Like It’s Yesterday», «For The Gram») og et merkelig sjangerhopp med London-bandet Bastille. 

Skikkelig bra blir det strengt tatt ikke før KAYTRANADA tar tak på niendesporet «Live in the Moment», som avløses på meningsløs måte av «Love Will Come Around» med sine dølle tropebeats. 
Deretter må man selv velge å elske eller hate den melodiøse house-avrundingen «Focus», før deluxe-utgavens tre godlåter beviser at Craig David jo faktisk har en fabelaktig artist i seg hvis han bare vil. 

Dessverre ville han tydeligvis ikke det på resten av «The Time is Now». 
