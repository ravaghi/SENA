Her får du mye Mercedes for pengene
Og nå koster firehjulstrekk bare 9.900 kroner. 

Det har blitt enklere og enklere å like Mercedes. 
E-klassen er svært linjelekker og kan være alt fra sportslig til elegant, avhengig av utstyrspakke. 
Og spennet på utstyr om motorer er enormt. 

E220d 4Matic er smør og brød. 
I andre enden finnes E63 S, den drøyeste stasjonsvogna på jordkloden akkurat nå. 
Det går langt mer moderat for seg i testbilen. 

Innvendig 

Smaken er som baken, men Mercedes har kanskje verdens mest smakfulle interiør for tiden. 
Enkelt, oversiktlig, ryddig og lekkert. 

Den store midtkonsollen som har fått slippe girspak, finnes i mange av modellene nå, men begynte sitt liv i S-klasse og Maybach. 

Det vil si høy luksusfaktor, ikke minst på grunn av to svære skjermer som styres fra hver sine flater på rattet som scrolles vannrett og loddrett. 
Ikke verdens enkleste i bruk, for de mangler litt følelse. 

Det gjør at du må følge med på aktuell skjerm for å se hvor mye du scroller. 
Det er kanskje greit i krabbefart, men ikke i 200 pluss på Autobahn. 
Jeg savner at radiokanallista kommer opp i vindusruta når man bytter kanal, slik BMW har det. 
Det hadde vært sikrere. 

I tillegg kan den ene skjermen betjenes med Mercedes velkjente Command-system. 
Mercedeslogikken krever litt innføring, men er enkelt i bruk når man skjønner det, men også her kreves det at du tar blikket fra veien for de enkleste kommandoer. 

Den lille knapperaden i dashbordet inneholder snarveier. 
Veldig praktisk. 
De to store glasskjermene kan også ganske så sjenerende ved kjøring i mørket. 

Mercedes-interiøret kan lett komme opp i Maybach-standard, dersom man går for Designo interiør. 
Vår bil har et sportslig AMG interiør og eksteriør, som selvfølgelig er ekstrautstyr. 

Som vanlig koster det meste ekstra i tyske biler. 
Til gjengjeld kan du bestille varme i ratt og armlener, parfyme i luftedysene og massasje med åtte programmer. 
Vår testbil har utstyr for 300.000 kroner. 
Da føler man ikke at man savner noe. 

Personlig liker jeg at man har et kort dashbord og sitter nær frontruta, slik man gjør her. 
Det gir en langt bedre oversikt og klassisk bilfølelse, selv i denne orgien av teknologi. 
Du sitter med et tynt lite ratt som du får trukket til deg. 
Jeg foretrekker lav sittestilling, og det får du her om du ønsker. 

Mercedes har fått mye ut av plassen i forhold til konkurrenter det er naturlig å sammenligne den med. 
Bagasjerommet er gedigent, men ikke dypt. 
Den er forholdsvis lett, laster bra og drar akseptabelt vekt på tilhengerkula. 
Du får med deg en svær båt. 

Slik kjører den 

Toliteren er ikke sprek, men vil oppfattes som bra nok for de aller fleste. 
Dieselen er stillegående, kreftene kommer i naturlig store porsjoner og motoren er veldig godt samstemt med nitrinnskassa. 

Mesteparten av kreftene forsvinner bak til bakhjulene, noe som gir en kledelig og typisk bakhjulsdrevet karakter og man merker liten forskjell på en bakhjulstrekker – før veiene blir glatte. 

Mercedes har de siste årene bestemt seg for å være myke og komfortable, selv på biler med spiralfjæring slik vår bil har. 
Nå skal det sies at E-klasse har fått skarp konkurranse på akkurat det området fra BMW 5-serie. 

De to står for det ypperste av komfort og slår SUVene greit på den øvelsen. 
Kjøreegenskapene er det heller ingenting å si på når man først presser den, men det er ikke mye som inviterer til det. 

Godt utstyrt 

Du får E 200 d med kleine 150 hester for 583.000 kroner. 
220 d koster 20.000 mer og du må normalt bla opp hele 650.000 for å få drift på fire. 
Det er det riktignok en kampanje på i skrivende stund. 

Prisen er da bare 10.000 kroner. 
Ellers er det grunn nok til at stadig flere ser på den litt forhøyede EAll-Terrain som starter på 705.000 kroner. 
Da får du luftfjæring på kjøpet. 

Vår pressebil har fått ekstrautstyr på nesten 300.000 kroner. 
Normalt legger Nordmenn på utstyr på rundt 150.000 kroner for å få med assistansesystemer, de heladaptive og kjempebra frontlyktene og riktig utstyrspakke. 
Det bør være fullt mulig å få en E 220 d 4Matic for rundt 800.000 kroner. 

Les også: 
