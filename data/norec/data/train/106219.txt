Lumsk:«Det Vilde Kor» 

(Tabu / Tuba) 

Overraskende, men ikke helt vellykket. 

At Knut Hamsuns eneste diktsamling (fra 1904) er musikalsk poesi, skal vi være enig i, men Lumsk - som her viser seg fra en mindre metallisk side enn før - har ikke helt klart å forløse et slikt potensial. 
Det er mye vakker vellyd i Lumsks progressive folkrock-univers, men stemningene blir i lengden litt for kliniske og likelydende istedenfor å vise Hamsuns markante følelsessprang, spesielt gjelder det Stine Marie Langstrands klare vokal. 
Når vi snakker om et helhetlig konsept - nærmest en symfoni - som dette skal være, må de forskjellige bestanddelene skille seg mer fra hverandre enn de gjør her. 

Anbefalte kjøp: 
«Om hundrede aar er allting glemt», «Lad spille med vaar over jorden» og «Godnat herinde». 
