Det bærer og brister for Sigvart Dagsland
Burde vært enda mer nedpå og rufsete. 

|||ALBUM: 
Populær-musikken utspiller seg ikke sjelden i spennet mellom sorg og glede, eller «i grenselandet mellom liv og død», som det heter innledningsvis på dette albumet. 

Sigvart Dagsland har satt sammen en slags konseptplate om tilværelsens lys og mørke, med 11 gamle favoritter — for eksempel «De umulige» og «Alt eg såg» — og fire nye sanger. 

Teamet innbyr til patos, og Dagsland balanserer hårfint over en avgrunn i dette landskapet. 

Det både bærer og brister. 

Best fungerer plata i for eksempel den Tom Waits-light-arrangerte «Bloksberg». 

Eller innledningen til «Hjemmefra». 
Men så kommer refrenget, og det hele glir straks over i mer «radiovennlige» harmonier. 

Strengevirtuosen Geir Sundstøl tilfører låtene mye nytt liv. 
Det samme gjør Julian Berntsen, med noen sterke fiolinsoloer, og Mathias Eick på trompet. 

Dagslands lyse, men også kraftfulle stemme får mye rom, men materialet unngår ikke fra tid til annen å gli over i det svulstige og høystemte. 

Kanskje burde dette vært enda mer nedpå og rufsete. 

Da ville helhetsinntrykket blitt mer jordnært og desto mindre sentimentalt og «snilt». 
