Deadman lever i beste velgående
Dallas-duo gjenoppstår som Austin-band og «debuterer» med stil. 

ALBUM: 
Det ville være synd å gå ut av musikkåret 2011 uten å melde om en glimrende «debut» som er blitt lagt merke til, og som har gått seg til i denne anmelders cd-spiller. 
Deadman var innom Oslo i oktober, og i april og juli neste år er de tilbake. 

Nidaros bluesfestival står klare til å ta imot dem 27. april, og 20. juli kommer de tilbake for å turnere Norge og Sverige i et par uker. 

Duo ble band Deadman startet riktignok som en mann-og-kone-duo i Dallas som ga ut to album, i 2001 og 2004. 
Så røyk både bandet og ekteskapet, og Steven Collins flyttet til musikkbyen Austin og bygde opp et helt nytt Deadman. 
Gruppa ga i fjor ut «Live at the Saxon Pub» fra en unnselig, men svært så hyggelig musikkpub litt utenfor sentrum som likevel er et must om du er i Austin - og vil høre kvalitetsmusikk. 

De ble lagt merke til, og med banddebuten til Deadman, «Take Your Mat Up & Walk», bør veien ligge åpen for de seks karene som framstår som selve definisjonen av americana; myk country uten å bli glatt og med forsiktige elementer av rock. 

Produsent, låtskriver, gitarist og vokalist Steven Collins' gjør alt riktig her - med de rette referansene i ryggen. 

The Band/Whiskeytown Deadman står forsåvidt greit på egne bein, men de framstår også som en krysning av The Band og Ryan Adams' gamle band Whiskeytown - også fordi Collins' stemme kan minne om både Robbie Robertson og Ryan Adams og gitarist Jacob Hildebrand har lånt gitarteknikken og -stilen til Robertson. 

«I'm Not Who You Think I Am» 

Harmonisk Bandets seks medlemmer slåss aldri om oppmerksomheten, i stedet glir de inn i hver sin rolle og fyller den uten å verken utfordre eller ødelegge. 
Det er ikke originalt, det kan til og med hende du mener at du har hørt noe liknende før. 
Det er sikkert riktig, men Deadman spiller halvakustisk americana med finesse - og med en overbevisning om at det enkle ofte kan være det beste. 

Det skinner igjennom at vi har å gjøre med et harmonisk band. 

Det bør være et godt utgangspunkt for at Collins' andre karriere vil få en bedre utgang enn den første. 
