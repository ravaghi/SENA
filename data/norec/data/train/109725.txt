Aerosmith:«Music From Another Dimension!» 

Ludderrock. 

Tilbake etter åtte år med såpeopera, og det er stive, svette smil og helgarderinger over hele linja. 
«Music From Another Dimension!» trykker på alle de vante knappene - funky hardrock, boogie og blues, Stones-rockere som maser mer enn de svinger, et utall powerballader. 
Samt et par nye avarter: 
Powerballader av typen country (en duett med Carrie Underwood) og - grøssende fælt - musikal («Another Last Goodbye»). 

Diane Warren, Marti Fredriksen og Desmond Child har hjulpet til med å konstruere dette overlessede Frankenstein-monsteret av et «rock»-produkt. 
Det blir vel en ny turné, om ikke annet. 
Og slik går no åran. 

BESTE LÅT: 
«Oh Yeah» 

MORTEN STÅLE NILSEN 
