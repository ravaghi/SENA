«Wonderstruck» er vakker og omstendelig
Todd Haynes både skaper og gjenskaper filmmagi i sin ambisiøse fortelling fra 1920-tallets og 70-tallets New York. 

Enkelte kjenner Todd Haynes gjennom små og kunstnerisk ambisiøse filmer som Safe fra 90-tallet, før han etter årtusenskiftet ble mer tilgjengelig med sin hommage til fortidens stilepoker i både 
Far from Heaven og tv-serien Mildred Pierce. 

Også hans nyeste film, Wonderstruck, er en hyllest av fordums filmmagi, og denne gangen har Haynes et så stort budsjett at han virkelig kan leke seg. 
Med strømmetjenesten Amazon i ryggen gir han oss en to timers tidsreise mellom 1920-tallet og 70-tallets New York – to så ulike og krevende stilepoker at det må ha slukt mesteparten av budsjettet. 
Men investeringen betaler seg, i hvert fall på kinolerretet – for dette er en film som krever det aller største lerretet. 

Stillhetens univers 

Manus er av Brian Selznick, mannen som skrev The Invention of Hugo Cabret som ble filmatisert av Martin Scorsese. 
Han har her adaptert sin egen bok, med samme tittel, om 12-åringene Ben og Rose som i hver sin tidsepoke rømmer til New York for å finne ut mer om hvem de er og hvor de kommer fra. 

Rose (Millicent Simmond) er døvstum, mens Ben (Oakes Fegley) er midlertidig døv etter en ulykke, og det skaper en stillhet i denne filmen man sjelden opplever og som åpenbart er en kjærlighetserklæring til en tid da bildene levde sitt eget liv. 

Historien om Rose er rammet inn av 1920-tallets filmspråk, uten tale og i svart-hvitt. 
Hun reiser i utgangspunktet for å finne tilbake til sin mor som forlot henne til fordel for en karrière som teaterskuespiller, men kommer også på sporet av broren som jobber på Naturhistorisk museum. 
Og nettopp denne bygningen blir et bindeledd til Ben, som ankommer museet femti år senere, og søker tilflukt der. 

New Yorks vibrerende 70-tall 

Men først får han et kultursjokk i møte med et pulserende og søplete New York anno 1977, ikke så ulikt det vi ser i dramaserien The Deuce og klassikeren Taxi Driver. 
Om Haynes får frem 1920-tallets og stumfilmepokens mer tilknappede stil på en overbevisende måte i Roses historie, slår han seg virkelig løs i gjenskapingen av 1970-tallets estetikk. 

Ben får den fargerike og skitne storbyen rett i fleisen, og vi kan føle det, ja lukte det, sammen med ham. 
Haynes poetiske følsomhet gir filmen et vibrerende filmatisk vingespenn i disse scenene, og det er en kvalitet han ikke helt makter å videreføre når de to historiene for alvor nærmer seg hverandre. 

Det hviler en skygge av noe skjebnetungt over måten de to linjene i filmen møtes på, noe som forsterkes av musikken til Carter Burwell. 
Men Haynes får ikke til å gi oss en tilfredsstillende forløsning på siste delen av filmen. 
Slik det ofte er med så krevende og komplekse filmfriser, blir det de enkeltstående bitene vi sitter igjen med, og ikke det ferdige puslespillet. 

Også en film for barn 

Noen vil kanskje oppleve filmen slik jeg beskriver den som for lavmælt og «kunstnerisk» til å ha særlig appell hos barn og unge. 
Men det vil i så fall være en sterk undervurdering av barn. 
Haynes uttrykk fremstår kanskje ikke som en like stor sjarmoffensiv overfor barn og unge som Hugo, men jeg skulle tro at tenksomme og observante barn vil kunne elske denne filmen. 

For her berøres ikke bare barns jakt på familie og identitet, men også på vennskap, hva tiden gjør med oss og ikke minst: kunsten å samle på ting, gjerne rare og «unyttige» ting. 

Filmens tittel kommer fra en bok Ben finner hjemme blant morens etterlatte private saker, og som forklarer opphavet til begrepet kuratering. 
Vi er alle kuratorer, fastslås det i boken, og da handlingen forflyttes til museet og en bokhandel i New York fordypes denne ærbødige innstillingen til det å samle på ting. 

For min del smeltet jeg da Haynes gir oss et rørende gjensyn med den samme hvalen fra museet som kollega Noah Baumbach ga oss i The Squid and the Whale. 
Kort sagt: 
Wonderstruck. 
