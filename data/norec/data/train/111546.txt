Spillanmeldelse:En actionfest uten sidestykke 

Milde måne. 
Årets største og mest etterlengtede spillutgivelse innfrir de skyhøye forventningene. 

Det har vært en litt merkelig spillhøst dette her. 
Noe sviktende spillsalg i kjølvannet av finanskrisen har fått spillutgivere til å skjelve. 

I oppkjøringen til julesalget 2009 er det tilsynelatende bare plass til de tryggeste kortene, de største blockbusterne. 
Og etter over 13 millioner solgte eksemplarer av «Call of Duty 4: Modern Warfare» fra 2007, har oppfølgeren lenge fremstått som den største blockbusteren av dem alle. 

En etter en har mange av høstens kanoner blitt flyttet til neste år i frykt for å drukne i støyen fra utgivelsen av «Call of Duty: Modern Warfare 2». 
Det er som om spillindustrien har gitt opp 2009 og overlatt ansvaret for mediets velvære i hendene til en knippe gigantutgivelser. 

Tusen takk for tilliten, sier Infinity Ward, og buldrer avgårde i et rasende, kompromissløst tempo. 
Den 6-7 timer lange enspillerdelen (som er anmeldt her, anmeldelse av multiplayerdelen kommer senere) er nemlig et voldsomt angrep på sansene, en adrenalinpumpende actionfest som knapt har sett sitt sidestykke. 

Infinity Ward har i sitt fjerde «Call of Duty»-spill (de to øvrige spillene i serien har blitt utviklet av Treyarch) foredlet sin filmatiske formel. 
Du blir dyttet inn i en stramt regissert actionfest hvor ingenting er overlatt til tilfeldighetene. 

«Modern Warfare 2» har ikke ett eneste kjedelig sekund. 
Din jakt på den russiske ultranasjonalisten Vladimir Makarov, som her foregår i Russland, Kazakhstan, Afghanistan, Rio de Janeiro i Brasil, på en oljerigg og på østkysten av USA, går fra det ene gispende høydepunktet til det neste. 

VG Nett Debatt EmGe:Kanon moro spill. 
For all del gled dere. 
Har sittet de siste 8 timene og spillt og eneste som får meg vekk fra titteboksen nå er at jeg klarer ikke å konse for fem øre lenger. 
Diskuter Modern Warfare 2 her! 

Infinity Ward har simpelthen ingen tøyler. 
De sjokkerer med en kontroversiell sekvens hvor du tar del i Makarovs terrorhandlinger, de pulveriserer Washington D.C. i et inferno av eksplosjoner og kuleregn og de nøler ikke med å lede spillets hovedpersoner inn i kølsvarte skjebner. 

Men så har de også ferdighetene til å slippe seg løs og gå craaaazy. 
Infinity Ward leverer rett og slett et fantastisk stykke håndtverk, med detaljerte og troverdige miljøer, et avsindig bra lydbilde, superstram spillbarhet, tilfredsstillende våpen og et veltrent øye for hvordan de skal få spillernes hjerter til å pumpe ekstra hardt. 

Det eneste man kan si er noe diskutabelt i forhold til spillets totale kvalitet, er dybden på det du opplever. 
Historien er mest et vagt bakteppe, du blir ikke særlig godt kjent med rollegalleriet og de kontroversielle sekvensene i spillet er mer en kjapp sjokk-pirking enn et genuint ønske om å invitere til refleksjon. 

Sånn sett er «Modern Warfare 2» det mange vil kalle et «typisk spill» - pur, rendyrket underholdning - og det hadde vært interessant å se hva resultatet ville vært dersom Infinity Ward pløyet litt dypere. 

Inntil det eventuelt skjer tar jeg mer enn gjerne dette spillet for det det er - en ekstremt engasjerende og avsindig underholdende berg- og dalbane bestående av noen av de beste og kuleste actionsekvensene spillmediet noen sinne har sett. 

Eller for å si det på en annen måte: dersom dette hadde vært en James Bond-film, ville den utelukkende ha bestått av den tradisjonsrike, overdådige åpningssekvensen. 

En syv timer lang, overdådig åpningssekvens. 

PS: 
I salg fra tirsdag 10. november på PC, PS3 og Xbox 360. 
Det er sistnevnte versjon som er testet. 

PPS: 
Infinity Ward har - kontroversielt nok - valgt å droppe dedikerte servere til PC-versjonen. 

PPPS: 
Multiplayerdelen av spillet er veldig, veldig lovende, med både co-op i spillets «Special Ops»-modus og en omfattende onlinedel. 
Det vil bli gjort en egen test av denne delen av spillet. 
