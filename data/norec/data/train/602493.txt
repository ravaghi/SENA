Kreativ actionkomedie
Regissør, manusforfatter og produsent Matthew Vaughn er tilbake med en ny actionkomedie om de dresskledde agentene i Kingsman. 

Kingsman: 
The Golden Circle 

USA 2017 

Action/komedie 

Regi: 
Matthew Vaughn 

Manus: Matthew Vaughn, Jane Goldman 

Skuespillere: 
Jeff Bridges, Colin Firth, Pedro Pascal, Julianne Moore, Channing Tatum, Mark Strong, Taron Egerton, Sophie Cookson, Halle Berry 

Aldersgrense: 
15 år 

Tidligere har filmskaperen levert filmer som «Kick Ass», «X-Men: 
First Class» og «Kingsman: The Secret Service». 
Sistnevnte handler om en hemmelig, britisk etterretningsorganisasjon som stadig må redde verden. 

Filmen er basert på tegneserien med samme navn av Mark Millar og Dave Gibbons, og i den første filmen ble vi kjent med Eggsy (Taron Egerton) som blir rekruttert av Harry (Colin Firth). 

I oppfølgeren «Kingsman: 
The Golden Circle» møter heltene nye og farlige utfordringer og må søke hjelp fra sine amerikanske fettere i Statesman, som blant andre består av agentene Champagne (Jeff Bridges), Tequila (Channing Tatum) og Whiskey (Pedro Pascal). 

Som den forrige filmen, er det en fantasifull, morsom og actionpakket komedie, som stadig er litt på kanten humormessig og som byr på en rekke kreative slåsscener med blant annet lassotriks og spektakulære spesialeffekter. 

Den blir altfor lang med sine 2 timer og 21 minutter, men er du fan av actionkomedier er denne et must å få med seg. 
Ikke minst får du se Elton John som du aldri har sett ham før, og mye annet gøy som Julianne Moore som den psykopatiske superskurken Poppy Adams. 
