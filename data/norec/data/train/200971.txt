D-Link DIR-845L
En ny utgave av ruteren som peiler ut hvor signalet trengs. 

Rutere kommer i mange fasonger og utførelser. 
Noen skal ligge, andre skal stå, noen har eksterne antenner mens andre har skjulte antenner. 
Og noen få er nesten runde og skal stå på høykant, som DIR-845L fra D-Link. 

Vår erfaring er at ytelsen til ruteren ikke har noen sammenheng med designet. 
Det som betyr noe er først og fremst plasseringen. 
Bølgelengden i de frekvensbåndene som brukes til trådløst nett er såpass kort at det er god plass til utmerkede antenner inne i en liten plastboks. 

Trådløst utstyr sender vanligvis signalet i alle retninger, av flere gode grunner. 
Først og fremst fordi det gir fleksibilitet, man slipper å sikte inn sender og mottagerutstyr mot hverandre. 
Det hadde vært mildest talt upraktisk med retningsbestemte antenner når ruteren står på et fast sted og mange brukere både er i bevegelse og flytter seg mellom tilfeldige plasser i hjem eller andre miljøer. 

Men det finnes måter å styre den totale sendeeffekten på, slik at den i praksis blir mer retningsbestemt. 
Bruker man flere antenner og prioriterer effekten til de antennene som arbeider i den retningen som svarer på signalene, så kan man få bedre dekning der den faktisk trengs. 
Prinsippet er i bunn og grunn det samme som når vi selv snur oss mot en person som snakker til oss. 
Da både hører vi selv bedre og blir oppfattet bedre. 

Denne løsningen har D-Link kalt SmartBeam og er også brukt i ruteren DIR-645, som vi har testet tidligere. 

En tilsvarende teknikk brukes også i den nye 802.11ac-standarden og kalles beamforming. 
Det er en anerkjent teknikk som har blitt brukt i mange sammenhenger tidligere. 

DIR-845L bruker også denne teknikken, og forskjellen mellom DIR-645 er at DIR-845L støtter 5GHz i tillegg til 2,4 GHz. 

Felles for begge er 300 Mbps oppgitt maks overførinshastighet. 

Installasjon 

Ruteren er svært enkel å sette opp, den er allerede ferdig satt opp med SSID og passord på en lapp festet på toppen av ruteren. 

Man kobler den til, slår den på og etter kort tid kan man logge seg på det trådløse eller kommer på nett hvis man har koblet seg til med nettverkskabel. 

Man kommer rett inn i hovedoppsettet, som er D-Links velkjente grensesnitt, hvor man kan gjøre endringer eller bare godta standardinnstillingene. 
Har man dynamisk IP fra nettleverandøren trenger man ikke gjøre noe mer. 
Har man ADSL med PPPoE må man velge dette og logge seg på med passordet. 

Utover dette er det strengt tatt ikke nødvendig med ytterligere manøvrer, hvis man ikke har spesielle ønsker om prioritering av tjenester, tilgang utenfra eller restriksjoner av ymse slag. 

Ytelse 

Sammenlignet med forgjengeren ser vi at rekkevidden på 2,4 GHz har blitt påtagelig bedre i den nye modellen. 
DIR-645 hadde et stort fall i ytelse nede i kjelleren, men med DIR-845L er det nesten ingen forskjell! 

Ytelsen på 5 GHz er som forventet en god del over 2,4GHz i stua, men i kjelleren var det ikke tilstrekkelig signal til å kunne gjøre målinger. 

Sammenligner vi med vår testvinner fra Asus må D-Link bite i gresset på alle målinger: 

Konklusjon 

Vi ble egentlig litt forbauset over at ikke rekkevidden var bedre på 5 GHz, med tanke på de egenskapene D-Link skilter med på denne ruteren. 

Men på 2,4 GHz i kjelleren var ytelsen blant de aller beste vi har målt. 

D-Link DIR-845L 
