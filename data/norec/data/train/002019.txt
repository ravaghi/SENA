Første kloss i byggverket
Den elegante EPen Colosseum Drive bygger opp forventninger til Oslo-rapperen Jae-Rs neste utgivelse. 

Furuset-rapperen Jae-Rs Colosseum Drive etterlater en fornemmelse av at dette er første del av en serie. 
Fem spor som bygger opp til noe større. 

Uten sammenligning forøvrig minner Colosseum Drive både narrativt og lydbildemessig om Drakes Thank Me Later. 
Det er ektefølt, og låtene er helt klart basert på artistens premisser. 
Colosseum Drive utspiller seg i et nesten introvert landskap. 
Men det er derfor EPen treffer undertegnede; det er Jae-R som inviterer oss til rapperens private territorium, ikke omvendt. 

Det er befriende å høre en norsk artist som faktisk behersker engelsk hundre prosent. 
Honnør må også rettes til Tailors som har produsert en tydelig utgivelse. 
“When It All Falls Down” fortjener et plass i Drive-lydsporet ved en eventuell relansering, mens den lavmælte åpningslåten “Pour It Up” er et nikk til The Weeknd. 
Pianobaserte “Sandbox” er en lekker sak, og “Medicine” er EPens kanskje sterkeste bidrag. 

EPen er en passe porsjon hors d'oeuvre, første del av et syv retters måltid. 
Det er fristende å trille femmeren her, men jeg vil ha mer. 
The night is still young / why the fuck are you restless, sier Jae-R i bassline-inspirerte “Calm Down” som forøvrig runder av EPen. 

Den linjen oppsummerer Colosseum Drive som den første klossen i byggverket til Jae-R. 
Det føles i hvert fall slik. 

Bonus: Jae-R covrer Jay-Z og Kanyes "Ni***s In Paris" akustisk i Popsalongen: 
