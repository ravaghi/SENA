Flatt teater for tasser
Den lille store reisen har et så vakkert formspråk at man får lyst til å henge den opp på stueveggen. 
Men den mangler en forløsning og tydeligere utvikling. 

Sist jeg så en produksjon av Open Window Theatre på Cornerteatret, ble jeg vilt begeistret – og det var en av de fineste forestillingene for barn jeg hadde sett på en stund. 
Da iscenesatte de Gro Dahles og Svein Nyhus’ bok «Snill», og resultatet var både overraskende og originalt. 

Denne gangen har DNS vært med å produsere forestillingen som settes opp på Lille Scene. 
Forestillingen har ett- til fireåringer som målgruppe og handler om den lille fuglen Kiwi. 

Dominika Minkacz-Sira er dukkefører og reisekompis for den lodne brune fuglen som legger ut på en reise i universet i en luftballong for å blant annet å sjekke om månen er en gul ost. 
Hun møter publikum i lobbyen og forklarer de små effektivt hva som skal skje og reglene for hva som kan røres og når. 

Scenografien er absolutt nydelig, og ungene sitter på gulvet rundt den. 
Fuglen Kiwi og Minkacz-Sira utforsker innholdet i ulike kuler. 
De deles på midten, kikkes inn i, danses med, før de alle henges opp på det som ligner et stort mekanisk tre. 
Til slutt ser det ut som en versjon av planetene i Melkeveien. 

Scenebildet består av brunt, gull, beige og gult. 
Det er gjennomført og ser veldig fint ut. 
Open Window Theatre er stilsikre ned til minste detalj i kostymer og rekvisitter. 
Barna får også mulighet til å kjenne på planetene, smake på ost og leke med i forestillingen. 
Minkacz-Sira er flink å involvere barn og klarer nesten til det fulle å holde oppmerksomheten deres helt ut. 

For «Den lille store reisen» er en avmålt forestilling. 
Det er få replikker, og musikken av Jostein Avdem Fretland er hele veien mild og behagelig. 
Og her ligger også innvendingen mot «Den lille store reisen». 

Reisen den lille fuglen Kiwi legger ut på blir for flat. 
Det er for lite variasjon i møte med de ulike planetene, i bevegelsene – og den mangler en tydeligere oppbygning. 
For ikke å si vendepunkt. 
Samplingen av barnestemmene som lydkulisse fungerer veldig bra, men det kunne blitt brukt mye mer og mer helhjertet. 

Forestillingen er virkelig fin å se på, men brått er den ferdig før det egentlig kjennes som den har kommet skikkelig i gang. 
Og da mener jeg ikke at den burde vært lengre, men at det burde skjedd mer. 
