Reklamepause
«The Internship» er tidvis morsom, men har en sterk bismak av å være skamløs PR for Google. 

FILM: 
Som de ville sagt det på TV: 
Programmet presenteres i samarbeid med ... Google. 
Det søte, lille teknologiselskapet la ingen tydelige føringer på produksjonen av «The Internship», men de samarbeidet like helhjertet som det amerikanske forsvaret pleier å gjøre når actionfilmprodusenter har den rette holdningen: 
Vær patriotisk, eller kjøp ditt eget hangarskip. 

«The Internship» er en to timer lang produktplassering og Google betalte visstnok ikke fem cent for tjenesten. 
I stedet inviterte de filmskaperne til et tett samarbeid, som blant annet inkluderte fem dagers opptak i Googles hovedkvarter med hundre ansatte som statister. 
De konsulterte dessuten filmskaperne over en toårsperiode og ga dem tilgang til alt som har å gjøre med kursingen av nye ansatte (nooglers). 

Selskapet hadde ingen avtale om å bestemme filmens innhold, men en scene der to førerløse Google-biler krasjer, ble fjernet på et tidlig stadium, etter forslag fra Google. 
Er dette viktig? 
Nja, det spiller i grunnen ingen rolle om du gir dem en bit av lillefingeren når du allerede har solgt sjelen. 

På bar bakke 

«The Internship» er en film om det amerikanske arbeidsmarkedet i 2013, men ikke på den måten man kunne håpe. 
Med Vince Vaughn og Owen Wilson vet du omtrent hva du får. 
Det har gått åtte år siden de var temmelig gode i «The Wedding Crashers» og i mellomtida har begge rukket å bli både middelaldrende og under middels morsomme. 

For anledningen spiller de to selgere, Billy og Nick, som under en hyggelig kundemiddag får vite at firmaet deres er konkurs. 
Billy (Vaughn) må gi huset tilbake til banken og mister kjæresten, mens Nick får seg jobb i svogerens madrassbutikk. 
Det er Billy som skaffer dem et intervju for praktikantkurset som skal sile ut nye «googlere» - og de kommer inn. 
Deres konkurrenter er alle omtrent halvparten så gamle og nesten hele filmen går med til å lage morsomheter på grunnlag av denne generasjons- og kulturkløften. 

Klisjé-kalas 

«The Internship» er en feiring både av konkurranseinstinkt og teamarbeid og våre venner havner på lag med en pussig samling nerder som ingen andre vil leke med. 
De krangler og gjør narr av hverandre, men lærer seg gradvis å dra i samme retning. 
Vince Vaughn har skrevet manuset sammen med Jared Stern og i to sammenhengende timer prøver de å være morsomme. 
I følge mitt humormeter lykkes de ved hvert åttende forsøk. 
Jeg er åpen for at andre vil gi dem en høyere score, men man skal være over gjennomsnittet glad i bamsefar Vince og den mer svevende hippie-Owen for å synes at «The Internship» holder mål. 
Vitsene tynes til det ytterste, som i scenen der Vaughn finner opp Instagram på nytt. 

I de mer sentimentale øyeblikkene, som når eieren av en lokal pizzeria overbevises av jordnære, «people person» 
Billy om å satse på annonsering gjennom Google, skinner det igjennom at filmskaperne ikke har et snev av kritisk holdning til nettgiganten. 
Som publikum blir vi invitert til å feire at en gjeng hengivne søkere får jobb i et multinasjonalt selskap som utrydder flere jobber enn de skaper og setter opp avanserte selskapsstrukturer for å slippe å betale skatt. 
Men de har gratis lunsj og fargerike møbler, hurra! 
