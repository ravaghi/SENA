Uimotståelig fransk humor
Deilig fransk komedie om rikmann som blir pleiet av en tidligere straffedømt raner med mer humor enn medlidenhet. 

Frankrike 2011. 
Regi og manus: 
Eric Toledano og Olivier Nakache. 
Med: 
Francois Cluzet, Omar Sy m.fl. Lengde: 
1 time 52 min. 
Aldersgrense 7 år. 

Den tidligere så utagerende mangemillionæren Philippe (Francoix Cluzet) er lammet fra nakken og ned etter en paragliderulykke. 
Dagene er lange i Paris-boligen, som minner mest om Versailles-slottet. 
Da han søker ny pleieassistent, ender han via snurrige tilfeldigheter opp med Driss (Omar Sy), en gatesmart, tidligere straffedømt raner med mye humor og lite medlidenhet. 
Akkurat det Philippe trenger, skal det vise seg. 
For mot alle mulige slags odds utvikler det seg et nært og varmt vennskap mellom den forfinede overklassemannen og den soulelskende tøffingen fra drabantbyen. 
De utvider hverandres horisont slik at de begge blir bedre mennesker og får et bedre liv. 
Philippe er fanget i et både fysisk og mentalt skall, som Driss utfordrer ham ut av. 
Driss er av typen som ikke har peiling på at man ikke skal klappe mellom satsene. 
Philippe lar ham får være seg selv, men utfordrer ham til å foredle seg selv. 

Historien er basert på virkelige personer og hendelser, og i dette tilfellet er det et kvalitetsstempel. 
Det hadde bare vært for drøyt om noen hadde diktet opp denne utrolige historien og disse to uimotståelig skjønne kompisene. 

«De urørlige» er en forfinet, fransk film fortalt på Hollywood-måten. 
Ambisjonen er å røre oss og underholde oss, og da er ingenting mer effektivt enn filmbyens feelgoodformel. 
Men den visuelle stilen, den lune humoren og usedvanlig sterke skuespillerprestasjoner løfter «De urørlige» til en helt fantastisk opplevelse. 

Sannsynligvis lager Hollywood en egen versjon av denne historien, med Dustin Hoffman eller Al Pacino som rullestolbundet millionær og Will Smith eller Jamie Fox som pleier. 
De kommer til å smøre tjukkere på og blir derfor helt sikkert ikke så skjønn som franske «De urørlige». 
