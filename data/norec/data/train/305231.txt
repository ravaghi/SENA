Dig Deeper må grave enda dypere neste gang
Bergensband albumdebuterer med rufsete countryrock. 

ALBUM: 
Da jeg i fjor hørte ep-en «Yet You Give Me (The Blues)» med låten «Memphis» (femmer i Dagbladet), fikk jeg noe av den samme følelsen som da jeg satte på ep-debuten til Madrugada, bare kalt «Madrugada ep», i 1998. 

Vi vet alle hvor store Madrugada ble, uten at jeg tør spå noe som helst om bergensbaserte Dig Deeper. 

Eksklusivt 
Nå foreligger debutalbumet «August Afternoon» digitalt og på vinyl, i 500 eksemplarer - i likhet med ep-en med håndlaget og nummerert cover («Madrugada ep» ble for øvrig også gitt ut i begrenset opplag og nummerert). 

Det skal være gjennomført og eksklusivt! 

Stadige utskiftninger Dig Deeper har eksistert siden 2008, og har allerede gjennomlevd flere utskiftninger. 
Men vokalist, gitarist og låtskriver Einar Kaupang har holdt fortet. 

Debutalbumet tar opp tråden fra ep-en. 
Åpningen «Fifteen» har akkurat den barske blandingen av countryrock, americana og psykedelia som ep-en innvarslet, med hoggende gitar og ditto munnspill. 

Rufsete 
Det er rufsete og litt vindskeivt og sjarmerende, som på «You Looked Great That Year». 
«Hello» er en ok ballade, men verken den eller tittellåten har mer særpreg enn at Tommy Tokyo spøker i bakgrunnen. 

Låtene holder ikke like god kvalitet hele veien, og det skorter litt på den kreativiteten som løfter suverene «Memphis», som også her - i ny versjon og miks - er beste låt. 

Men lovende? 
Ja, bevares. 
Det beviser nettopp «Memphis». 
