VM-maskoten er fartsglad og dumdristig
Apa fra Vennebyen er som flere av sykkelsportens VM-maskoter hentet fra moralfortellinger. 
Selv om han opptrer ubetenksomt, har han litt å lære oss. 

Apa fra Vennebyen er ikke valgt som maskot av Sykkel-VM i Bergen på grunn av verdiene han står for. 
Hvis jeg forstår markedssjef Helge Stormoen rett, er han valgt for å støtte den lokale bedriften City of Friends AS, som forvalter merkevaren, for at regionen vår skal sitte igjen med størst mulig profitt etter VM (BT 16.01.17). 

I anledning VM slippes det naturligvis en ny bok fra Vennebyens univers. 
Pussig nok er ikke handlingen spesialskrevet for anledningen. 
Men for de fleste som kjøper bøker til aldersgruppen to til fem år, holder det nok dersom tittelen oppleves som aktuell. 

«Sykkel-action i Venneskogen» er basert på episode 22 i den animerte TV-serien, du finner den på Youtube som «Extreme Biking». 
I likhet med øvrige episoder kan også denne niminutteren betraktes som reklame for alle produktene i Vennebyens sortiment. 
Boken stiller på lik linje med ballonger, svettebånd og puslespill. 

Det handler om Mia, Morten og kaninen Jumpi på en sykkelbane. 
Dels utfører de kule triks, dels gjør de fornuftige øvelser som skal lære dem bedre kontroll over syklene. 
Mens spektakulære triks løfter filmen, blir jeg her mer fristet til å teste ut de realistiske øvelsene: 
Hvem kan sykle langsomst uten å sette en fot i bakken? 

Bildene ligner på TV-seriens 3D-animasjoner. 
De er umiddelbart gjenkjennelige og dermed salgbare, serien er tross alt en av Norges største suksesser med distribusjon til over 200 land. 
Eller som det står på hjemmesiden til Vennebyen: 
«figurer og miljøer [er] fremstilt i en moderne og fargerik stil, tilpasset et internasjonalt familiemarked.» 

Dessverre ender gjerne den som vil tekkes flest mulig opp med et pregløst resultat. 
Alle trær og sykler er like. 
De er hvilke som helst trær og sykler. 
Jeg mister lysten til å dvele ved bildene og kjenner ingen trang til å flytte inn i denne byen. 
Samtidig må vi kritikere huske at for toåringer fins det knapt klisjeer. 
De møter det meste for første gang. 
Enkelheten gjør det lett å fokusere på det viktigste. 

Apa er politiaspirant og seriens uforutsigbare element. 
(Til voksne som får uheldige assosiasjoner til en ape i politiuniform: 
Husk at han som oppfant Apa er politimann selv.) 

Nå dukker Apa opp på sykkelbanen for å sjekke sikkerheten. 
Han faller for fristelsen til å teste hoppet. 
Naturligvis går det galt. 
Mia blir igjen hos Apa, «for man skal aldri la en skadet person være alene!» 
De to guttene får i oppdrag å varsle henholdsvis foreldre og ambulanse. 
Disse kjønnsrollene fungerer selv i Saudi-Arabia. 
Uansett – barna tar ansvar og viser inspirerende handlekraft. 
Dessuten får vi vår faste dose utrykning for fulle sirener. 

Apa føyer seg fint inn i rekken av sykkel-VMs maskoter. 
Toscana valgte Pinocchio som får lang nese av å lyve, mens Doha satset på en høymoralsk hare, en slik arabisk barnelitteratur bruker til å oppdra barn. 
Bergen har valgt en ape som er fartsglad, ubetenksom og dumdristig, men som mener godt, innrømmer sine feil og rydder opp etter seg – på forbilledlig vis. 

Lesetips: 
Bildeboken «Sykkelløpet» av Max Estes (Cappelen Damm) gir kort innføring i landeveissykling for de aller minste – med stemningssterke illustrasjoner inspirert av vestnorsk landskap. 
