Acer Iconia Tab W500
Windows 7 er bra. 
Windows 7 på nettbrett? 
Ikke fullt så bra. 

Barn liker å få ting til å høre sammen som gjerne ikke hører sammen. 
Det er derfor du av og til kan høre lekehammeren smelle mot ting den absolutt ikke skal smelle mot, for eksempel for å få puslespillbiten til å innrette seg, selv om den egentlig hører hjemme et helt annet sted. 

Det tar oss til dette nettbrettet. 
Acer Iconia Tab W500 er kun ikonisk i den forstand at den blir et godt eksempel på hvorfor ett operativsystem gjerne hører hjemme på en PC, mens et annet operativsystem trives best i et nettbrett. 

W500 kommer med Windows 7, og da mener vi ikke en ufullstendig eller nedstrippet versjon: 
Den kommer med Windows 7. Acer har forsøkt å gjøre overgangen fra PC til brett så smertefri som mulig, blant annet gjennom et skjermtastatur og noen ekstra snarveier, men på samme måte som Ibux eller Paracet bare fjerner symptomer, og ikke det som faktisk forårsaker symptomene, klarer ikke disse små grepene redde nettbrettet fra et liv som bastard. 

For tung - for tykk 

Av og til kan utseendet skjule at innsiden ikke tåler dagens lys (tror du neandertalerne i Paradise Hotel hadde kunnet slippe ut den ene ordprompen mer stinkende enn den andre på TV hvis de hadde vært støgge?), men dessverre: 
Iconia Tab W500 gir oss ikke mye å jobbe med. 

For det første er den tung. 
Nesten ett kilo veier det sorte beistet, noe som er rundt 400 gram tyngre enn for eksempel Apples iPad 2 og nye Samsung Galaxy Tab 10.1, selv om også disse to har skjermer på rundt ti tommer. 

For det andre er den tykk, rundt halvannen centimeter for å være presis. 
Det merkes, og kombinert med vekta er den ikke spesielt komfortabel å manøvrere i sofaen. 
Tar du den med deg ut merkes vekta og den klønete størrelsen enda bedre. 
De 400 ekstra grammene og den tykke formfaktoren er faktisk betydelig i nettbrettsammenheng. 
Plastfølelsen like så, og det hjelper heller ikke på helhetsinntrykket. 

Gode spesfikasjoner, men hvor ble harddiskplassen av? 

Spesifikasjonene er derimot hyggelig lesning. 
Den har en såkalt tokjerneprosessor fra AMD på innsiden, i tillegg til to gigabyte internminne, SSD-disk på 32 gigabyte, to USB-porter (hvor du blant annet kan koble til vanlige USB-enheter som mus, tastatur, skriver og liknende), SD-kort-plass, én HDMI-port for tilkobling til for eksempel TV, og altså en 32-bits versjon Windows 7. 

Fint er det også at en får med en light-versjon av blant annet Microsoft Office. 
Fullt så hyggelig er det dog ikke at McAfees virus- og styggedomsprogramvare maser og maser de første timene vi bruker brettet. 

Harddiskplassen er likevel mindre enn du tror. 
Rundt halvparten av lagringskapasiteten går med til operativsystemet, som betyr at brukeren fritt kan disponere rundt 16 gigabyte. 
Med minnekortplass der du kan sette inn kort på inntil 32 gigabyte er dette likevel ikke noen katastrofe. 

Batteriet svikter 

Oppløsningen liker vi. 
W500 har 1280x800 punkter fordelt på det som ser ut til å være et 16:10-format. 
Som på de fleste nettbrett er kontrastplata til skjermen ansvarlig for at du ser mer av deg selv enn du kanskje liker når innholdet på skjermen blir mørkt, og lesbarheten ute i sola er som forventet heller dårlig. 

Batteritiden er en stor skuffelse. 
Den oppgis til mellom "fire og seks timer", men utfører du oppgaver som krever litt ressurser, som avspilling av video, er du raskt nede på firetallet. 
Et nettbrett som er stort, veier et helt kilo, og som bare holder i fire timer når en skrur på filmen står i skarp kontrast til for eksempel betydelig lettere og tynnere iPad 2, som også kan skilte med blant annet ti timer videoavspilling. 

Derfor går det skeis 

Tanken er jo god, og det er selvfølgelig derfor Acer gjør et forsøk: 
Tenk om du kan flytte alle programmene du kjører på din vanlige PC over på et nettbrett. 
Tenk så praktisk - og det ville det jo vært. 
Problemet er bare at en berøringsfølsom skjerm ikke er en PC med mus og tastatur, og det gir visse utfordringer for et nettbrett som W500. 

Brettet mislykkes blant annet på noe så banalt, men likevel fundamentalt, som tastaturet. 

Når en klikker i et adressefelt på en nettleser, da forventer en umiddelbar tilgang til et tastatur. 
Det finnes ikke så mye annet en ønsker å gjøre i et tekstfelt enn å skrive tekst (med unntak av å kopiere teksten, naturligvis, men det bryter ikke med det vi påstår her). 
På W500 kommer det kanskje, men ikke alltid, opp et tastatur-ikon idet en velger et tekstfelt. 
Så må du trykke en ekstra gang på ikonet for å få opp tastaturet i full størrelse. 
Så kan du skrive. 
Men tastaturet forsvinner ikke selv om du trykker "retur", slik du gjerne forventer at det gjør i en nettleser på et nettbrett. 
Dermed må du lukke tastaturet manuelt, før du kanskje igjen må hente det opp neste gang du skal skrive inn en URL. 

Og så videre. 
Rett som det er markeres dessuten ikke tastetrykket på skjermen, og en må bare håpe en traff riktig tegn. 

Dette er rett og slett dårlig grensesnitt, og et symptom på at forskjellen på berøringsfølsomme skjermer og en vanlig PC ikke har sunket inn hos produsenten. 
På et nettbrett veksler man stadig vekk mellom tekstskriving og andre aktiviteter, og flyt er derfor alfa og omega for brukerglede. 
En slik flyt finner vi ikke her. 

Litt morsomt - men bare i begynnelsen 

For all del, det er morsomt å kunne kjøre Photoshop på et nettbrett, men det er bare morsomt de første gangene - fordi det er mulig. 
Pekeren er ofte ikke presis nok til de ganske små ikonene som finnes i endel Windows-programmer, og dermed bommer en gjerne på ens opprinnelige valg. 
Likevel treffer en overraskende ofte riktig, så presisjonsnivået på skjermen er åpenbart høyt. 

Skjermbildet er låst til enten landsskaps- eller portrettmodus, og ønsker du å variere mellom de to må du inn i skjerminnstillingsmenyen til Windows. 
Det finnes ingen automatisk måte å veksle mellom landskap og portrett. 

De evinnelige Windows-oppdateringene slipper du heller ikke unna, og når det er gjort må nettbrettet gjerne gjennom en omstart. 
Dagen da denne artikkelen ble skrevet ferdig var vi igjennom hele to runder med systemoppdateringer, og det tar tid å både starte og omstarte W500 - vi målte oppstartstiden til et drøyt minutt. 
Det er ikke ille til å være en PC, men på et nettbrett er det dessverre en evighet. 

Videotrøbbel 

Du kan naturligvis koble til både mus og tastatur til brettet, men det høres kjent ut, ikke sant? 
Det er fordi det gjerne er slik en bærbar PC ser ut. 
Spørsmålet blir da hvorfor en skal gjøre dette til et prosjekt i det hele tatt? 
Google og Apple har etter vår mening tenkt helt riktig når de har laget sine operativsystemer til nettbrett (nesten) fra grunnen av. 
Ulike oppgaver krever ofte ulike verktøy. 

Det finnes svært små og relativt slanke laptoper som vil prestere minst like bra som dette brettet, og som, ikke minst, gjør bruken av Windows 7 betydelig mindre slitsom. 
Når batteritiden i tillegg lider så kraftig som den gjør i dette tilfellet, ser vi rett og slett ikke noe poeng i å gjøre et komplett PC-operativsystem nettbrettvennlig. 

Overraskende nok sliter Iconia Tab W500 kraftig med å spille selv de mest beskjedne HD-videoene (720p). 
De blir møtt med hakking og hikke, og den ene av videoene vi kastet W500s vei truet nesten med å fryse vår foretrukne videoavspiller (VLC). 
Det er for dårlig. 
Når en beskjeden Samsung Galaxy Tab takler HD-videoer i 1080p-oppløsning på strak arm virker det veldig rart at ikke W500 tåler 720p. 

Konklusjon 

Til syvende sist blir spørsmålet om hva som definerer et bra nettbrett et spørsmål om hva en subjektivt mener et nettbrett skal være. 
Nesten et ideologisk spørsmål, altså, som med så mye annet der personlige preferanser er involvert. 

Hvis en mener, slik jeg gjør, at et nettbrett skal være enkelt i bruk, lett å ta med, ha (over gjennomsnittet) bra batteritid og i det hele tatt skille seg ut fra bærbare PCer på en måte som gir dem markante fortrinn, så er dette et mislykket forsøk på å lage et nettbrett. 

Iconia Tab W500 er et forsøk på å forene to verdener som ikke uten videre lar seg forene, da må en i så fall bake nettbrett-tankegangen inn i Windows 7 med betydelig større overbevisning enn tilfellet er her, kanskje med hjelp fra Microsoft selv. 
På den annen side: hva er oddsene for at Microsoft utvikler sitt eget nettbrett-operativsystem basert på Windows Phone 7, et allerede mobilt OS? 

Problemet er altså ikke Windows 7 som sådan, eller at programmer ikke framstår i best mulig lys på en såpass liten skjerm. 
Problemet er heller at basisen sitter så dårlig, det vil si de dagligdagse tingene som til tross for at de gjør så lite av seg, likevel er så viktig. 
W500 er ikke spesielt tregt når en manøvrerer seg gjennom Windows-menyene, men oppstartstiden er altfor lang, batteritiden altfor dårlig, og teksthåndteringen altfor irriterende. 
Legg til dårlig videohåndtering, tyngden og at noe så enkelt som å scrolle opp og ned en nettside ikke er i nærheten like uanstrengt som på et bra Android eller Apple-nettbrett, så blir dette ganske traurig. 

Det betyr ikke nødvendigvis at ikke W500 vil få sine tilhengere. 
Det finnes helt sikkert noen der ute som ønsker å ta med seg Windows-programvaren ut i verden, og som er villig til å innfinne seg med kompromissene W500 krever av brukeren. 

Vi, derimot, foretrekker litt mindre motstand fra nettbrettene. 

Acer Iconia W500-C52G03iss (LE.RHC02.029) 
