Spillanmeldelse:«Wii Play: Motion» 

(VG Nett) 
«Wii Play: Motion» er bare middels morsomt, altfor likt sine forgjengere til at du trenger det i samlingen. 

Wii-en gir uante muligheter for morsomme spill og spillemåter, og jeg har hatt høye forventninger til hvert spill som har kommet. 
Jeg elsket Wii Play og Wii Sports, og håpet kvaliteten på spillene bare ville fortsette å stige. 
Og så ser det dessverre ut til å gå motsatt vei. 

Spillet ser ikke så verst ut på pakken, selv om jeg allerede her begynte å lukte gammelt nytt. 
Det følger med en rød Wii-kontroller (med Motion Plus) som du skal bruke på ulike måter i de forskjellige minispillene. 

Du kan for eksempel bruke den som en hammer for å slå små skadedyr i hodet, som en paraply for å seile med vinden, som et redskap for å få opp skatter fra havbunnen, som spøkelsesfanger og til å balansere iskremkuler med. 
Det er selvsagt lagt opp til at man skal samarbeide (det er gørrkjedelig å spille alene) - opp til fire spillere kan spille samtidig. 

Det høres kanskje morsomt ut? 
Spillene er ikke direkte kjedelige, og heller ikke dårlige. 
Alt er «som det pleier å være» - og det er hele problemet. 
Dette har vi gjort mange ganger før! 

Det begynner å gå på repetisjon, konseptet er utvannet og føles samtidig litt utdatert. 
Det har kommet nye bevegelseskonsoller på markedet siden de første Wii-spillene, som er mer enn fullverdige konkurrenter. 

Spillet føles også kort. 
Det er tolv minispill totalt, og fordi ingen av dem fenger interessen min spesielt, går jeg raskt videre. 
Og runder av hele spillet. 

Det mest originale minispillet er «Spooky Search». 
Det går ut på at du skal fange spøkelser som har kommet inn i rommet gjennom tv-skjermen. 
Som en ekte «ghostbuster» må du fange dem og dra dem tilbake til tv-skjermen. 

Når de hadde en slik ide for hånden - kunne de ikke ha rendyrket den og laget et spøkelsesspill, i stedet for denne «tilleggspakken»? 

PS: 
Minispillene er utviklet av en rekke selskaper med et forhold til Nintendo: ARZEST, Chunsoft, Good-Feel, Mitchell Corporation, Nd Cube, Prope, Skip Ltd. og Vanpool. 

Wii PLAY: 
MOTION Plattform: 
Wii Genre: 
Partyspill Alder: 7 Utvikler: 
Diverse Utgiver: 
Nintendo 
Mer info 
