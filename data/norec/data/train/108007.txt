Annie:«Anniemal» 

(679 Recordings/Warner) 

Sterk, spennende og dansbar debut. 

Annie fra Bergen blir en av høstens store utfordrere med debutalbumet «Anniemal», hvor hit'en «Chewing Gum» følges opp med flere hypnotiske poplåter. 

Bergensmusikeren og DJ'en Anne Lilia Berge Strand (26) kommer fra klubbmiljøet, men hun har lagt igjen alle sære undergrunnstilbøyeligheter hjemme. 

På «Anniemal» finnes det ingen hemmelige koder som nesten bare innvidde klarer å knekke. 

Annie har levert et album som mange kan glede seg over, enten de står i dusjen eller på dansegulvet. 

Noen mener at Annie driver med pop-disco, og det er greit nok, men merkelapper er ikke så viktig når det gjelder «Anniemal», som er et lekent, lettbent, frodig og variert album med drag av elektronika, house og funk. 

Annie er ingen stor sanger, men den lyse og høye helium-stemmen hennes er som skapt for de nesten naivt enkle og irriterende catchy låtene. 

Fem år gamle «Greatest Hit», som i sin tid ble presset opp i et begrenset opplag, er selvfølgelig med, ettersom den ble produsert av Tore «DJ Erot» Kroknes, kjæresten til Annie som døde av en medfødt hjertefeil. 

Röyksopp har signert flotte «Heartbeat», men de tøffeste sporene på albumet er den grovkornede og fuzz-skurrende «Happy Without You», speisa «Come Together» og de nydelige elektronika-balladene «No Easy Love» og «My Best Friend». 

Annie er i Storbritannia blitt omtalt som en skandinavisk utgave av Kylie Minogue, men det er i beste fall en grov underkjennelse av en musiker og artist som forener det dansbare, sofistikerte og umiddelbare på nesten genialt vis. 

Albumet er i salg fra 27. september. 

ESPEN A. HANSEN 
