Skyt ikke hunder!
Lavmælt thriller med etisk problemstilling som ender opp i hardtslående blodgørr, med en Brian Cox i godt slag 

HANDLER OM: 
Tre unggutter opptrer hoverende og truende overfor en eldre mann og hunden hans, Red. 
En av gutta skyter hunden. 
Eieren vil ha rettferdighet, først og fremst i form av tilståelse og unnskyldning. 
Det viser seg å være en utfordrende oppgave i et redneck-miljø der både det verbale og det våpenmessige kruttet sitter løst. 
Gradvis utvikler mannens hevntokt seg til en orgie i vold. 

DOM: 
Hva du enn begår av forbrytelser, så drep aldri en annen manns hund. 
Fra å være et lavmælt og etisk drama eksploderer «Red» i hardtslående blodgørr. 
Det gir historien et litt underlig sprik, noe som kanskje skyldes at to regissører har vært involvert i prosjektet. 

Likevel blir man fanget inn i den lavmælte, lett suggererende stemningen av underliggende uro. 
Det skyldes først og fremst en Brian Cox som er overbevisende troverdig i rollen som eldre, ensom mann; en fyr som har lært seg å leve med en familietragedie, og som har begrepet sannhet som livsledsager langt inn i ryggmargen. 
I stedet for å gå bananas av raseri når hunden brutalt blir skutt, så finner han fram til den beste hevnen; å få de tre gutta til å stå fram som angrende syndere. 
Med effektive og ørsmå nyanser, viser Cox en mann hvis stahet og indignasjon vokser i takt med motbøren han møter fra guttenes familie og også fra myndighetene. 
Man er tilskuer til et interessant og pirrende moralsk drama, der samfunnsmessige og familiære skakkheter ulmer hett under overflaten. 

Trygve Allister Diesen har med stø hånd halt filmen i land, godt assistert av blant andre fotograf Harald Paalgaard. 
Skuespillerprestasjonene er jevnt over av høy karakter i denne lavmælte thrilleren som skjemmes av en splatter-lignende slutt. 

BORGHILD MAALAND 
