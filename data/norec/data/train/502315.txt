Den første olje
«Lykkeland» er en fin og stemningsfull serie, men med ujevne episoder. 

1960-tallsbyen Stavanger er grå og sliten, men gjøres fargerik av mønstrede skjorter og flashy amerikanske biler. 
Det drikkes cola og spises spaghetti a la capri, begge deler rett fra boksen. 

Jukeboxen byr på både beat og norske viser. 
Stemningen sitter fra start og holder hele veien ut. 
Men spenningen er ikke like konstant gjennom de åtte episodene. 

Den mye forhåndsomtalte NRK-serien «Lykkeland» handler om oljeeventyret i Stavanger og konsekvensene oljefunnet i 1969 hadde for både byen og folkene i den. 
Vi følger primært fire unge mennesker som alle får livene sine endret og sammenflettet av det som skjer. 

Den sjarmerende texaneren Jonathan Kay (Bart Edwards) er advokat for Phillips Petroleum og sendes til Stavanger for å avslutte boringen etter olje. 
Han overbevises snart av en annen amerikaner til å gjøre et siste forsøk. 

I starten virker amerikanerne komiske - vi snakker sørstatstwang, lisseslips og cowboyhatter. 
Men etterhvert blir man vant til både cowboy- og 1960-tallsstilen. 

Anna Hellevik (Anne Regine Ellingsæter) kommer fra en fattig bondefamilie, men er forlovet med Christian Nyman (Amund Harboe), en redersønn og nordsjødykker. 
Anna får seg jobb som sekretær på ordfører Arne Rettedals (Vegar Hoel) kontor. 

Anna får innsikt i det politiske spillet og spenningene mellom nordmenn og amerikanere, både før og etter oljefunnet, og opp mot stiftelsen av Statoil i 1972. 

Christians familie er i knipe - de lever av fisk, men havet ser ut til å tømmes. 
Reder Fredrik Nyman (Per Kjerstad) forsøker å skåne sine ansatte som best han kan, men konen Ingrid (Pia Tjelta) takler nedgangen dårlig. 

17 år gamle Toril Torstensen (Malene Wadel) tilhører bedehusmiljøet, og jobber på Nymans fabrikk. 
Hun har blitt gravid med en av amerikanerne som på grunn av oljemangelen forlater Stavanger, og må nå klare seg helt selv. 

Det er altså mye som står på spill for mange. 
Ikke alt handler om oljen - men alt påvirkes av den. 

Likevel er episodene litt ujevne. 
I enkelte av dem er det spennende, nesten isolerte hendelser, mens i andre er linjene litt rotete, og mangler den helt tydelige fremdriften. 
Ofte fordi det er for forutsigbart hvilke valg karakterene vil ta, og hva som vil skje. 

Det er også enkelte hendelser som ikke får de konsekvenser det legges opp til. 
For eksempel blir en handelsavtale i gråsonen lagt merke til, og det nevnes at den skal undersøkes nærmere. 

Det virker en stund som den skal bli viktig, men så følges det ikke videre opp, nevnes ikke igjen. 

Vi henger likevel på hele veien, på grunn av karakterene. 
Det er spesielt godt å se flere sterke, flerdimensjonale kvinnekarakterer i en tid hvor de ikke alltid får være det. 

Jeg skulle bare ønske det ble brukt like mye energi på å pusse og vri på karakterenes historier, som på de blankpolerte amerikanske bilene. 
Da kunne «Lykkeland» blitt virkelig bra. 
