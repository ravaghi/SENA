TEST:Mazdas beste 3'er 

Vi har testet den klart beste utgaven av Mazdas kompaktklassebil. 

Mazda 3 er som en ganske stor bil i klassen. 
446 centimeter måler den og er med det eksempelvis 26 centimeter lengre enn Volkswagen Golf. 
Den ganske store fronten underbygger det litt kraftige inntrykket designen gir. 

Mazda 3 kommer med fire motorer til Norge, to bensinmotorer og to dieselmotorer. 
Bensinmotorene måler 1,6 og 2,0 liter og yter henholdsvis 105 og 150 hestekrefter. 
Sistnevnte har automatgir som standard, men en manuell versjon er også tilgjengelig og da er motoren finpusset litt og gir 151 hestekrefter. 
Den har da også start-stopp-teknologi. 

Dieselmotorene er på 1,6 og 2,2 liter. 
Sistnevnte yter hele 185 hestekrefter og blir dermed trolig lite aktuell her i Norge med en startpris på 361.000 kroner. 

1.6 DE 

Merkelig nok har Mazda opplyst at man forventet størst salg av den lille bensinmotoren på det norske markedet. 
Dieselmotoren som fremstår langt mer moderne og attraktiv koster bare 6.000 kroner ekstra og starter på 227.000 kroner. 
Det er en slik bil vi har kjørt og kan skrive under på at det er unødvendig å se etter noen annen motor i denne bilen. 
Den lille dieselmotoren er klart å foretrekke fremfor de andre med tanke på pris, ytelser og karakter. 

Trivelig motor 

0-100 kilometer i timen går på 11,0 sekunder og ute på veien oppleves den som ganske så frisk med litt ekstra trykk på mellomregisteret. 
På de laveste og høyeste turtallene henger den også greit med, men som i de fleste dieselmotorer bør du har 1.500 omdreininger før mye begynner å skje. 

Motoren er støysvak og går mykt i alle norske hastigheter. 
Selv om girkassen bare har fem trinn, er utvekslingen såpass veltilpasset at man ikke savner et sjettegear veldig, selv på motorveien. 
5 gir er likevel et lite minus i boka i dag. 
Girskiftene glir også lett og presist. 

Forbruket ligger på 0,44 liter per mil og CO2-utslippet på 119 gram. 
Det er omtrent der lista ligger i denne klassen nå. 

Trygg 

Kjøreegenskapene i nye Mazda 3 er betryggende og gode, men ikke veldig underholdende. 
Dette er ikke blant de aller sportsligste og morsomste bilene i klassen. 
Under vanlig kjøring virker den for så vidt spenstig nok med en ganske kvikk styring og et passe stivt fjæringsoppsett, men styringen er ganske følelsesløs og balansen normalt understyrt og dermed ikke egnet til å begeistre utover det normale. 

Fin komfort 

Da er fjæringskomforten mer imponerende. 
Mazda 3 beveger seg bortover veien på en harmonisk måte, også når det er litt humpete. 
Sammen med en sterk motor og et ganske behagelig støynivå blir komforten denne bilens sterkeste side rent kjøremessig. 

Blindsonevarsling 

Betjeningen av ulike funksjoner i interiøret går også greit og kvalitetsfølelsen er OK, men heller ikke noe mer. 
Materialene er litt simplere enn i de beste bilene i klassen. 
Én ting imponerer imidlertid og det er at Mazda har fått på plass blindsoneovervåkning. 
Dette er riktignok bare standard på det høyeste utstyrsnivået Sport, men er også tilgjengelig i to ulike utstyrspakker til en OK pris. 
Systemet varsler når du har biler i blindsonen og det kan være kjekt om du kjører mye på sterkt trafikkerte fire- eller seksfeltsveier. 

Ikke maksimal utnyttelse 

Plassmessig har Mazda3 et godt utgangspunkt i de rause ytre målene, men plassforholdene innvendig oppleves ikke noe spesielt bedre enn det man er vant med i kompaktklassen. 
Baksetet burde holde fint for de fleste voksne, både hva gjelder takhøyde og beinplass. 

Mazda 3 har mange konkurrenter å måle seg mot. 
Blant de tøffeste finner man biler som Volkswagen Golf, Opel Astra og Peugeot 308, for å nevne noen. 
I tillegg er helt nye utgaver av biler som Ford Focus og Citroën C4 på vei. 
Det er med andre ord vanskelig å hevde seg her. 

Mangler klare styrker 

Karakteristisk for Mazda 3 er at det er en bil uten større svakheter, men også uten virkelig sterke sider. 
Den må se seg slått av opptil flere konkurrenter på de fleste viktige enkeltområder. 
Dermed blir den litt vel gjennomsnittelig og ordinær for å nå helt opp hos oss. 
Den er på ingen måte noen dårlig bil, men heller ikke sterk nok til å ta ledelsen i denne harde klassen. 
Til det mangler den noen virkelig sterke kjøpsargumenter 
