Får tatt ut potensialet
Robert Smith-Hald imponerer på debuten. 

CD: Robert Smith-Hald (41) fikk ikke tatt ut potensialet sitt i TV 2s «Norske talenter», men det gjør han til fulle på debutalbumet «Innocence Said». 
Amerikaneren kom til Bergen som 15-åring, etter å ha vokst opp i en religiøs sekt uten tv og radio. 

Plata er et oppgjør med sekten, samtidig har den spesielle oppveksten sørget for mye inspirasjon. 
Smith-Hald har også hørt mye på Bob Dylan, Bruce Springsteen og kanskje John Mellencamp - og «Jesus» kunne vært en Tom Pacheco-låt. 
Men - alle de 13 sterke låtene er signert Smith-Hald. 
I ryggen har han produsent Eirik Grønner og bandet Fusa?s Finest. 
At Kurt Nilsen korer og spiller trommer (!) på «On And On», er mer kuriøst enn viktig. 

Sceneskrekken har holdt ham tilbake, men nå bør scenen ryddes for denne fine representanten for det vi en gang kalte rootsrock. 
