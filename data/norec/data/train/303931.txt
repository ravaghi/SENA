Tar opp arven etter Metallica
Walisiske 
Bullet for My Valentine har mye klassisk metal i blodet. 

||| 
ALBUM: 
I sine beste stunder er tredjealbumet til Wales-gjengen Bullet for My Valentine en bra pekepinn på hvordan moderne kommers-metal bør høres ut i dag. 

Direkte og velartikulert, men kanskje viktigst av alt — spekket med ungdommelig entusiasme og en passe ufordragelig selvsikkerhet. 

Musikalsk sett holder «Fever» stien rein mer eller mindre fra start til mål, med toppene i «Your Betrayal» og «Alone». 

Varemerket til Bullet for My Valentine ligger i gitararbeidet, både i de karakteristiske Judas Priest- og Iron Maiden-inspirerte melodiene, men også den kjappe «Master of Puppets»-akige riffingen. 

Det store ankepunktet ligger i tekstene. 

Matt Tuck serverer den ene rødmefremkallende linjen etter den andre om svik og kjip kjærlighet. 

Klarer du å lukke ørene for nødrim og banaliteter som «You don't bring me pleasure, you just bring me pain», skulle det meste være i skjønneste orden. 
