Et veldig nordisk gys
Joachim Triers første grøsser ligner ikke stort på grøsserne du er vant til. 
Men den er vel så skummel. 

GRØSSER 

"Thelma" 

Norge 2017 

Regi: 
Joachim Trier 

Manus: Eskil Vogt, Joachim Trier 

Skuespillere: 
Eili Harboe, Kaya Wilkins, Ellen Dorrit Petersen, Henrik Rafaelsen 

Aldersgrense: 
15 år 

De foregående filmene til Joachim Trier, Norges kanskje mest stilsikre filmskaper, har enten vært relasjonsdramaer ("Reprise"), karakterstudier ("Oslo, 31. august") eller en blanding av de to ("Louder Than Bombs"). 
"Thelma" er hans første sjangerfilm. 
Helt ulik de andre er den likevel ikke. 

For eksempel spiller Oslo en viktig rolle også her. 
Det er hit Thelma (Eili Harboe) kommer for å studere. 
Thelma fremstår som selve definisjonen på et gudsord fra landet – oppvokst i et strengt kristent miljø, forknytt i møte med storbyens fristelser, raskt på telefonen til far når hun har pushet grensene – men bærer også på krefter hun verken forstår eller kan kontrollere. 
Når hun forelsker seg i en jente, begynner foruroligende ting å skje. 

Triers grøsser er full av religiøs angst og nordisk melankoli – det er mer nærliggende å tenke på Ingmar Bergman enn Stephen King, for å si det sånn – men mange av bildene han gir oss er ren marerittføde: anfallet i MR-scanneren, den penetrerende slangen, babyen fanget under isen. 

Lenger unna mainstream-horrorens simple sjokkeffekter er det vanskelig å komme. 
