Dirty Pretty Things:«Waterloo To Anywhere» 

(Vertigo/Universal) 

Han som ikke er Pete Doherty prøver seg på ny. 

Stakkars Carl Barat vil for alltid slite med stempelet som den nest mest kjente i The Libertines. 
Ikke like pen som eks-kollega Pete Doherty, og heller ikke like talentfull - hverken hva vokal, låtskriving eller narko-forbruk angår. 

Men han har åpenbart et bedre grep om tilværelsen i kjølvannet av The Libertines' endelikt, og med sitt nye band puster han brukbart med liv i britrocken hans gamle band gjorde så forfriskende. 
Vi hører ekko av de britiske mod-bandene fra tampen av sekstitallet, men mest av alt er Dirty Pretty Things inspirert av de snillere punkgruppene fra slutten av syttitallet. 

Det barker brukbart, likevel er det vanskelig å få øre på en klar identitet her. 
Det beste hadde kanskje vært om Barat og Doherty greide å finne sammen igjen, selv om Arctic Monkeys for lengst har overtatt tronen som britenes fremste poptradisjonsutviklere. 
