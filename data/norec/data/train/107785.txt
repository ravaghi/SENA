The Beatles:«The Capitol Albums Vol. 
1» 

(Capitol/EMI) 

Engelskmenn selger plater i USA! 
Et par-tre generasjoner amerikanere har en i alle fall teoretisk affeksjonsinteresse for denne utgivelsen - fire tidlige amerikanskutgitte The Beatles-album, nypakket i replikaomslag og samlet i en ikke spesielt vakker boks. 
Det vil si de til dels tungt bastardiserte «Meet The Beatles!», «The Beatles' Second Album», «Something New» og «Beatles '65» (alle 1964). 
Det aller første, «Introducing ... The Beatles» (1963), med den søte undertittelen «Englands No. 1 Vocal Group», kom ikke på Capitol, men Vee-Jay, og er således ikke med her. 

The Beatles selv hatet i sin tid disse forkludrede og forkludrende amerikanske «klipp-og-lim»-utgavene av de ordentlige britiske albumene deres, men førti år etter er det vel ikke noe å si på at også sekstitallsnostalgikerne i vest får sitt. 
For oss europeere føles det imidlertid likevel mildt provoserende at USA nå får sine (klart underlegne) Beatles-bastioner med oppusset lyd, mens 
De Ordentlige Greiene fremdeles kun er tilgjengelig som estetisk og lydmessig sett utilfredsstillende førstegenerasjons-CD'er her i den gamle verden. 

MORTEN STÅLE NILSEN 
