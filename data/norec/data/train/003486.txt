Changeling
"Changeling" er en velfilmet produksjon i stor skala, der Eastwood tilsynelatende enkelt gjenskaper Los Angeles på slutten av 1920-tallet, og forteller like tilsynelatende enkelt en komplisert historie med mange tråder over en lang tidsperiode. 

Filmen er kanskje litt for lang, men Angelina Jolie er strålende i hovedrollen, og ble Oscar-nominert for den. 
Fortjent! 

Gutt forsvinner sporløst 

Filmen forteller en sann historie. 
Christine Collins (Jolie) er alenemor til Walter. 
En dag forsvinner han sporløst. 
Flere måneder etter finner politiet en gutt som sier han er Walter, og de blir gjenforent. 

Men Mrs. Collins ser med en gang at dette ikke er hennes sønn. 
Det passer politiet svært dårlig å tape ansikt i offentligheten ved å innrømme feilen, og Mrs. Collins står foran en absurd kamp for å få noen til å tro på henne, og finne sannheten om sin sønns skjebne. 

Overbevisende spilt av Jolie 

”Changeling” forteller om en sterk kvinne som tør, våger og må kjempe i en mannsdominert tid. 
Hennes fremtoning er dannet og elegant, men fasaden sprekker etter hvert som historien skrider fremover og avdekker nye forferdelige momenter. 
Vi ser den sterke morsfølelsen eksplodere når politiet forsøker å dysse ned hele saken. 

Dette er overbevisende spilt av Angelina Jolie, og hun gjør en fremragende jobb. 
Hun er omringet av et godt ensemble skuespillere, men det overrasker meg at John Malkovich sin rolle er relativt liten, selv om navnet hans er sidestilt med Angelina Jolies på filmplakaten. 

Uten filmatiske krumspring 

Handlingen i filmen går etter hvert i uventede retninger. 
Det hender imidlertid at Eastwood forsøker å lure oss til å tro at handlingen er mer spennende enn den i realiteten er. 
Da tenker jeg blant annet på ting figurene åpenbart vet, men ikke sier, som for å holde publikum på pinebenken. 
Jeg liker ikke denne metoden, det virker en smule konstruert. 

Men disse forekomstene er heldigvis sjeldne. 
"Changeling" fortelles rimelig åpent og ærlig, uten de store filmatiske krumspringene. 
Det hadde heller ikke gagnet en historie som dette. 
Den inneholder nok av interessante og sjokkerende elementer, selv om den virkelige historien faktisk er enda verre. 

Bunnsolid drama fra Eastwood 

Clint Eastwood viser at han fremdeles kan sitt fag. 
”Changeling” har kanskje et gammeldags preg? 
Det kan skyldes at filmen tross alt skildrer 80 år gamle begivenheter. 
Det kan skyldes at Eastwood selv er av den gamle skole. 
Det skal han få lov til å være. 

”Changeling” er et bunnsolid drama med gode skuespillere og et dyktig skrevet manus. 
Det er mulig at spilletiden med fordel kunne vært presset litt nedover, men jeg tåler to og en halv time i selskap med Angelina! 
