Blodige bitt
Regi: 
Len Wiseman. 
Med: 
Kate Beckinsale, Scott Speedman, Bill Nighy. 
Am. action. 
15 år. 

Mørk og støyende krigføring mellom varulver og vampyrer. 

I et dystert mørke utspilles den rundt 1000 år lange krigen mellom vampyrene og lycanene (varulver, blant venner). 
Med bitende alvor og dyrisk raseri holder de det gående i det som etter hvert fortoner seg som en monoton løpetur i underjordiske ganger med mye romklang. 

Regissør Len Wiseman leverer en film med gotisk preg, en del lekre sceniske effekter og stilfulle menn og kvinner i flotte kostymer. 
Legg til klekkelige mengder av tungtveiende musikk, og du har en to timer lang mørk visuell opplevelse som unektelig vil fenge et publikum. 

Men det hjelper ikke. 
For bak fasaden er det lite som fascinerer. 
Bleke, vakre Kate Beckinsale som vampyr og Scott Speedman som menneske (etter hvert varulv-hybrid) tiltrekkes hverandre og skaper store bølger i den pågående krigen. 

Makt, sjalusi, begjær og hat driver lycaner og vampyrer fra skanse til skanse i dypet, uten at vi egentlig holder med noen av dem. 
Figurene er statiske og særdeles pompøst klisjépregede, med Bill Nighy som eks-død sjefvampyr som underholdende unntak. 

Alle de blodige bittene til tross, de risper vår interesse kun på overflaten. 
