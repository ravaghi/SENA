Vidsynt, intelligent og vittig fra Pål Norheim
På tampen av litteraturåret kommer den fineste boken du kan lese i år. 

Washington, 4. august 2017. 
Vi er i Washington, min mann, vår sønn og jeg, denne dagen. 
Den eldste sønnen skal gifte seg i en hage i Maryland. 
Det tar en time dit med taxi fra hotellet hvor vi bor. 
Brudeparet blir viet på plenen i ettermiddagssol. 
Etterpå feirer vi under store, hvite telt til det blir natt. 
Fotograferingen tømmer mobilene våre for batterier, og på hjemveien sitter alle og ser ut i mørket. 
På hotellrommet lader min mann mobilen mens jeg steller meg på badet. 

– Pål Norheim er død, hører jeg ham plutselig si. 

Å få dødsbudskap på Facebook er alltid et sjokk. 
I Pål Norheims tilfelle var det også først og fremst Facebook jeg kjente ham fra, vi var virtuelle venner i flere år. 
Jeg satte stor pris på statusoppdateringene hans, som ikke lignet andres statusoppdateringer. 
Norheims oppdateringer var velskrevne og gjennomtenkte. 
De var nesten som fremmedelementer blant støyende, hurtigskrevne og hurtigleste oppdateringer i Facebook-strømmen min. 

Nå har forlaget gitt ut «Oppdateringer 2», den første kom i 2014, og i bokform kommer den litterære kvaliteten på tekstene til sin fulle rett. 
Pål Norheim døde i en alder av 55 år. 
Han er en av de sjeldne forfatterne hvor den personlige stilen holder et refleksjonsnivå på høyde med klassiske essayister som franske Montaigne. 

Norheims originale assosiasjonsevne gjør at han kan skape forbløffende forbindelser mellom ulike fenomener som toglyd og erkebritiske turister. 
Og om tekstene er luftige og fabulerende, er språket alltid presist og klisjefritt. 

Eidsvågneset, som de fleste av oss kjører forbi på vei til IKEA, spiller en viktig rolle i «Oppdateringer 2», slik stedet også gjorde i Pål Norheims virkelige liv. 
I femten år bodde han der, og arbeidet som nattevakt i et bofellesskap i Åsane. 

Alle oppdateringene er påført sted og dato, slik at leseren til enhver tid vet hvor Norheim befant seg da han skrev det han skrev. 
Og i boken trer Eidsvågneset frem som et sted hvor en rotløs sjel holder hus: 

«Kanskje må man ha vokst opp i denne sovebyen, vært ung og forelsket her, for at synet av en bussholdeplass, en gatelykt, en hage eller et soveromsvindu skal påkalle en fortid. 
Jeg kom hit for sent i livet og bor i kulissene til en fremtid jeg allerede som ung mann valgte bort: ektefellen og barna; plenen med sandkasse og trampoline; de to bilene parkert langs veien.» 

Vi finner også oppdateringer fra steder som Addis Abeba, Beirut, Berlin, Kairo og Tanger. 
Norheim fremstår som en evig nysgjerrig forfatter, alltid i bevegelse både i kropp og sinn. 

Han ble født i Mo i Rana i 1961 og vokste opp som misjonærbarn i Etiopia. 
På 80- og 90-tallet var han en del av kretsen rund det litterære tidsskriftet Vagant i Oslo, før han bosatte seg i Bergen på 2000-tallet. 

Alt dette skriver Norheim om i boken, men også om Facebook, politikk og labyrintiske drømmer, om å berge snegler fra tomme ølbokser, og om alle bilene merket Toyota som kjører rundt i den etiopiske byen Adam. 

«Oppdateringer 2» ligner ingen andre bøker som er utgitt i år, og byr på skrivekunst av aller edleste valør. 
