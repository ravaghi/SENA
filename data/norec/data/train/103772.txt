Black Diamond Brigade:«Black Diamond» (single) 

(Universal) 

Norsk «supergruppe» tolker Kiss. 

Black Diamond Brigade er en usannsynlig norsk supergruppe som utelukkende er kommet sammen for å spille inn en coverversjon av Kiss-klassikeren «Black Diamond» fra 1974. 
Bandet består av vokalist Torgny Amdam fra Amulet, som backes av gitaristene Knut Schreiner og Sigurd Wongraven fra henholdsvis Turboneger og Satyricon, trommeslager Tarjei Strøm fra Ralph Myerz & The Jack Herren Band og bassist Billy Gould fra amerikanske Faith No More. 

Resultatet er en temposterk, sugende, skarp og stålhard låt som alle metal- og hardrockfans er nødt til å elske. 
Låten vil også havne på et samlealbum etter nyttår med originalt materiale fra band som Black Sabbath, Judas Priest og Motorhead. 

Etter noen runder med denne singlen på et volum tett opp under dødsfryktnivået ønsker jeg meg rett og slett mer fra denne pussige supergruppa. 

ESPEN A. HANSEN 
