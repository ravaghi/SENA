Burn after reading
Neida, ”Burn after reading” er ingen ”No country for old men”, men måtte den være det? 

Coen-brødrene har også lov til å lage små, morsomme og lite selvhøytidelige filmer. 
”Burn after reading” vinner ingen Oscars, men er en frekk liten spinrkonkomedie med lekende superstjerner i slaget. 
Et og annet sjokk vil du også få, så her er det faktisk en hel del å sette pris på! 

Imponerende rolleliste 

Først blir vi kjent med Osbourne (John Malkovich), som mister jobben i CIA. 
Så møter vi Linda (Frances McDormand) og Chad (Brad Pitt) som er kollegaer på et treningsstudio. 
Der finner de en disc som tilsynelatende inneholder sensitivt CIA-materiale. 
De sporer det tilbake til Osbourne, og forsøker å presse ham for penger. 
Men dette setter i gang en kjede av hendelser som også involverer Osbournes kone (Tilda Swinton) og hennes elsker (George Clooney). 

Ellevill forviklingskomedie 

Joel og Ethan Coen har skrevet manuset selv, og jeg skjønner ikke helt hvordan de greier å finne på et slikt rot av en handling. 
Og jeg skriver det i beste mening. 
Dette utvikler seg nemlig til å bli en ellevill forviklingskomedie, der den underfundige Coen-humoren kommer til sin rett. 
Den spenner over store deler av følelsesregisteret, så noen ganger er filmen morsom på en trist måte. 

Får en på trynet 

Filmen overrasker med noen få stygge scener som står i grell kontrast til historiens øvrige lyse stemning. 
Det er som om Coen-brødrene vil vekke sitt publikum, og kanskje trengs det, for et par ganger underveis står filmen i fare for å stoppe opp. 
Kanskje trenger vi å hoppe litt i setet for å holde følge, eller kanskje har det gått en liten djevel i Coen-brødrene, som om de har tenkt ”nå skal vi jaggu gi publikum en på trynet”. 
Det virker i hvert fall! 

Vellykket 

”Burn after reading” avrundes kanskje i kjappeste laget, men da har vi muligens fått nok. 
Jeg synes dette har blitt en ganske vellykket komedie, som til tross for noen humper underveis vinner meg over med sin potente miks av grov humor, absurde figurer, sjokkerende voldsscener og en imponerende rolleliste med noen av Hollywoods fremste. 
Gå, se og le 
