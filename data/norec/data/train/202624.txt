HTC ChaCha
En egen Facebook-mobil? 
Tja, tja. 

I gamledager (les: 15 år siden) hadde mobilene ofte én ting de gjorde bra. 

En mobil hadde skjerm med tre farger. 
En annen tålte vann. 
En tredje kunne spille polyfoniske ringetoner. 

Heldigvis har vi beveget oss bort fra denne gimmick-tankegangen. 
Men nå ser vi tegn på at historien gjentar seg. 

Nå kommer det mobiler med 3D-skjerm. 
Noen som tåler vann. 

Og én som skulle ønske den var den eneste som kunne brukes til Facebook. 

Ikke den riktige knappen 

HTC ChaCha markedsføres som en Facebook-mobil. 
Bare sånn for å gjøre dette pinlig åpenbart, har det taiwanske selskapet like gjerne smelt en egen, fysisk Facebook-knapp på tastaturet. 

"Den lar deg dele nesten alt med bare ett tastetrykk" påstår HTC, men det er selvfølgelig bare tull. 
Et trykk på den fører deg til funksjoner for Facebook-deling avhengig av hva du ser på skjermen der og da, ja, men du må fortsatt gjennom den samme prosessen som alle andre. 
Det skulle bare mangle, og prosessen er kort og enkel. 
Men det er den for alle Android-brukere, Facebook-knapp eller ikke. 

Det er en av styrkene til Android. 

Ikke en av styrkene til ChaCha. 

Her ser du flere bilder av telefonen: 

Dermed er det vanskelig å se noen annen grunn til å ha en egen Facebook-knapp enn en gimmick som er lett å selge, og som skaffer ekstra penger i lomma til HTC. 
Facebook bør nødvendigvis ha gitt en klekkelig sum for å bli markedsført på hver eneste Chacha-telefon verden over. 
Om knappen skulle ha en ren praktisk funksjon, kunne den like gjerne ha blitt brukt til andre sosiale tjenester også, som Twitter. 

Det kan den ikke. 

Og Facebook-appen som følger med er prikk lik den som alle Android-brukere kan laste ned. 
Det eneste unike er en egen chat-app, som fungerer svært bra, og noen egne løsninger for å laste opp bilder. 
Men de skiller seg lite fra det som allerede er tilgjengelig for alle. 

I rettferdighetens navn: 
Unge jenter synes kanskje det er stas med en Facebook-knapp. 

Til informasjon: 
Vi er ikke unge jenter. 

ÆØÅh nei..! 

Heldigvis har ChaCha andre knapper enn Facebook-knappen. 

Modellen blir markedsført som en telefon med fullt QWERTY-tastatur, men det har den slett ikke. 
I god tradisjon har de norske bokstavene blitt glemt, og man må dermed holde funksjonsknappen inne for å få skrevet "æsj", "ødeleggende" og "åååh...", eller holde selve knappen inne noen ekstra tideler. 

Tastaturet forøvrig er godt, og er langt morsommere å skrive på enn de virtuelle. 
Snarvei til kameraet er også lagt inn, samt piltaster. 

Men vi hadde gjerne ofret disse for en æ, en ø og en å. 
Uten disse mister tastaturet mye av poenget. 

Liten og liggende 

Resten av plassen brukes på skjermen. 
Og nå er det ikke mye igjen å gå på. 

ChaChas skjerm måler derfor bare 2,6 tommer, rommer 480 ganger 320 punkter og som standard viser den kun skjermbilder i landskapsmodus. 

Dermed er ikke surfing det du kommer til å gjøre mest av. 
Ikke videospilling heller. 
Eller spilling, for den saks skyld. 

Du kan gjerne spille for eksempel Cut the Rope, som foregår i portrettmodus. 
Det fungerer faktisk greit å holde telefonen horisontalt, og bildekvaliteten er helt fin. 
Men når Spotify sliter med få plass til all informasjonen på skjermen, og enkelte apper nekter plent å vri seg riktig, er det vanskelig å ikke bli frustrert. 

Samtidig skal HTC ha honnør for å tilpasse sitt Sense-grensesnitt på en pen måte. 
De får plass til det man trenger, uten at det ser rart ut. 

Her kan du se hvordan skjermen fungerer i praksis. 
(Skjermbildene er kapret direkte fra Sense-grensesnittet, noe som nå tydeligvis endelig er mulig!) 

Totalt latterlig 

En annen grunn til at du ikke kommer til å spille mye spill, eller laste ned mange apper, er rett og slett at det skal godt gjøres. 

HTC har utstyrt telefonen med et helt latterlig internminne, som overgår våre villeste fantasier når det kommer til dumme og meningsløse avgjørelser. 
Hva som har foregått på møtene i HTC når de bestemte seg for å gi sin nye storsatsning 512 megabyte internminne er hinsides vår fatteevne. 

"512 megabyte høres da ikke så galt ut?" tenker du kanskje, men la oss gjenta oss selv: 
Jo, det er det så galt som det får blitt. 
For du får slett ikke tilgang til hele dette minnet. 
Etter å ha installert ti apper på tilsammen 70 megabyte, hadde vi 3,9 megabyte ledig. 
3,9! 
Tre. 
Komma. 
Ni. 
Det betyr at man har rundt 75 megabyte å installere apper på. 
I våre dager fortoner dette seg omtrent som en gammel floppy-diskett. 

Og ChaCha hater å ha lite minne. 
Hun nekter å vise frem bildene dine, avbryter apper og sliter med widgets på hjemskjermen. 
Vi skjønner henne godt. 
Stakar, å sitte med under fire megabyte ledig minne må være et levende mareritt for en datamaskin. 

Kanskje nettopp derfor leverer HTC med en egen løsning for å frigjøre plass. 
Jada. 
Det bruker de penger på, å lage denne løsningen, i stedet for å bruke noen kroner på litt flere megabyte. 
Løsningen lar deg blant annet enkelt flytte apper til minnekortet, som selvfølgelig løser mye av problemet. 
Men det er ikke alle apper som kan flyttes, og ikke alle apper som bør flyttes, så problemer vil du få før eller siden uansett. 

Det som faktisk fungerer 

Meningsløs Facebook-knapp, manglende taster, liten skjerm og latterlig lite minne. 
Alt dette river øyne vekk fra terningen så det suser. 

Men ChaCha skal ha skryt, også. 
Designet er pent, knappene deilige å trykke på og Sense-grensesnittet blir bare bedre og bedre. 

Alt annet er også som det skal. 
Prosessoren er rask nok til at ting flyter, kameraet er helt greit, samtalekvalitet og batteritid på det jevne. 

Her kan du se bilder tatt med HTC ChaCha. 
Merk at mange av bildene er tatt i skarpt sollys, noe den tydeligvis ikke er så veldig glad i. 

Så bruker du først og fremst mobilen til epost, SMS og sosiale tjenester, er ikke dette et dårlig valg med tanke på den greie prislappen. 
Men vil du ha mobil med tastatur, som ikke lider av de samme meningsløse manglene, finnes det langt bedre for 2.500 kroner. 
Da kan du til og med få de berømte norske tastene. 

Og det å kjøpe ChaCha for Facebook-knappen bør du bare glemme. 
Android har Facebook-knapper så det holder selv. 

ChaCha prøver å være en frekk nykommer. 

Men det frekkeste er alt den kunne vært, men ikke er. 

HTC ChaCha 
