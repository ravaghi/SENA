Cobra og Demolition Man
Sexy og sylskarp Sly på Blu-ray! 

Forleden kveld svitsjet jeg innom TCM (Turner Classic Movies), kanalen som har spesialisert seg på å vise skikkelig gamle filmer. 
De viste Demolition Man. 
Jøss, Demolition Man? 
Er den så gammel? 

Noen tankerekker senere innser jeg at den er fra 1993, altså 18 år gammel. 
Altså gammel. 
Det syntes på skjermen. 
Kopien virket sliten og blass. 

Det hjelper ikke akkurat på at TCM viser 2.35:1-filmer i ikke-anamorfisk widescreen. 

Skøyeraktig sci-fi-satire 

Heldigvis er Demolition Man akkurat utgitt på Blu-ray, og der ser filmen ganske annerledes ut. 
Fargene spraker, og det glinser i Stallones velfriserte hår. 
Detaljene i det lattervekkende fremtidssamfunnet kan studeres i all sin prakt. 

Ingen kan påstå at Demolition Man er et mesterverk. 
Plottet er hylende usannsynlig, og skildringen av Los Angeles anno 2032 er som hentet fra en dårlig vits. 

Men satiren er utført med tunga rett i munnen, og en skøyeraktig innstilling til science fiction. 

Snipes stjeler showet 

Stallone gjør heltegreiene sine på sedvanlig vis, med en sjarmerende Sandra Bullock i en tidlig rolle, før gjennombruddet med Speed. 

Men den som stjeler showet er Wesley Snipes som den fargerike superskurken Simon Phoenix. 

Han har det åpenbart fryktelig morsomt, og får utfolde seg fritt under mottoet "more is more"! 

Regissøren forsvant 

Regissør Marco Brambilla var en lovende reklamefilmskaper på starten av 1990-tallet, og det ble stilt store forventninger til hva han skulle prestere med sin første spillefilm. 

Demolition Man ble en pen suksess, men Brambilla lagde kun en film til, Excess Baggage med Alicia Silverstone i 1997, før han i stedet rettet sitt fokus mot foto- og videokunst. 

Pirat-VHS fra Libanon 

Men vent – enda en Stallone-film er ute på Blu-ray, nemlig Cobra fra 1986! 
Denne filmen har et spesielt sted i mitt hjerte. 

En kveld i 1987 satt jeg nemlig hjemme hos en kamerat som hadde fått hjem broren sin fra Libanon. 
Med på lasset: 
Piratkopierte VHS-kassetter (ELSA, selvsagt) med Commando og Cobra. 

Begge disse filmene var på den tiden totaltforbudte i Norge pga overdreven voldsbruk, så pirat-VHS var eneste mulighet til å se dem. 

Lov å le 

Cobra kan nok heller ikke sies å være et mesterverk, men oser av 1980-talls bad taste actionfilm, både når det gjelder klær, lyssetting, solbriller, biler og dårlige replikker. 

You’re the disease, and I’m the cure? 
Ta deg en banan! 
Man må bare le. 
Det er lov. 
Det er faktisk påkrevd om du skal like Cobra. 
Jeg mener bestemt at den har rimelig stor underholdningsverdi. 

Den har også Brigitte Nielsen i en hjelpeløs rolle, og 80-talls tøffingen Brian Thompson (hvor ble han av?) som überpsycho kultgærning. 
Han får heldigvis en tøff exit. 

Regissøren døde 

Regissør George P. Cosmatos var også mannen bak actionfesten Rambo: 
First Blood Part II og den undervurderte westernfilmen Tombstone, og var flink til å skru sammen underholdende action. 
Han døde dessverre av lungekreft i 2005. 

Cobra kan studeres i detalj på Blu-ray’en, som kanskje ikke inneholder historiens beste overføring, men godt nok. 
Cobra er kanskje ikke filmen som man restaurerer først. 

Hva synes DU om Demolition Man og Cobra? 
Kommentér under 
