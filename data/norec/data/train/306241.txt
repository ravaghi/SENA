I Sophie Elises verden varer ingen samtaler mer enn 30 sekunder
Det ekte er iscenesatt, og det iscenesatte ekte. 

Sophie Elise er 23 år gammel. 

Sophie Elise er blogger. 

Sophie Elise trenger ikke etternavn for at vi skal skjønne hvem man snakker om. 

Sophie Elise har oppblåste lepper, løsvipper, løshår, og implantater både foran og bak. 

Sophie Elise ble i 2015 kåret til Medie-Norges mektigste kvinne. 

Når Sophie Elise skriver på datamaskinen sin treffer hun knapt tastaturet fordi de støpte, rødmalte velociraptorklørne hun har på fingrene er i veien. 

Nå har Sophie Elise lyst til å vise alle hvordan hun virkelig er. 

Sophie Elise har fått sitt eget tv-program. 

– Hei, bitch! 

«Æ trur at for å bli glad, for å ha det bra, så må æ bare få være litt ung og gi litt faen, egentlig», sier Sophie Elise, uten å bevege en eneste muskel i fjeset, eller avsløre en eneste følelse i øynene. 

«Hei, bitch!» sier Joakim, Sophie Elises fotografbestevenn. 

Sophie Elise forteller at hun har sagt opp managementet sitt, og vil at fotografbestevenn Joakim og frisørbestevenn Fetisha skal flytte inn sammen med henne. 
De vil også det. 

I Sophie Elises tv-program varer ingen samtaler mer enn 30 sekunder. 

I Sophie Elises tv-program har vi ikke tid til å stoppe opp, for vi må alltid videre til neste videomontasje. 

Verdens beste 

Sophie Elise har verdens beste venner, og verdens beste kjæreste, selv om han bor i en annen by. 

Sophie Elise skal ha fest. 
«Vi feirer bursdagen min, og at Fetisha elsker å drikke, men mest av alt så er det jo kjeve-operasjonen til Sophie», sier fotografbestevenn Joacim. 

I Sophie Elises verden høres alt ut som en klikkgenererende overskrift. 

Sophie Elise forteller at hun har vært forelsket i to jenter. 

Alt ved Sophie Elise er spesialdesignet for å forarge. 

Sophie Elise må bytte tampong. 

«Æ har hadd forstoppelse i Gud vet kor lenge nu. 
To uker, typ?» sier Sophie Elise. 

Gjestene kommer til Sophie Elise. 

Sophie Elise fester. 

Overbitt og overspill 

«En ting e Joakim sin bursdag, den andre tingen e at æ ska operere overbittet mitt på tirsdag, så det her e no more overbitt­-party for mæ», sier Sophie Elise. 

Sophie Elise og vennene er som overspillende skuespillere som skal vise at de er venner. 

Det betyr ikke at vennskapet deres ikke er ekte. 

Alt Sophie Elise og vennene sier høres ut som en skrevet replikk. 

Alt de gjør virker motivert ut fra hvordan det fremstår for kamera, for andre, for omverdenen. 

Alt de har på seg, hver parykk og hvert plagg de viser frem, hver selfie de tar, er et kalkulert, identitetsbyggende grep. 

Det betyr ikke at de ikke er oppriktige. 

Full kontroll 

Sophie Elise er naturlig foran kamera. 

Sophie Elise poserer foran kamera. 

Sophie Elise viser operasjonsarrene sine. 

Sophie Elise er klar over at hun har malt seg inn i et hjørne med imaget sitt. 

Sophie Elise virker som hun snakker sant. 

Men Sophie Elise snakker ikke om hvorfor hun likevel gjør det hun gjør. 

Sophie Elise gleder seg til å dele av seg sjøl. 
Til å «slippe muren». 

Men Sophie Elise har fortsatt full kontroll. 

I Sophie Elises verden er det ekte iscenesatt, og det iscenesatte ekte. 

Det ytre er det indre er det ytre. 

Formen er innholdet er formen. 

«Jeg vil mye heller ha dobbeltmoral enn ingen moral», sier Sophie Elise. 
