Kjeeeeedelig!
Den tradisjonsrike spillgenren «adventure» ligger for døden. 
Etter gjespet «Syberia II» er det kanskje like greit. 

Problemet med å tilby såpass sterke historie som dette, er å klare å lage en gripende fortsettelse. 
Det er umulig å overgå Neos ferd fra en tilværelse som anonym hacker til å bli «The One». 

Det er like vanskelig å overgå Kates berusende farvel til sitt gamle, kjedelige liv. 
Å lete etter mammuter og det mystiske Syberia sammen med gamlingen Hans Voralberg er rett og slett ikke like spennende. 

Nei, det hjelper ikke å se på de to spillene som en sammenhengende historie. 
Eller at innpakningen er like nydelig som sist, med vakker grafikk, flotte miljøer og stemningsfull musikk. 

Det blir som om Gandalf, Frodo, Aragorn og resten av gjengen hadde fortsatt begivenhetene i «Ringens brorskap» med to timer og 54 minutter sjakk rundt bålet. 
To tårn osv. 

Jeg overdriver naturligvis, men dramatikken og spenningen fra «Syberia» er i store trekk borte. 
Selv Oscar, stakkars, har gått fra å være sjarmerende og vittig til å bli lett irriterende. 

Og da kommer adventuregenrens største iboende svakhet tydelig frem: 
Uten en engasjerende historie, et bra rollegalleri og en glimrende dialog, blir det veldig fort kjedelig å klikke på det ene og det andre og å sette sammen ditt og datt for å komme deg videre. 

Du må føle du har en grunn til å gjøre disse oppgavene utover utfordringen i å løse dem. 
Hvis du ikke er spesielt interessert i å vite hva som skjer videre, kan all pekingen og klikkingen ofte oppleves som meningsløs. 

Jeg utelukker ikke at «Syberia II» kan falle i smak hos andre fans av forgjengeren. 

Men for min del ble «Syberia II» for det meste en relativt kjedelig opplevelse. 
Og det trengs krafigere ammunisjon enn det for å redde genren. 

OK, OK, OK, å si at genren går mot en smertefull død er muligens å ta litt vel hardt i. 
Det er fullt mulig å lage pek-og-klikk-spill jeg vil være ekstatisk over å få spille. 
«Grim Fandango 2», for eksempel, selv om akkurat det er omtrent like sannsynlig som at apekatter plutselig begynner å komme ut av rompa mi. 

Kjedelige spill som «Syberia II» gir derimot ild på bålet til alle som mener adventure-genren har sett bedre dager. 
Mye bedre dager. 

PS! 
Spillet er også ute på PS2 og Xbox. 
Disse versjonene er ikke testet. 
