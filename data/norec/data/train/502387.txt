Kvinnelig Sherlock Holmes i japansk innpakning
Heldigvis tar både geniet og mysteriene seg betydelig opp underveis i «Miss Sherlock». 

I et samarbeid mellom HBO Asia og Hulu Japan serveres vi den folkekjære detektiven i en forfriskende, ny versjon. 

Kjernen i serien er gjenkjennelig fra andre versjoner av Sherlock Holmes, men likevel trenger «Miss Sherlock» noen episoder på å gå seg til, for å føles virkelig sherlocksk. 

Både Sherlock (Yûko Takeuchi) og hennes trofaste medhjelper Dr. Wato Tachibana (Shihori Kanjiya) er altså kvinner i denne versjonen, og befinner seg i Tokyo. 

Wato, eller Wato-san som hun ofte tiltales som, har akkurat returnert fra frivillig arbeid i Syria. 
Da Watos venn dør på høyst merkelig vis, tilkalles Sherlock for å løse mysteriet. 

At begge hovedrollene besittes av kvinner, gjorde meg nysgjerrig, til tross for de utallige versjonene av detektivhistorien som pumpes ut for tiden. 

Jeg fryktet at Sherlock ville gjøres til en typisk maskulin kvinne, og bli for lik sine forgjengere. 
Men jeg fikk det raskt motbevist. 

Sherlock får være feminin og tøff på samme tid. 
Hun er glad i høye hæler og merkeplagg, og påstår at hun ikke kan tenke når hennes estetiske sans forstyrres av hvor dårlig Wato kler seg. 

Ellers er mye som det pleier. 
Sherlock mangler manerer, stiller for personlige spørsmål, smiler når nye merkelige dødsfall oppdages. 

Wato blir hele veien nødt til å unnskylde for Sherlocks oppførsel. 
Likevel utvikler et interessant vennskap seg mellom dem. 

Utover i sesongen viser dette vennskapet at Takeuchis versjon av detektiven er dypere og mer menneskelig enn mange av forgjengerne. 

Serien begynner likevel rett og slett svakt. 
Første episode er helt klart en versjon av Conan Doyles første Sherlock-mysterie, «A Study in Scarlet». 

Men den er så enkelt løst at det ikke virker som politiduoen Reimon og Shibata behøver Sherlocks hjelp. 
Her virker hun slett ikke genial. 

Heldigvis tar både geniet og mysteriene seg betydelig opp underveis, og holder seg slik ut sesongen. 

Når serien i tillegg viser hva nytt den japanske settingen kan tilføre, er den virkelig god. 
Det samme gjelder seriens stil, som i starten virker å være litt vel inspirert av BBCs «Sherlock». 
Fra rundt tredje episode og utover finner serien frem til sitt eget særpreg. 

Den teatralske japanske stilen fører med seg skuespill som tidvis kan virke overdrevet og melodramatisk. 
Følelsesutbruddene er store, sørgende kvinner skriker utrøstelig. 

I starten virket det komisk, men etterhvert både tones det ned, og man blir vant til det. 
Etterhvert begynte jeg også å skjønne hva som faktisk var ment som humor, og at mange av karakterene nok med vilje er mer karikerte enn i andre Sherlock-versjoner. 

Siste halvdel av serien er betydelig bedre enn starten, og dro meg virkelig inn i mysteriene, som på finurlig vis knyttes sammen. 

Jeg vil mye heller se en ny sesong av japanske Miss Sherlock, enn enda en Sherlock Holmes-film med Robert Downey Jr. 
