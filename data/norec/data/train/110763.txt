Anabol «Karate Kid»
Ikke engang superparet Jackie Chan/Jet Li kan helt redde en noe nær katastrofalt oppskriftsmessig karatefilm. 

HANDLER OM: 
En ung, amerikansk gutt er hemningsløst opptatt av karatefilmer. 
I pantelånersjappa til en gammel kineser kommer han over en magisk kamp-stav. 
Den bringer ham lang av gårde - i tid og rom. 
DOM: 
Jada, at karatefilmenes superstjerner Jet Li og Jackie Chan for første gang opptrer sammen i denne filmen, - i hver sin dobbeltrolle - gjør den til en attraksjon. 
Slåssingen er selvfølgelig frisk - i den mest svevende «Flygende tiger»-tradisjon. 
Landskapene er vidunderlige, kulissene spektakulære. 

Men: 
Fra ca ett minutt inn i filmen vet man hva som vil skje - fordi det har skjedd hundre ganger tidligere fra «Karate Kid» av og frem til i dag. 
Dette er en slags oppblås «Karate Kid» på anabole steroider. 

Filmens «unge mann» er totalt uinteressant og udyktig. 
De «mystiske» karatefilm-mytene ligger stablet i latterlige lag. 
Filmens amerikanske påvirkning er å forsøke å lage en slags familieunderholdning av den koreograferte, men rå volden. 

Aldersgrensen på 15 er derfor forståelig - om enn meningsløs, ettersom filmens egentlige unge målgruppe er utelukket. 
Så alt i alt er «Det forbudte rike» blitt en meget middels opplevelse. 
