Den gode læreren
Finstemt om sorg i klasserommet. 

Et klasserom er en arena for mange gleder, sorger og konflikter, sett i mange filmer. 
Den gode læreren skildrer en klasse og en ny lærer som kan ha gjensidig bruk for hverandre gjennom en tøff tid. 

Dette er et finstemt drama med et godt manus og interessante figurer. 
Og selv om dette er en stille film, har den en dramatisk nerve under overflaten. 

Jeg skjønner godt at Den gode læreren ble Oscar-nominert i 2012! 

Kan hjelpe hverandre 

En lærer ved en barneskole i Montreal begår selvmord, og blir erstattet av Monsieur Lazhar (Fellag). 

Han møter en klasse som ikke har fått anledning til å bearbeide sorgen. 
Men det skal vise seg at også Lazhar bærer på vonde ting. 

Sakte, men sikkert, begynner interaksjonen mellom lærer og elever å fungere, og vi ser hvordan de kanskje kan hjelpe hverandre gjennom vanskene. 

Fellag spiller svært godt og tilbakeholdent i hovedrollen. 
Han fremstår rolig og sympatisk, men lar oss ane det emosjonelle kaoset han selv befinner seg i. 

Jeg liker også veldig godt måten klassemiljøet skildres på, og blir spesielt imponert over unge Sophie Nélisse og Émilien Néron. 
Deres formidlingsevne forbløffer meg. 

Nélisse kanaliserer en ung Drew Barrymore, bare at hun er bedre. 
Og Néron har en svært tøff scene der han nesten spiller for godt til at det kan være skuespill. 
Hva slags direksjon kan regissør Phillipe Fallardeau ha gitt dem? 

Troverdige problemstillinger 

Denne filmen er rotfestet i virkeligheten, med ekte figurer og troverdige problemstillinger. 
Jeg er glad for at det ikke skapes et fiendebilde her, kun utfordringer som vanlige mennesker sliter med. 

Fallardeau gjør ingen triksete ting i sin regi, men lar handlingen utspille seg foran et observerende kamera. 
Tankene går til den franske filmen Klassen, som oppnådde samme graden av naturlighet. 

Den gode læreren er en var og fin fortelling om hvordan en voksen og en gruppe barn hjelper hverandre gjennom en tung tid. 

Monsieur Lazhar viser på utmerket vis hvordan en person kan nå ut med oppriktighet, respektfull framferd og hjertevarme. 

Den gode læreren er en hyllest til en yrkesgruppe full av hverdagshelter. 
Og filmen er varmt anbefalt! 
