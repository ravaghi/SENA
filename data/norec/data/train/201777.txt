500 GB Hitachi Deskstar 7K500
Hitachi Deskstar er den største disken du får tak i, og med en kapasitet på 500 GB skulle det ta litt tid å fylle den opp. 
Vi har testet. 

I januar 2005 ble Deskstar 7K500 lansert, det skjedde på CES-messen i Las Vegas. 
I tillegg til 100 GB større kapasitet enn konkurrentene, var det en rekke andre egenskaper som ble fremhevet. 
Disse er først og fremst knyttet til S-ATA II spesifikasjonen, men også andre viktige egenskaper knyttet til sikring av integritet av dataene ved lagring og lesing. 

Nyhetsartikkelen finner du her. 

Mange plater 

Den nest største disken vi har testet, Seagate Barracuda 7200.8, har en kapasitet på 400 GB som er fordelt på 3 plater. 
Det opereres altså med en svært høy tetthet i det magnetiske mønsteret. 

Hitachi har valgt en annen løsning, med flere plater og mindre tetthet. 
Deskstar 7K500 bruker 5 plater og 10 lesehoder, som gir noe større toleransemarginer. 

Høyere masse og flere mekaniske elementer tilsier vanligvis et høyere strømforbruk, varmeutvikling og mer støy, men Deskstar 7K500 er likevel godt innenfor det akseptable. 
Den blir knapt håndvarm og har et støynivå på beskjedne 31 dB. 

Dette gjør at disken egner seg både til større installasjoner for masselagring og til rimelig støysvake PCer. 
Det er ikke noe problem å bruke den til lagring av store mengder video i en ellers støysvak stuePC. 

Ytelse 

Vi testet både med HD Tach og vårt eget testprogram. 

Ytterst på disken er vi oppe i en skrivehastighet som vaker rundt 60 MB/sek og faller så pent ned mot 30-tallet innerst på disken. 

Skriveytelsen viser tilsvarende utvikling, men med en del større variasjoner i ytelsen over mindre segmenter på disken. 
Dette skyldes håndteringen av databuffere og bus-trafikk og er et vanlig fenomen. 

Den gjennomsnittlige skriveytelsen lå et lite hakk over Seagates 400 GB disk, med 52 MB/sek mot 47 MB/sek. 

Den gjennomsnittlige leseytelsen var nærmest identisk, med 51,1 MB/sek mot Seagates 50,8 MB/sek. 

Lese- og skriveytelsen er dermed godt balansert på begge diskene, dette er en utvikling vi setter pris på. 
Tidligere har gapet mellom lese og skriveytelse vært svært stor på en del disker. 

Konklusjon 

Disken er imponerende stor, og har en ytelse i toppsjiktet. 

Kombinert med beskjeden støy og varmeutvikling vil disken være et utmerket valg for en rekke bruksområder, både til privat bruk for data-samlere og for andre krevende lagringsbehov. 

Testeksemplaret ble lånt ut av Komplett. 
