Mektig popkunst fra Ane Brun
Går nye veier på sitt fjerde album. 

ALBUM: 
Ane Brun, født i Molde og bosatt i Stockholm, skulle spilt inn «It All Starts With One» i 2010, men måtte utsette det på grunn av samarbeid med verdensartister som Peter Gabriel og Ani DiFrancio. 
Et luksusproblem, altså. 

Bonus 
Men her er det, hennes fjerde studioalbum - i en de luxe-utgave med en ekstra cd med åtte spor, hvorav én er et liveopptak og tre er coverlåter. 

Jeg har valgt å forholde meg til standard-cd-en på ti spor, også fordi det ville være urettferdig å trekke for at bonus-cd-en har et par låter som vi strengt tatt kunne klart oss greit uten. 

Det er likevel en bonus-cd man blir glad i, kanskje mest fordi den har noe løssluppent og upretensiøst over seg. 

Den er dessuten enda mer nedstrippet. 
Det musikalske bakrommet, i tillegg til Bruns fantastiske stemme, fylles stort sett av Martin Hederos' lune og kontrollerte pianotoner. 

Trenger tid 
For deg som mener Ane Brun er best når hun synger intense og bitende kjærlighetssanger som «My Lover Will Go» (2005), kan «It All Starts With One» by på utfordringer. 
Det er et modig steg hun tar, og hun gjør det ikke lett for lytteren. 
Det er hennes privilegium, og det resulterer i stor tonekunst - også takket være produsent Tobias Fröberg. 

Albumet er med andre ord ikke like umiddelbart som Bruns tidligere utgivelser, men den som lytter vil ha igjen for å bruke tid på det. 

Og - om du lytter til Ane Brun for første gang - vil det umiddelbart slå deg at det er lenge siden du har hørt en mer særegen vokalist. 
Stemmen hennes er skjør, sårbar og insisterende, og hun er en av ganske få artister som evner å bruke stemmen som et instrument. 

Kabaret 
Og - aldri har du hørt henne synge som i «Do You Remember», som har et anstrøk av kabaret over seg - og der den svenske folkduoen First Aid Kit korer. 

Det er den eneste låten på dette albumet hvor du hører en bassgitar (Peter Morén fra Peter, Björn and John) - i tillegg til tre trommer! 

Luftig 
På de andre ni klarer hun seg uten, for eksempel kan ei basstromme eller to eller et keyboard fungere minst like bra. 
Gitarer høres bare unntaksvis. 

Dette bidrar også til et særdeles luftig lydbilde, og du tenker slett ikke over at det mangler noe når du for eksempel hører «Whatever Happened With You And Him» med 13 «dramatiske» strykere. 
«Worship» høres ut som den kunne vært hentet fra ei plate med lo-fi-guruer som Bonnie «Prince» Billy eller Devendra Banhart, særlig på grunn av José Gonzáles' medvirkning på vokal. 

«One» er inspirert av revolusjonen i Egypt. 
Igjen står trommer og perkusjon sentralt, ved siden av Hederos' piano. 

Ja, «it all starts with one», og i dette tilfellet heter hun Ane Brun. 

Ane Brun spiller på Sentrum Scene i Oslo 6. oktober. 
