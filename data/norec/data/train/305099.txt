Dra til Sør-Amerika!
Iron Maiden med monstrøs konsert-dvd fra Santiago, Chile. 

DVD: 
Man kan saktens spørre seg om det er behov for nok en Iron Maiden-live-DVD. 
Svaret blir et slags, tja. 
Siden klassikeren «Live After Death» (1985), har de britiske metal-pionerene forsynt oss med postkort fra konsertscenen i jevnt trav, deriblant monsterkonserten i Rio (2001) og senest «Death on the Road», spilt inn i 2003. 

Nå er det altså bandets stadionkonsert i Santiago, Chile som skal inn i fjernsynsruta. 

Sånn umiddelbart merker man seg at klippingen har et annet tempo enn det vi har blitt vant til fra de forgående DVD-utgivelsene. 
Både «Rock In Rio» og «Death On the Road» hadde en klippefrekvens som til tider nesten gjorde dem uutholdelige å se i et trekk. 

Kameravinklene fra Santiago er mange og spektakulære, med blant annet et objekt montert til et fjernstyrthelikopter som gir deg et perfekt overblikk over den mildt sagt ekstatiske stemningen på gigantiske Estadio Nacional. 
Oppsettet med splitscreens blir dog en smakssak. 
Du får i alle fall med deg hver lille detalj som skjer gjennom hele konserten. 

Det er ikke vanskelig å skjønne hvorfor Iron Maiden har valgt å legge konsertinnspillingen til Sør-Amerika, her synges alle gitarmelodier og vokallinjer av samtlige 50.000 tilskuere med største innlevelse. 
Også det rykende ferske materialet fra bandets siste plate, «The Final Frontier» går ned på høykant. 

Bandets avleveringer er det lite å si på og lydsporet låter stort og energisk. 
Og som alltid fremstår det nye materialet atskillig mer potent i livetapninger enn på plate. 
Blant annet får låter som «The Talisman» og «When the Wild Wind Blows» forrykende behandling. 

Ankepunktet er at klassikerbolken består av ting du har sett i en drøss varianter tidligere. 
Hvor mange ganger trenger man se nye liveopptak av «The Number of the Beast», «The Trooper», «Hallowed Be Thy Name» og «Fear of the Dark»? 

Alt i alt er «En Vivo!» med bonusdisken bestående av en halvannen time lang dokumentar om livet på veien og måten showet er satt sammen på et must for menigheten, men ganske overflødig for en perifer fan. 
