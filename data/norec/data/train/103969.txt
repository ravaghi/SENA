Kurt Nilsen:«She's So High» 

(BMG) 

Jeg hater å herme etter plateselskapers pompøse PR-plakater, men jo - her er sommerens store hit, er jeg redd. 

Enhver som fremdeles måtte mene at Kurt Nilsen er talentløs, burde finne nærmeste strand og stikke hodet i sanden - og bli der i hele sommer. 
For «Idol»-vinnerens stemme kler denne uforskammet glade låten perfekt - falsetten nærmer seg Morten Harket, og den særegne gromklangen i Kurts nedre stemmeleie får «She's So High» til å gjenskape gylne og oppstemte minner fra det tidlige nittitallets radiovennlige gitarrock fra USA 
- Matthew Sweet, Todd Snider og ikke minst tvillingene i Nelson (gi Kurt «(You Got Me) All Shook Up» til resten av plata!). 
Og det er jo nettopp glade minner og en smule nostalgi en sommerhit skal handle om. 

Mannen som har skrevet låten, Tal Bachman, tilhører også tradisjonen til de forannevnte artistene, og selvfølgelig kunne vi ha kritisert produsent Ole Evenrud for dovenskap, ettersom Kurts versjon avviker minimalt fra originalen. 
Men hvorfor skulle den egentlig det, når utgangspunktet er så bra? 
