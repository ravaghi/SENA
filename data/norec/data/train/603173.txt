«Once Upon a Deadpool»:Samme, men likevel ikke 

«Once Upon a Deadpool» er en julegave til de som ønsket å se «Deadpool 2» men var for unge, 20th Century Fox og Fudge Cancer. 

Kreftorganisasjonen får en dollar per solgte billett. 
Det var Ryan Reynolds’ krav for å lage en familievennlig versjon av «Deadpool 2». 
Han har til nå nektet å innfri 20th Century Fox’ ønske om å gjøre «Deadpool»-filmene tilpasset et bredere publikum, men selv om den nye versjonen har et utelukkende økonomisk motiv vil den likevel glede mange mennesker, og de har laget en morsom vri på det hele. 

I de nye scenene har Deadpool kidnappet Fred Savage, skuespilleren fra 80-tallsklassikeren «The Princess Bride», som handler om en liten gutt som ligger i sengen mens bestefaren leser et spennende eventyr for ham. 
Og mens han leser blir eventyret innimellom avbrutt av den lille guttens spørsmål. 
Gutten er ikke så liten lenger, men premisset er det samme. 

Og det funker jammen meg denne gangen også. 
Det som er klippet bort er ubetydelig for helheten og den er like morsom og actionfylt som originalfilmen. 
Og for dere som har sett «Deadpool 2», er det nok nytt til at den er verdt å se en gang til. 
Jeg oppdaget faktisk noen ting jeg hadde gått glipp av den første gangen. 
Det er ekstremt mange 80-tallsreferanser som nok vil gå litt over hodet på barna, men gøy er det uansett. 
