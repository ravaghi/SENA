Bugz In The Attic:«Back In The Doghouse» 

(V2/Bonnier Amigo) 

Britisk DJ-kollektiv med vind i ryggen. 

Bugz In The Attic slår et solid slag for klubbmusikk av den politisk korrekte sorten. 
Stinn av gode og tidvis kompliserte breakbeats, en haug vokalister med hele soul-leksikonet i strupen, og klare referanser til syttitallsfunk og -jazz med sosial samvittighet. 

«Back In The Doghouse» byr på enkelte henrivende øyeblikk; det er deilig med dansemusikk som smeller hardt uten å ty til de sedvanlige hedonistiske virkemidlene. 
Imidlertid er dette langt fra nyskapende; folk som Gilles Peterson og 4hero holdt jo på med lignende ting allerede tidlig på nittitallet, og Bugz In The Attic har da også en god del til felles med datidens acid jazz og jungle. 

Hvilket betyr at de stort sett er fortreffelige, men at de også henfaller til enkelte mildt frustrerende flinkisfakter. 
Dette er først og fremst DJ-mat, men savner du den seriøse delen av forrige tiårs klubbscene, er det mye å nikke gjenkjennende til her. 

LAST NED:«I'm Gonna Letcha», «Knocks Me Off My Feet», «Once Twice» 
