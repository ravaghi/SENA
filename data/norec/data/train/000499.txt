Gran Turismo 5
Førsteinntrykk: pent! 

Dette er ikke en anmeldelse, men formidling av førsteinntrykk! 

Filmpolitiet fikk nemlig tilsendt Gran Turismo 5 først onsdag ettermiddag, da resten av verden allerede hadde det i butikken. 

Sony Computer Entertainment Europe ville det slik, dessverre. 
Dermed har jeg ikke hatt mulighet til å teste nok til å kunne kalle dette en anmeldelse. 

Førsteklasses presentasjon 

Ett ord dekker det jeg har opplevd så langt: pent! 
Jeg ser det bare på hvordan omgivelsene speiler seg i den blankpolerte lakken på bilene jeg kjører mot. 

Jeg ser det på detaljene både på og utenfor veibanen. 
Jeg ser det på den utsøkte grafikken som er rammen for spillet. 
Jeg hører det i den nydelige musikken som tonelegger det hele. 

Gran Turismo 5 holder et høyt nivå på designfronten, og presentasjonen er førsteklasses! 

Fokus på realisme 

Det er over 1000 biler i spillet, men jeg har bare kunnet kjøre med noen få i den aller laveste kategorien. 
Jeg har altså tilgode å kjøre med de lekreste superdoningene. 

Men de jeg har testet, er åpenbart gjenskapt med stort fokus på realisme. 
Detaljene i karosseriene er så fotorealistisk gjengitt, at jeg tviler på at det kan gjøres stort bedre med dagens teknologi. 

Enklere med hjelpemidler 

Bilene oppfører seg også på en svært sympatisk måte. 
Selv om dette skal være en simulator, har du mulighet til å gjøre kjøringen enklere med noen hjelpemidler, så her kan du selv bestemme vanskelighetsgraden. 

De forholdsvis normale bilene jeg har kjørt til nå, er uansett ikke så vanskelig å styre. 
De oppfører seg som forventet på veien. 

Det blir nok verre når jeg kan kjøre italienske monstre i 350 km/t! 

Flere valgmuligheter 

Gran Turismo 5 fremstår som et variert spill, med flere valgmuligheter. 
Du kan delta i ulike typer løp for å fremme karrieren din, du kan bryne deg på diverse kjøretester, handle bruktbiler, delta i spesialeventer og utvikle dine egne sjåfører. 

En svært viktig del av GT5 er alt du kan gjøre online, men dette har jeg dessverre ikke hatt tid til å teste! 

Lang lastetid 

Alt er ikke fryd og gammen. 
I løpet av de få timene jeg har spilt GT5, har jeg opplevd flere hang-ups. 

Jeg har måttet restarte for å komme videre. 
Det virker også som om det tar uvanlig lang tid å laste inn My Home-siden etter at man har kjørt et løp. 

Kanskje kan dette rettes på i en fremtidig patch, men slik skal det uansett ikke være i et nytt spill. 

Kaldt og sterilt 

En annen ting ved Gran Turismo 5, er at jeg føler meg ganske alene der. 
Spillet kan fremstå noe kaldt og sterilt. 
Det er jo slik GT-serien har vært i alle år. 

Jeg lar meg absolutt imponere av det tekniske nivået i femmer'n, men har det gøyere med Need For Speed: Hot Pursuit. 

Det har nok med personlige preferanser å gjøre. 
Jeg er nok mer et arkade-menneske enn simulator-fan! 

8 gigabytes! 

Gran Turismo 5 er et digert spill, som fyller PS3-harddisken med hele 8 GB, og burde i en perfekt verden vært testet i ukevis før man feller en dom. 

Men det var dessverre umulig denne gangen. 
I en moderne medieverden er det nok uinteressant for oss i Filmpolitiet å anmelde et spill som har vært i butikkene i ukevis. 
Da er det allerede gammelt nytt, og vi jobber med nyere ting. 

Derfor må du ta dette for hva det er, altså i høyeste grad førsteinntrykk! 

Hva mener DU om Gran Turismo 5? 
Kommentér under 
