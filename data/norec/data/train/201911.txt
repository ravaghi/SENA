Philips 190G6
Med integrerte høyttalere som på ingen måte er diskret plassert, og med en stor subwoofer inkludert, da snakker vi om en gutteskjerm. 
Eller bedrar skinnet? 

De fleste skjermer har et diskret design, med smale rammer og slank fot. 
Men 190G6 fra Philips er en helt annen historie. 
Den har et utseende som krever oppmerksomhet, med glinsende svart ramme, glansbelegg på skjermflaten og store sølvfargede sidepaneler med fire innfelte høyttalere med svart deksel. 

LES OGSÅ: 

Foten har en stor og blank søyle, og det er store knapper og blå lys. 

Baksiden er sort, blank og skinnende, med et deksel som skjuler kontakter og kabler. 
De fire høyttalerbrønnene stikker tydelig ut - her er det ikke snakk om å gjemme noe. 

Skjermen er helt klart visuelt utfordrende, noen vil synes den er overharry, andre vil bli begeistret. 
Likegyldig er det uansett vanskelig å være. 

God betjening 

Uansett hva man måtte mene om utseendet, så er knappene plassert på en utmerket måte, og hele oppsettet gir god kontroll - langt mer behagelig i bruk enn de vanlige tryknappene som vi finner på de aller fleste skjermer. 

I midten finner vi volumknappen, som roterer fritt. 
Nivået leser du av på skjermen, det dukker opp en skala så snart du skrur på knappen. 

Til venstre finner vi en inngangsvelger, som bestemmer om skjermen skal vise sginal fra VGA, DVI, Scart, S-video, coaks eller komponentinngangene, som alle er plassert på baksiden av skjermen, under det sorte dekselet. 
En mer allsidig og tilkoblingsvennlig skjerm har vi knapt sett. 

Til høyre finner vi forhåndsinnstillinger for lyden. 

På hver side av foten er det tilkoblinger for henholdsvis USB og hodetelefon/mikrofon, og på baksiden er det tilkoblinger for USB til lyddelen, strøm og utsignal til subwooferen. 

Skjermen kan bare vippes, ikke heves/senkes eller dreies. 

Bildekvalitet 

Vi ble positivt overrasket over bildekvaliteten. 
Spesielt fargedynamikken var klart over gjennomsnittet. 
Det er flere faste fargeprofiler med forskjellige temperaturer å velge mellom, i tillegg til manuell innstilling. 
Justeringsområdet er stort, så det er svært gode tilpasningsmuligheter til forskjellige omgivelser. 

Den blanke overflaten er ikke vår favoritt, men refleksene vil sannsynligvis ikke være så sjenerende i de sammenhengene en slik skjerm vil bli brukt. 

Responstiden var ikke av de aller raskeste, det var etterslep å se på testmaterialet. 
Men i praktisk spillsammenheng var det helt uproblematisk. 

Betraktningsvinkelen fra sidene var meget bra, du kan godt invitere 4 venn(inn)er til å sitte ved siden av deg og se på skjermen uten at noen på sidene vil få dårligere bilde. 

Vertikalt er det derimot ikke spesielt imponerende, her forsvant rødt med det samme vi reiste oss opp og så ned på skjermen. 

Lydkvalitet 

190G6 kan kobles til et eksisterende lydkort med vanlig stereo minikack, men det er også en innebygd USB-lydenhet. 
En driver må installeres, så er det bare å velge denne USB-lydenheten i stedet for den som sitter integrert eller montert i PCen. 

Vi ble ikke imponert over lydstyrken. 
Ut fra størrelsen på subwooferen og de fire høyttalerene i skjermen hadde vi ventet oss en noe kraftigere lydstyrke. 

Lydbildet er ok, men det vrenger fort når du skrur volumet over 90 (det går til 100). 
Det er egen volumkontroll på sub-wooferen, og den settes typisk i nærheten av midtstilling, avhengig av rom og plassering. 

Til spill og bakgrunnsmusikk er lyden ok, men vi hadde ønsket at den var kraftigere, og dermed jobbet lettere på moderat høye nivåer. 
Den sliter litt også før den kommer opp i nærheten av maksområdet. 

Konkluskjon 

Skjermen er spesiell, men den er god å betjene og har bildekvalitet godt over gjennommsnittet. 

Lyden er ikke like imponerende, men den holder på gutteværelset. 
I hvert fall når man ikke er alene hjemme... 
