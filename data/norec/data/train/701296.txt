Die halv-hard i det hvite hus
Patriotismen er klam, men underholdningsverdien OK når Gerard Butler tar en slags Die Hard fordi terrorister fra Nord-Korea angriper Det Hvite Hus. 

Olympus has fallen 

Regi: 
Antoine Fuqua. 

Skue— spillere: 
Gerard Butler, Morgan Freeman, Melissa Leo, Aaron Eckhart. 
USA 2013. 
1 time, 59 min. 
Alder: 15 år. 

Når Bruce Willis er opptatt, da sender vi inn en reserve. 
Flaks at terroristene alltid roter det til når det er en inside man, selv om han bare er en halv Bruce. 

Terrorister fra Nord-Korea angriper 
Det hvite hus og eks-Secret Service-agenten Mike Banning (Gerard Butler) må redde verden, presidenten og good save the United States of America. 
Spørsmålet er om han rekker det, og hvis du ikke vet svaret på det spørsmålet har du sett alt for få filmer av denne typen. 
Gerard Butler, som var strålende sixpack-Gud i «300», forsøker seg som en munnkjapp Die Hard-ryddegutt, en rolle han relativt sjarmløst traver seg gjennom mens det amerikanske flagget blir skutt i filler av godt bevæpna kåbbåier. 
Alt - absolutt alt - går på skjema. 
Du kan stille klokka etter cliffhangerne. 
Tempoet er godt, replikkene middels, action-scenene, eksplosjonene og draps-rallyet er påkosta Hollywood-korrekte og følger oppskrifta ned til minste natron-t-skje. 

Kvinnene ser ut i luften og gisper «God help us all» i all sin rådyrforskrekkenhet mens Morgan Freeman er ... vel, Morgan Freeman, og må ta styringa fra kontrollrommet. 
Patriotismen i nok et post-9/11-eventyr er klam, men underholdningsverdien er ok. 
Filmen er alt vi elsker og hater med Hollywoodsk dusinvare. 
Plottet er like lettfattelig som det er uviktig. 
Vår jaktleder har skuddsikker brystkasse og kan stirre terroristfeigingen rett i trynet og si «føkk ju, gåd seiv æmeria» med aller største selvfølgelighet. 
Du tror verken på helten, presidenten, Morgan Freeman eller på terroristen, men det er heller ikke poenget. 
To timers action på autopilot kan være ok for det. 

Kruttet er tørt, men det er nøyaktig det samme kruttet som du har sett før. 
