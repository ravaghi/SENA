Olympus E-500
Digitale SLR-kameraer blir stadig billigere. 
Vi har tatt en titt på Olympus E-500, som koster under 7.000 inkludert objektiv, men som likevel byr på litt av hvert for entusiastene. 
Dette kameraet ble også testet sammen med flere andre speilreflekser. 
Du finner detaljene fra denne testen her. 

Digitale speilreflekskameraer opplever nå kraftig oppgang på salgslistene. 
Det skyldes at utvalget er blitt større, og at prisene har sunket kraftig den siste tiden. 
For ikke lenge siden fantes det knapt modeller til under 20-30.000 kroner, nå finnes mer enn en håndfull til godt under 10.000 kroner på det norske markedet. 

Dette har ført til at satsningen på avanserte kompaktkameraer med SLR-følelse er nedadgående hos flere produsenter. 
Mange forventet for eksempel at Canon skulle lansere etterfølgeren til Powershot G6 i høst, en lansering som foreløpig lar vente på seg - nettopp fordi det ville skapt et posisjoneringsproblem, blant annet med hensyn til pris i forhold til suksess-speilrefleksen 350D. 

Hva er egentlig et speilreflekskamera? 

Lyset trenger inn i frontlinsen, gjennom objektivet og treffer et speil foran lukkeren, som reflekterer lyset direkte til søkeren. 
Det betyr at når du ser i søkeren, ser du mer eller mindre nøyaktig det samme som blir fanget av CCD-brikken når du trykker ned utløseren og speiles vippes opp. 
Det medfører samtidig at du ikke kan bruke LCD-skjermen som søker, noe mange blir overrasket over. 

Men andre forskjeller er viktigere, og størst er muligheten til å bytte ut hele optikken. 
Man kan altså ha forskjellige objektiver til forskjellige fotografiske situasjoner. 
De rimelige speilreflekskameraene leveres gjerne med et enkelt "allround" objektiv. 
Entusiastene vil imidlertid snart oppdage kameraets potensiale ved å anskaffe flere objektiver. 
Derfor risikerer man ofte at innkjøp av digital speilrefleks kan bli dyrere enn man først hadde sett for seg. 
Avanserte objektiver koster ofte mange tusen kroner... 

Det finnes dessuten mye annet ekstrautstyr til digitale speilreflekskameraer, for eksempel kan du sette på ekstern blits, og diverse filtre på objektivet for å skape spesielle effekter. 
Hvis slikt ekstrautstyr er interessant for deg, bør du sjekke hva som er tilgjengelig for det aktuelle kameraet du tenker å anskaffe deg. 

Digitale speilreflekskameraer har dessuten ofte en lang rekke muligheter med hensyn til manuell kontroll, langt mer enn de fleste kompaktkameraene. 
Folkemodeller har dessuten også helautomatikk og mange motivrelaterte forhåndsinnstillinger, og de fleste nybegynnerne starter med disse, og utforsker de manuelle mulighetene etter hvert - dersom entusiasmen får grobunn. 

Rimeligste så langt 

E-500 er Olympus' andre digitale speilrefleks i "folkeklassen". 
Med en veiledende pris på 6.990 kroner inkludert et 14-45 mm objektiv (tilsv 28 - 90 mm), er dette det rimeligste speilreflekskameraet så langt - vel og merke på lanseringstidspunktet. 

Det finnes riktig nok billigere modeller i markedet, men disse har vært tilgjengelig en stund allerede. 
E-500 blir imidlertid tilgjengelig med tre andre, og dyrere utstyrspakker, tilpasset forskjellige behov. 

E-500 er utstyrt med en 8 megapiksels Full Frame Transfer CCD som blant annet skal sørge for meget god dynamisk omfang. 
Et spesielt ultralyd støvfilter eliminerer problemer med støv på CCDen. 
Støvkorn på CCD-brikken oppstår gjerne ved objektivbytter, og kan føre til forstyrrelser på bildene. 
For mange konkurrerende kameraer er det bare en tur innom verkstedet som kan hjelper i slike tilfeller. 

Selve huset er relativt kompakt, 129.5 x 94.5 x 66mm, og veier 435g. 
Det er bare litt større enn Canons populære 350D. 
Med det oppladbare batteriet, minnekort og standardobjektivet kommer vekten imidlertid opp i 820 gram, så forskjellen er uansett stor i forhold til de fleste kameraene i kompaktklassen. 

I tabellen under har vi sammenlignet de fysiske målene mot andre populære, sammenlignbare speilrefleksmodeller. 

På baksiden av kameraet sitter en stor LCD-skjerm på 2,5 tommer, med meget høy oppløsning (215.000 piksler). 

I motsetning til vanlige digitalkameraer, der man ser søkerbildet under fotografering, er skjermen her fylt med informasjon om innstillingene i kameraet: ISO, hvitbalanse, fargevalg, blitsinnstilling, lysmåling, eksponering, autofokus, oppløsning, lagringsmetode (xD eller CF minnekort; kameraet leser og skriver til begge), og antall bilder det er plass til. 
Når du har knipset bildet, blir det synlig på LCDen i noen sekunder, eller til du trykker utløseren ned på nytt. 
I bildet markeres også under- og overeksponerte detaljer med en kontraststerk blinking. 

Enklere tilgang til avanserte funksjoner 

Skal du gjøre endringer på innstillingene trykker du bare OK-knappen og navigerer deg til riktig felt. 
Hvitbalanse, ISO, lysmåler og fokus har dessuten sine egne knapper for direkte valg. 
Det har også seriefotografering, selvutløser og fjernkontrollering. 
Det er med andre ord langt enklere å styre avanserte innstillinger i forhold til de aller fleste avanserte kompaktkameraene. 

Brukervennligheten økes ytterligere med muligheten for hele 21 motivrelaterte innstillinger, såkalte "Scenes" fra funksjonshjulet på toppen. 
Det kan virke voldsomt for uinnvidde, men sitter raskt i fingrene dersom man bruker kameraet aktivt. 

Trestrukturen i menysystemet er imidlertid fortsatt uoversiktlig i forhold til mange av konkurrentene, men den slipper du heldigvis å bruke så ofte. 

På toppen av kameraet sitter en nedfellbar blits som rager høyt når den brukes. 
Den spretter opp ved behov når automatikken får styre. 
Selv om du har skrudd av blitsen, risikerer du at den spretter opp. 
Det er fordi den sender ut lys for å assistere autofokusen dersom det er behov for det. 

Her er naturligvis også sko for ekstern blits. 
Forskjellen på bilder tatt med ekstern og intern blits kan ofte være ekstremt stor. 
Internblitser har ofte begrenset styrke, og sender lyset direkte mot motivet. 
Det kan ofte gi et litt flatt bilde. 
Det er imidlertid ikke noe stort problem med E-500. 
Men med ekstern blits kan man for eksempel sende lyset i taket, og dermed belyses motivet fra alle sider, og det skaper ofte enda bedre eksponering av motivet. 

I sentrum av søkerbildet ser du en ring, med tre prikker plassert horisontalt. 
De tre markerer fokuspunkter, og et kjapt rødt blink viser hvor fokus er i det du trykker ned utløseren. 
Til høyre for søkerbildet ser du diverse innstillinger, som blitsvalg, blender og lukkertid. 

Raskt nok 

Fra du skrur på kameraet til det er klart til å ta første bilde, går det bare 2,9 sekunder. 
Det betyr at du er klar til å ta bilder omtrent i samme øyblikk som du har fått hevet det til øyet. 

Undertegnede har testet et sted mellom 150 og 200 digitale kompaktkameraer de siste årene. 
Samtlige, spesielt de mer avanserte kompaktmodellene, har en målbar forsinkelse fra pekefingeren berører utløseren til bildet blir tatt. 
Dette skyldes dels autofokusen, samt alle beregningene som regnes ut i kameraet før bildet tas. 
I godt lys er Olympus E-500 langt raskere enn nær sagt alt av kompaktkameraer jeg har testet. 
Noen ganger, dersom kontrastene er uklare og lysforholdene er dårlige, trenger autofokusen støtte fra hjelpelampen, og da må du i blant holde utløseren nede en stund før bildet tas. 
Med et mer lysfølsomt objektiv vil dette sannsynligvis gå langt raskere. 

Du kan selvsagt fokusere manuelt, og da er det bare å fyre løs. 
Det er nesten ingen ladetid på den interne blitsen, vi tok enkelt 8 bilder på 10 sekunder med blitsen aktivert! 
Her kan naturligvis hastigheten på minnekortet også spille en viss rolle, for hvert bilde opptar rundt 5 MB plass i SHQ (Super High Quality). 
I tillegg til denne innstillingen (JPG), kan du naturligvis også lagre i RAW-format, eller begge deler samtidig. 
TIFF støttes også. 

På seriefotografering klarte vi å ta 5 bilder på litt over 2 sekunder. 
Da var det stopp, sannsynligvis knyttet til at bufferminnet var fullt. 
Ved å gå ned på kvaliteten og velge HQ i stedet, skal du kunne ta 2,5 bilder pr sekund til minnekortet er fullt - riktig nok dersom du har et raskt nok kort. 

Vi må også berømme avspillingshastigheten. 
Her er det omtrent ingen venting i det hele tatt mellom bildene. 
Ett trykk, og neste bilde popper opp i løpet av et par tideler. 

Bildekvaliteten i forhold til kompaktklassen 

Bildekvaliteten på et digitalt speilreflekskamera avhenger naturligvis i stor grad av valg av objektiv. 
Men selv med det rimelige standardobjektivet ble vi stort sett meget godt fornøyd med kvaliteten. 
Vi sammenlignet med en av våre favoritter i kompaktklassen, Canon Powershot G6 (7 megapiksler), og i de fleste tilfellene gjorde E-500 en bedre jobb. 

Et eksempel er innendørsfotografering med blits. 
Den høyreiste blitsen på E-500 sørger for bedre dybde, fordi blitslampen blant annet sørger for at motivet blir jevnere eksponert. 
Den innebygde blitsen på G6 kommer litt for direkte på motivet, og faren for røde øyne blir dermed også langt større, se bildeeksemplet under. 

Vi ble dessuten imponert over det lave støynivået i bildene. 
Selv ved ISO 1600 er støynivået likt eller lavere enn på tilsvarende bilder tatt med G6 ved ISO 400! 
ISO 800 er imidlertid langt bedre. 
Objektivet på G6 er imidlertid langt mer lyssterkt. 
Det muliggjør kortere lukkertid. 
På eksemplet under var den automatiske lukkertiden 1/20 sekund på G6, og 1/10 sekund på E-500! 
Nok et stikk til G6 altså. 

Standardobjektivet er dessuten ikke optimalt for makrofotografering. 
Her ble vi generelt også mer fornøyd med resultatene fra G6. 

Men hva mot andre speilreflekser? 

Vi går en spennende tid i møte med mange nye digitale speilreflekskameraer til overkommelige priser. 
Vi kommer til å teste flere av dem. 
Anerkjente Dpreview.com har gjort en del sammenligninger av E-500 mot konkurrerende modeller som allerede er på markedet, og vi anbefaler alle interesserte til å ta en titt. 
Her finner du dessuten flere bildeeksempler fra de forskjellige modellene. 

Konklusjon 

Dersom du er opptatt av bildekvalitet, manuelle muligheter, mye ekstrautstyr og ikke minst høy hastighet, er det digital speilrefleks som er tingen nå. 
E-500 bør være et meget attraktivt kamera i så måte. 

Men ikke alle er fortrolig med å dra rundt på et kamera som veier bortimot kiloen. 
Heldigvis stopper ikke utviklingen av digitale kompaktkameraer, selv om digitale speilreflekser stuper i pris. 
De beste blir kjappere og kjappere, og tar bedre og bedre bilder. 

Samtidig er det slutt på tiden da alle familier bare hadde ett kamera. 
Fotografering er blitt en folkesport - og flere og flere "vanlige dødelige" vil velge å eie både digital speilrefleks som brukes til spesielle anledninger, og minst ett lommekamera til hverdagsbruk. 
