Ketil Bjørnstads pianostykker er som skapt for disse hotelldiktene
Et inspirert triosamarbeid uten store fakter. 

Dette albumet er utgitt i Ketil Bjørnstads navn, men like viktige er sangeren Anneli Drecker og forfatteren og poeten Lars Saabye Christensens bidrag. 

For dette er et inspirert triosamarbeid uten store fakter. 
Små hotelldikt på engelsk, et piano og en vokalist som behersker formatet fullt ut. 
De små, stillfarne pianostykkene, tekstene og vokalen har en skjørhet ved seg som er veldig appellerende. 

Nydelig samarbeid 

Trioen er velkjente og sterke kunstneriske stemmer på hvert sitt område, men i dette samarbeidet oppstår det et eget kraftfelt. 
Bjørnstad har utviklet sin egen klangverden, tilsynelatende enkel i formen, melodiøs og lett tilgjengelig. 
Men la deg ikke lure, for kompleksiteten er der i rikt monn. 
Det er noe av det fascinerende ved hans musikk. 

Drecker har samarbeidet med komponisten flere ganger, og det kan vi skjønne. 
Det å synge hans melodier krever sin sanger. 
Hun klarer på mesterlig vis å binde sammen ordenes undring og refleksjon med klangbildene pianisten fremkaller. 
Man kommer tett på og kan relatere til hver sangs atmosfære. 

Saabye Christensen har for første gang valgt å skrive på engelsk, og dermed oppstår et annet og nytt tekstunivers. 
Gjenkjennelig på et vis, men språket gir ordene en annen tone. 
I og med at alle diktene kommer fra hoteller verden over føles valget naturlig. 

Hotellrommets melankoli 

Enhver som har vært ute og reist, har vel noen ganger opplevd hotellrommets spesielle atmosfære. 
Der, og kanskje kun der, kan tankene ta uante retninger og ofte ubevisst dras mot det eksistensialistiske. 
Spesielt om man er alene, som poeten har vært da han forfattet disse små diktene. 

Som turnerende musiker forteller Bjørnstad i tekstheftet at hotellrommene har vært som hans andre hjem. 
Små, ofte sterile rom, men høyst nødvendige på sitt vis. 
Og viktigst, de lærte ham å være alene. 

For noen år side begynte forfatteren å sende Bjørnstad små dikt fra ulike plasser han besøkte. 
Det samme gjorde sangeren, små meldinger fra ulike steder i verden. 
Dette ga dem et felles erfaringsgrunnlag som tilfører prosjektet et viktig element. 
En forståelse for hva de vil fortelle, og dette spesielle elementet av melankoli som kan treffe deg i denne settingen. 

Den skjulte hemmeligheten ved å reise har mange svar, og er en personlig opplevelse. 
Denne trioen gir oss et stillfarent og lavmælt svar som sakte, men sikkert beveger seg inn på deg. 
