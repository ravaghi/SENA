Årets beste Android
Årets Android-kamp kommer i hovedsak til å stå mellom Sony, HTC og Samsung. 
Samsungs Galaxy S4 er fortsatt noen uker unna, mens både Sony og HTC har imponert oss. 

Sony Xperia Z har det meste en toppmodell i 2013 bør ha: 1080p-skjerm, kraftig ytelse og 4G-støtte. 
I tillegg tåler den en støyt, da den er vann- og støvtett. 
Dessverre har den problemer med batteritid, men til gjengjeld støtter den minnekort. 

HTC One har også 1080p-skjerm, rekordgod ytelse og 4G. 
Den er ikke like værsikker som Xperia Z, men fremstår likevel som robust da den er laget av ett stykke metall. 
Og kameraet på One imponerer, til tross for (og kanskje på grunn av) bare fire megapiksler. 
Også One sliter dessverre med batteriet, noe som gjorde at vi ikke klarte å gi den Anbefalt produkt-stempel på generelt basis. 
Vi anbefaler den likevel mer enn gjerne til de som er villig til å leve med litt mindre strøm for å få enda mer telefon. 

Begge modellene gir deg det beste av det beste på de fleste punkter. 
Selv synes vi HTC One har mest å vise til i maskinvaren, da den er både original og pen, mens Sony Xperia Z kan være et bedre valg om du vil ha en telefon som tåler en vannsprut. 

Begge telefonene koster over 5.000 kroner, så ønsker du mye ytelse for litt mindre penger kan du sjekke ut fjorårets toppmodeller, som HTC One X eller Samsung Galaxy S III. 
