Test:Seagate hybrid SSD/Harddisk 

Vi har testet Seagates nye løsning. 

I mai lanserte Seagate en ny disk i Momentus-serien, i 2,5-tommers format og med 7200 omdreininger, i forskjellige kapasiteter. 
Det interessante med denne serien disker var imidlertid at de hadde innebygd 4 GB SSD, som fikk overført de mest brukte dataene av en egen kontroller på disken. 
Dermed vil data som leses ofte bli lest fra SSD, noe som er mye raskere enn fra en roterende disk. 
Dessuten er aksesstiden enormt mye kortere, noe som er vel så viktig med lesing av mange små filer. 

Et slags hurtigminne? 

SSD-delen fungerer på en måte som et slags hurtigminne, noe vi beskrev slik i vår forhåndsomtale av disken: 

I alle harddisker sitter det et hurtigminne. 
Dette fungerer som buffer mellom systemet og skriving/lesing, slik at systemet ofte oppfatter disken som raskere enn den egentlig er. 
Data mellomlagres her slik at skrivingen kan gjøres etter hvert som mekanismen får gjort jobben. 
Data lese inn og beholdes også i bufferminnet, også under lesing, her bruker disken styrelogikk som sørger for at det er stor sjanse for at de neste dataene det spørres etter allerede har blitt lastet inn i hurtigminnet. 
Derfor virker disken raskere så lenge det ikke er snakk om mer data enn det er plass til i hurtigminnet. 

I tillegg har operativsystemet lignende håndtering av disk-data i sitt eget minne. 

Men dette fungerer bare så lenge maskinen står på, når du slår av glemmer disken alt. 
Neste gang du slår på starter logikken på nytt igjen, og ingen "erfaringer" fra tidligere bruk er tilgjengelig. 

Seagate [har] utviklet buffer/mellomlagringsteknikken - de kaller det Adaptive Memory Technology - slik at disken både husker mer og dessuten husker til neste gang. 

Momentus XT vil lagre filer som leses ofte i SSD-delen, mens større datafiler alltid vil lagres på den ordinære disken. 
Hvilke filer som legges hvor blir hele tiden vurdert ut fra den aktuelle bruken og endringer vil skje hvis bruksprofilen endres. 

Det smarte er at dette vil fungere uansett operativsystem, alt skjer i selve disken. 

På testbenken 

For å teste dette i praksis her vi kjørt PCMark Vantage flere ganger etter hverandre i to omganger: 
Først to kjøringer, så tre kjøringer. 
Mellom omgangene brukte vi maskinen til en del andre ting. 

Det var påtagelig forskjell mellom første og annen gang vi kjørte testen, men senere kjøringer viste svært små forskjeller. 

Det indikerer at konseptet faktisk fungerer. 

Vi har også sammenlignet med de forrige testene vi gjorde, av SSD som systemdisk sammenlignet med en 10 000 omdreiningers Raptor. 

Forskjellen mellom Seagate sin hybriddisk og en SSD er enorm, det er det ingen tvil om. 
Skal du virkelig øke hastigheten og responsen hos PC-en din er det SSD som gjelder. 

Men sammenligner vi med en enda raskere roterende harddisk så kommer hybriddisken fra Seagate faktisk bedre ut hele tiden, og spesielt på disk-testen. 

En gang under oppstart fikk vi meldingen under, men dette kan skje med vanlige disker også, fra tid til annen. 
Etter automatisk reparasjon fungerte alt som vanlig. 

Konklusjon 

En normal harddisk med en SSD som intelligent hurtigminne kan ikke konkurrere med rene SSD-løsninger. 
Men den er absolutt konkurransedyktig når man sammenligner den med andre harddisker. 

Spesielt i bærbare, hvor du ikke har mulighet til å bruke 3,5-tommers Raptor-disker, så er Seagate Momentus XT et svært interessant alternativ. 
Spesielt siden den kommer med høy kapasitet, ikke blir spesielt varm og heller ikke støyer. 
Den ble aldri mer enn håndvarm og var knapt hørbar på 20cm avstand. 

Disken kommer også i 250GB (795 kroner) og 320GB (875 kroner) utgaver til litt lavere priser, men vi skjønner egentlig ikke vitsen med å halvere kapasiteten og spare en fjerdedel av prisen... 
