Test av BMW 116d:Sportslig tysker 

Selv med en 115 hestekrefters «økodieselmotor» greier BMW 116d å lokke frem masse kjøreglede. 

BMWs kombiutgave av 1-serien skiller seg fra konkurrenten Lexus CT200h på mange måter. 

Der du setter deg mer rett inn i japaneren setter du deg ned i en BMW. 
Den lave sittestillingen, de svakt bøtteformede forsetene, en presis og meget god manuell seks trinns girkasse gir sammen med den to liter store dieselmotoren en meget underholdende kjøreopplevelse. 

Prestasjonsmessig er ikke forskjellen mellom de to bilene nevnbar. 
Det er den litt gokartaktige følelsen av å kjøre en morsom bil som er forskjellen foruten det mer praktiske. 

Styrefølelsen er mer presis, den bakhjulsdrevne bilen oppviser rett og slett fantastiske veiegenskaper. 
Den 115 hestekrefter sterke motoren trekker jevnt og bra over hele registeret. 

Spesielt kjørt mot Lexus-hybriden fremstår den tyske gjerrigknarken nærmest som i en annen liga hva kjøreegenskaper angår. 

Det er i praktisk bruk og på miljø BMW 116d taper. 

Plassen i baksetene er bedre i japaneren. 
Det er også en øvelse å komme seg inn og ut av baksetet i BMW. 
Du sitter også høyere og har bedre utsyn rundt bilen hvis du går for Lexusen. 

Hybridteknologien i CT200h gjør også at om du vil, kan du kjøre denne langt billigere enn BMW. 
Oppgitt forbruk ved blandet kjøring er 0,38 l / mil mot BMWs 0,44 liter per mil. 

Selv om BMW 116d på papiret med inngangspris på i underkant av 250 000 kroner ser mye rimeligere ut enn de 290 000 du må ut med for den rimeligste Lexus-varianten, er de to bilene svært forskjellig utrustet. 

På det rimeligste utstyrsnivået til Lexus, Eco, får du blant annet med aluminiumsfelger, to-sone klimaanlegg, og integrert mobiltelefon (med streaming via Bluetooth.) 
Dette må du betale ekstra for på BMWs innstegsmodell. 

Det kommer en ny BMW 1-serie i september. 

FØRERMILJØ: 
Gode seter, ryddig førermiljø, litt støy fra motor, kronglete inn og utstigning 

KJØREEGENSKAPER Stor morsommere med 115 hestekrefter får du det ikke. 

FAMILIEMILJØ Større bagasjerom, trangere baksete, mindre familievennlig å komme seg ut og inn av. 

MILJØ Lavt CO- utslipp, men på langt nær like lav ved miljøkjøring som konkurrenten. 

SIKKERHET Ble testet i 2004 med fem stjerner som resultat. 
Har ikke så bra beskyttelse for fotgjengere og for baksetepassasjerer som Lexus. 

PRIS 
En bra pris på en bra bil. 
Relativt kostbart ekstrautstyr. 

Å EIE Holder seg godt som bruktbil. 
En liten usikkerhet knyttet til prisen da det kommer en ny modell av 1-serien i løpet av høsten. 

DESIGN 
Helt greit design på utsiden uten å imponere så altfor mye. 
Forbilledlig på innsiden. 
