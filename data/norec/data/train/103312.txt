Roy Lønhøiden:«Det ensomme landet» 

(NorskAmerikaner / Bare Bra Musikk) 

Det finnes ensomme ulver også på to bein på Finnskogen. 

Roy Lønhøidens «Det ensomme landet» er en av de varmeste, flotteste og blåeste norske country-utgivelsene jeg kan huske å ha hørt på mange år. 
Med helakustisk basis tråkker Kongsvinger-mannen i fotsporene til både Hank Williams og skillingsvisene fra hjemtraktene (selskapet heter tross alt NorskAmerikaner...), der han skildrer hverdagslige situasjoner med enkle folk som livet kanskje ikke har fart like godt med hele veien. 
Både i ord, toner og produksjon (Bjørn Kulseth) spares det på kraftige virkemidler, hvilket gjør autentisiteten helt unik. 
Norsk country har kanskje aldri tidligere vært mer ektefølt og troverdig enn det Roy Lønhøiden presenterer her. 
