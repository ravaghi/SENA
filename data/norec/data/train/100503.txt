Kenneth Ishak:«Silver Lightning From A Black Sky» 

GENRE: POP (Division Records) 

Kongen av popsymfonier fra soverommet er tilbake. 

Det finnes knapt en mer undervurdert låtskriver og artist i Norge enn Kenneth Ishak. 
«Silver Lightning From A Black Sky» er hans tredje soloalbum. 
Det er en liten åpenbaring. 
Om det er nok til å løfte Kenneth Ishak ut og frem i rampelyset er en helt annen sak. 

Låtene er velproduserte, men alt annet enn glatte. 
Bruken av strykere og blåsere er nesten genial. 

Ishak skriver nydelige og elegante sanger, med harmonier og stemninger som kan få selv den mest hardhudede til å smelte. 

Slektskapet til The Posies, Grapes Of Wrath og Prefab Sprout er tydelig. 
Og det er ment som en kompliment. 
Likevel kunne dette uhyre jevne og lekre albumet trengt et par-tre markante hitkandidater. 

Talentet til Kenneth Ishak er åpenbart, men dette er en mann som følger følelsene fremfor fornuften. 

Litt mer kynisme, men bare litt, så kan det hende at et større publikum omsider følger etter. 
For dette er nesten perfekt. 

ANBEFALTE KJØP: 
«A Tall Companion», «Snakes In The Grass» og «Highway Of Madness». 

ESPEN A. HANSEN 
