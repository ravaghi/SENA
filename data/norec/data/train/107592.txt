Jaga Jazzist:«What We Must» 

(Smalltown Supersound) 

Mer rocka fra unikt band. 

Jaga Jazzist har tatt et stort skritt i rocka retning på "What We Must" som er nok et tidløst album fra dette nokså unike bandet. 

Anført av brødrene Lars og Martin Horntveth hopper Jaga Jazzist nok en gang elegant bukk over genregrensene. 
Flere ganger underveis slår det meg hvor utvungent og ledig dette 10 personer sterke kollektivet klarer å forene ulike musikkstiler. 

Jeg tror ikke Jaga Jazzist forsøker å finne opp kruttet på nytt, men at det rett og slett handler om å lage god musikk som svinger og utfordrer. 

Det gjør det - stort sett. 

"What We Must" er mer rocka i snittet. 
Ingen tvil om det, men albumet er verken hårete eller fryktelig hardtslående, om noen fryktet det. 
Identiteten er intakt, og gamle fans vil ikke miste nattesøvnen. 

Personlig ønsker jeg meg iblant enda mer driv og dynamikk, men det finnes friksjoner her; spennende brytninger og klanger som hever Jaga Jazzist-albumet over det meste som utgis av norsk populærmusikk. 

Låtene er melodiske, delikate og underfundige. 
Et par av dem, "Stardust Hotel" og "Oslo Skyline", er reale monstre med potensial til å bli livefavoritter når Jaga Jazzist om kort tid legger ut på veien. 

ESPEN A. HANSEN 
