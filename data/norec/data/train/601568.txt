Har funnet tonen
Dette kan hun komme seg veldig langt med. 
Heidi Solheim har stemmen som skal til. 
En stemme med signatur, kraft og fylde. 
Og det er lett å høre at det er bare dette hun vil, nemlig synge. 

Heidi Solheim er fra Troms, og hun fronter til vanlig det glimrende bluesrockbandet Pristine. 
Dette er hennes solodebut, og ”Found” er en innholdsrik pakke full av pop og soul der Heidi Solheim virkelig får vist seg fram som vokalist. 
Andreas Mjøs står bak den lekre og levende produksjonen. 

Albumet har både smektende ballader, kraftfulle midtempolåter og melodier med mye dramatikk i seg. 
Sjekk ut dette albumet. 
Om ikke så altfor lenge er kanskje Heidi Solheim blant våre mest ettertraktede artister. 
