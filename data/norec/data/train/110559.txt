Helt Kurt!
Morsom, innholdsrik og meget vital norsk filmatisering av nyere litterær folkeeie. 

HANDLER OM: 
Kurt er en helt vanlig truckfører (en helt spesiell, vanlig truckfører, riktignok) som alltid har kjørt truck og alltid har vært fornøyd med livet i det lille huset, sammen med sin arkitektkone, sin satsrocker av en eldste-datter, det sosseteUnge Høyre mellomsønn - og den utrolig voksne og nokså fornuftige minstegutten og barnehage-barnet Bud. 
En dag brytes idyllen. 
Inn i nabohuset flytter nemlig den skittviktige dr. 
Petter. 
Kjendisdyrkelsen og pengejaget blir umåtelig - ikke uten smitteeffekt. 

DOM: 
«Kurt blir grusom» er en aldeles strålende film! 
Morsom, innholdsrik og gjennomført, riktig en feststund for både små og store. 
Og den holder fint - fra start til mål, hvilket ikke sjelden er et hovedproblem for animasjonsfilmer; starten er ofte spennende og interesseskapende, men gjennomføringen ikke sjelden halter. 

Alle som har lest Erlend Loes bøker, vet jo at Kurts verden er sær, til dels surrealistisk. 
Han er en slags arbeiderklassehelt, og i denne filmen lever han i en framveksten av en nyjappetid. 
Altså en gang på 90-tallet, vil jeg tro. 

For eksempel: 
Statsminister likner mye på Gro. 
Klassebevissthet finnes, subkulturene vokser frem, gammeldags autoritetstro finnes fortsatt, den SV-bårne kulturelle politiske korrekthet har sin plass. 

Alt dette skaper sosiale og politiske spenninger som filmen bruker fullt ut. 
Dessuten er lydbilde helt på høyde med animasjonen. 
Musikken sitter som et skudd. 
Og stemmeskuespilleriet er rett og slett glimrende, over hele fjøla! 
En liten ekstra rose her til Anders Bye: 
Hans homage til Harald Heide Steen jr. 
(uten at det er noen kopi!) som bryggearbeidsformann, er rett og slett rørende! 

«Kurt blir grusom» er selvfølgelig først og fremst en barnefilm. 
Og vil bli kjempepopulær som akkurat dét. 
Men i tillegg har den altså denne animerte kleinkunst i forhold til samfunnsreferanser og sosialt liv, som oppleves både ekte og skarpt observert - i alle sin surrealisme. 
