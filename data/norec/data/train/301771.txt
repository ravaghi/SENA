Black metal for de hardkokte
Oslobandet 1349 er tilbake i gammel form. 

||| 
ALBUM: 
Det var nok noen gamle fans som ramlet av lasset forrige gang 1349 ga ut plate. 

Den mørke og mer ambient anlagte «Revelations of the Black Flame» skubbet nemlig mye av den tradisjonelle og tempomettede blackmetalen ut i kulda. 
Plata hadde absolutt sine stunder, selv om det ble en tung materie å svelge for enkelte av puristene. 

På «Demonoir» er 1349 tilbake i godt gammelt infernalsk slag. 
Lynkjappe og intrikate låter brytes opp av dunkle mellomspill, mens den innbitte riffingen sparker låtene fremover i velkjent stil, hør bare «Psalm 7:77» og «Pandemonium War Bells». 

1349 er organisert kaos der mye handler om å bryte de konvensjonelle grepene mange av dagens mer strømlinjeformede metalband henfaller til. 

«Demonoir» er med andre ord ikke for hvem som helst, men tar du utfordringen, har den mye å by på. 
