Testet:BMW 2-serie Active Tourer 

Nå er bilen BMW aldri skulle bygge klar for salg. 

BMW er kjent for sine kjøreglade biler med bakhjulstrekk. 
Deres popularitet på området har fått enkelte herrer i BMW-systemet til opp gjennom årene å påstå at konsernet aldri vil bygge en forhjulsdrevet bil. 
Men man skal aldri si aldri... 
Det er forresten ikke bare forhjulstrekk som BMW ikke ville lage, som Din Side Motor skrev om før modellen ble vist fram i Geneve. 

Frir til nye kjøpere 

En del av de mest fundamentalistiske RWD-folkene påstår at det ikke finnes det snev morsomt å kjøre en forhjulsdrevet bil. 
Men som alle folk med ekstreme meninger, er selvsagt også det en helt feil påstand. 
Bilen som satte forhjulsdrift på kartet, den legendariske Mini var hysterisk morsom å kjøre, og eksemplene er utallige opp gjennom årene. 

Men forhjulsdrift byr også på andre fordeler. 
Fremkommelighet på vinterføre er en ting, men enda viktigere er dette med plassutnyttelse. 
Men aller viktigst er det at med en bil som nye 2-serie Active Tourer, frir BMW til kjøpegrupper som kanskje ikke har vurdert en BMW tidligere. 

For de som blir litt forvirret av BMWs modellutvalg er altså Active Tourer flerbrukeren i 2-serie familien. 
Vanlig 2-serie Coupe prøvekjørte Din Side Motor tidligere i år. 

Premium så det holder 

Dette betyr en bil som appellerer mer til fornuft og praktiske verdier enn testoreronfylte machovogner med et stort M-merke bakpå. 
Det er vel ikke til å legge skjul på at hovedkonkurrenten er Mercedes B-klasse, en bil som også har tiltrukket seg mange som kanskje ikke ville vurdert en tysk premiumbil til vanlig. 

For ikke vær i tvil om akkurat det, 2-serie er premium så det holder. 
Eksteriørmessig er det elegant og ganske så dynamisk med et foroverrettet stuk. 
Overhenget foran er veldig kort til forhjulsdrevet bil å være, men tradisjonelle BMW-triks som den todelte grillen og Hofmeister-kinken på bakvinduene er på plass. 

Men innvendig løfter det hele seg enda et hakk (i hvert fall med Sport Line eller Luxury Line-pakken) 
Fully loaded med den store 8,8-tommers store skjermen og skinnsetene ser det hele svært så lekkert ut. 
Men skal man appellere til de nye kundegruppene må man også ha plass. 

Plass så det holder 

Med tverrstilt motor foran og akselavstand på 2,67 meter frigjør man mye plass, og med baksetene oppe har man 468 liters bagasjeplass. 
De kan felles med å trykke på en knapp, og man kan også skyve dem langt framover hvis man vil ha dem oppe. 

Nedfelt får du 1510 liters bagasjeplass, og det holder til det meste. 
Legger du ned passasjersetet foran kan du laste inn lange ting på opptil 2,40 meter. 

Innlasting av varer er enkelt med en luke som går høyt opp, og gulvet i bagasjerommet skjuler et praktisk oppbevaringsrom med en multifunksjonsskuff. 
Det må også tilføyes at man har særdeles god plass i baksetet, så her sitter hvem som helst godt. 

Motorer og priser 

Stikkordet for motorkraften til 2-serie er lett og gjerrig. 
Her står selvsagt det tresylindrete 1,5-liters alternativet i en særklasse. 
Den får sin premiere i 218i med 115 gram CO2/km og 136 hk. 
Startpris i Norge er 307 900 kroner med 6-trinns manuell, og 334 600 kr med 8-trinns automat. 

Den var dessverre ikke tilgjengelig under lanseringen, hvor bensinkreftene ble vist fram i 225i. 
Den har fire sylindre, 231 hk og 135 gram CO2/km. 
Pris er 516 900 kroner. 

Går du for diesel kan du velge mellom 218d på enten 136 eller 150 hk. 
CO2-utslippet er uansett på 109 gram/km, men prisen blir bittelitt dyrere for 150-hesteren. 
136 hk koster 341 300 kroner med 6-trinns manuell, 360 800 med automat og 365 800 kroner med sportsautomat. 
150 hk koster 348 200 med 6-trinns manuell, 367 700 kr med automat, og 372 700 kr med sportsautomat. 

Alle motorene har siste skrik hva gjelder BMWs TwinPower Turbo teknologi, og siden BMW har tidenes råeste turbomotor på samvittigheten (hint: vi skal tilbake til 80-tallet og en motor på 1,5-liter), så kan man anta at de kan det de driver med. 

Kjøreegenskaper fra Mini 

BMW er ivrige med å understreke at ingen annen bil i samme klasse leverer like mye sportslig kjøreglede som 2-serien. 
Det må jeg antagelig si meg enig i. 
Bilen er sportslig oppsatt, med den direkte styringen en BMW-person vil forvente seg. 

Man kan velge mellom Sport og Comfort i oppsettet, og forskjellen er godt merkbar. 
De fleste kundene vil nok imidlertid holde seg i Comfort, og det er nok der bilen passer best. 
For selv om 2-serien er den mest sportslige i sin klasse, så er den ingen 1-serie uansett hvor mye du måtte trykke inn Sport-modus. 
Men det er da heller ikke det den er konstruert for, så poenget blir for så vidt meningsløst. 

Bilen deler IKKE plattform med Mini ifølge BMW, men har såkalt Mini-arkitektur. 
Det vil si at den deler en del komponenter og løsninger, men ikke at de deler samme chassis. 
Uansett en god forutsetning for underholdende kjøreegenskaper, selv om Mini ikke lenger er verdens morsomste forhjulsdrevne bil. 

Den elektromekaniske styringen (også mulig med variabel sportsstyring som justerer styringen etter kjøringen du foretar deg) gjør at bilen ikke sporer fra side til side under fullt gasspådrag, og er akkurat så presis og skarp som du forventer det i en BMW. 

Firehjulstrekk kommer 

En viktig faktor for kjøreglede er selvsagt lav vekt. 
Her har man brukt en stiv struktur kombinert med lette elementer, som f.eks panseret som bare veier 8 kg i aluminium. 

På slutten av året kommer bilen med M 
Sport pakke, med alt fra M 
Sport fjæring og 18-toms hjul til en heftig visuell innpakning med 10 mm senking av karosseriet. 
M Sport modellen vil komme samtidig som xDrive firehjulstrekk blir en mulighet på 220d og 225i. 
Apropos kommende modeller dukker også 220i, 220d og 216d opp senere, sistnevnte med rekordlave 0,38 l/mil i forbruk og 99 gram CO2/km. 

2-serien er den første modellen i premium kompaktklassen som tilbyr Head-Up Display, og det er som alltid en fryd å bruke. 
Traffic Jam Assistance er et kamerabasert cruise control-system som bistår sjåføren med gass, brems og styring i køkjøring i bytrafikken, noe vi ikke fikk anledning til å teste ute på landsbygda i Østerrike. 
Der var det verken byer eller trafikk. 

Dagen derpå konversasjon 

Ute på de rolige veiene blir man (sett bort fra den spektakulære naturen) mest imponert over hvor stille det er i bilen. 
Her kan man snakke med hverandre i rolig konservasjon, selv med den verste dagen derpå fyllestemmen. 
Her hjelper det på med en luftmotstansverdi på Cd 0.26. 
Legg til et behagelig fjæringsoppsett i komfort-modus, og du får en seriøs milsluker. 

225i som vi fikk prøve, er også en rask bil. 
Med en kvikk 2-liters twin-turbo motor på 231 hk ved 5000 omdreininger, gjør den 0-100 på 6,6 sekunder, og en toppfart på 240 km/t. 350 
Nm gjør også at bilen er sterk og seig, særlig siden den opprettholder sitt maksnivå hele veien fra 1250 til 4500 omdreininger. 

Med 8-trinns Steptronic automatkasse som standard, blir forbruket hyggelige 0,58 l/mil, med et CO2-utslipp på 135 gram/km. 
Det er gode tall for en såpass sterk motor. 
Hengervekt er 1500 kg for 225i. 

2-serie Active Tourer er tilgjengelig fra september og man håper å selge 700 eksemplarer av bilen i år. 
Det er ingen umulighet, spesielt ikke siden man regner med at 80 prosent av kundegruppen aldri har kjøpt BMW før. 
Aldri si aldri... 
