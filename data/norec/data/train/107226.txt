Trio Mediæval «Stella Maris»
ECM/Grappa 

På sin tredje utgivelse fremfører Trio Mediæval musikk i et tidsspenn på 800 år. 

Tiden står likevel stille, enten det er 1200-tallets Perotin eller samtidens Sungji Hong som synges. 
De tre kvinnene Linn Andrea Fuglseth, Anna Maria Friman og Torunn Østrem Ossum har skapt et klokkeklart uttrykk velegnet for gammel musikk, likevel såpass særpreget at samtidskomponister fristes til å skrive musikk for dem. 
Hong, fortsatt i 30-årene, skrev «Missa Lumen de Lumine» til gruppen i 2002, som med klanglig dissonansutforskning og sterk dynamikk utgjør en fin kontrast til middelalderrepertoaret. 
Det eldste stoffet er skrevet av franske og engelske, for det meste anonyme komponister, opprinnelig for herrestemmer. 
Igjen er trioens melismer og forsiringer uhyre presise, som skåret i glass. 
Ikke noe jåleri, men stilrent og liketil. 
Det skulle ikke forundre meg om dette blir en av høstens klassiske bestselgere. 

CARL PETTER OPSAHL 
