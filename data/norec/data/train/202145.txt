Linksys EA4500
Toppmodellen, med støtte for apps - nå på testbenken. 

Vi skrev tidligere om den nye satsningen fra Cisco som gir nye Linksys-rutere både et helt nytt grensesnitt og muligheter for fjernbetjening via apps for iOS-enheter og Andoid. 

Vi har nå hatt Linksys EA4500 på testbenken, gjort målinger og høstet erfaringer. 

Linksys EA4500 

Dette er altså toppmodellen, før nye og enda mer avanserte modeller kommer senere i år, når WLAN-standardene løftes enda et hakk opp. 

Den har det samme elegante utseendet som de andre modellene i E-serien, med en grå overflate og tekstur som minner om svært tynn og fin fløyel, og et sølvfarget bånd over midten. 
Det er ingen synlige antenner, og alle tilkoblinger er på baksiden. 
Den kan altså stå framme og med litt velvilje tas for å være et moderne skrin eller etui av noe slag. 

Tilkoblingene er helt standard, med 4 GBit porter, WAN-port og USB. 
Videre finner vi bryter til WPS-tilkobling, strømbryter og kontakt til strømforsyningen, pluss den obligatoriske reset-knappen. 

Installasjon og oppsett 

Installasjonen foregår fra CD, og ruteren ble funnet og satt opp helt automatisk med standardverdier. 
Men det stoppet ikke der. 
For å kunne komme videre i prosessen og gjøre endringer både lokalt og via mobil enhet, oppretter man en konto i Cisco Connect Cloud. 
Deretter kommer man inn i det nye grensesnittet, som er langt mer estetisk tiltalende enn de tradisjonelle oppsettene for rutere. 

Og alt er faktisk på norsk, og vi hadde ikke noe å utsette på det språklige! 

Men, det er stadig de samme parametre og deres verdier som må settes, så egentlig enklere blir det ikke, hvis man skal skreddersy ruteroppsettet. 
Men de enkle tingene, som nettverksnavn, trafikkprioritering av enhter (QoS), foreldrekontroll osv. 
blir i større grad presentert i egne grafiske områder. 
Det kan gjøre det lettere å finne fram. 

Men all denne stasen gjør også at grensesnittet går tregere enn på tidligere modeller, hvor man gjør endringer rett i web-grensesnittet til ruteren og ikke med noen sky-tjeneste inne i bildet. 
Nå sitter de færreste og fikler med ruterinnstillinger flere timer om dagen, det er det stort sett bare vi som tester som gjør, men det er altså merkbart tregere å gjøre endringer. 

Egenskapene er omfattende, det er tross alt toppmodellen. 
Den sender både på 2,4 og 5 GHz og du kan ha flere alternative trådløse nett gående, inkludert gjestenett. 
Og disse kan du altså styre fra iPhone-appen. 

For teknisk info om alle egenskapene hos ruteren, som 3x3 MIMO, SpeedBoost, DLNA medieserverstøtte, IPv6 kan du sjekke Linksys nettsted. 

Ytelse 

Vi rigget først til vår hp EliteBook Core i5 med Intel Centrino Ultra N-6300 og tre antenner. 
Av en eller annen grunn fant ikke denne maskinen 5 GHz nettverket. 
Derfor måtte vi bruke en ekstern Linksys AE3000 til å teste på dette frekvensbåndet. 

Og resultatet? 

Kort og godt ekstremt bra! 
Ytelsen og rekkevidden på begge frekvensbåndene er rett og slett de beste vi har testet. 
Spesielt 5 GHz ytelsen var imponerende. 

Det raskeste vi hittil har målt var oppunder 16 Mbyte/sek, men her var vi faktisk oppunder 21 Mbyte/sek. 
Det er 1,68 ganger raskere enn en 100 Mbit nettverkskabel! 

Konklusjon 

Skal du ha topp ytelse er EA4500 fra Linksys en klar kandidat. 
Med støtte for Connect Cloud åpner det seg dessuten for nye muligheter i tillegg til enklere tilgang for endringer via smartmobil. 

Men topp ytelse får du bare når både ruter og klient spiller sammen. 
Når dette ikke er på plass kan du risikere at det rett og slett ikke virker, slik vi opplevde med Intel N-6300 nettverkskortet som ellers er ett av de beste på 5 GHz. iPad 3 fungerte derimot utmerket på 5 GHz fra EA5400. 

Linksys EA4500 
