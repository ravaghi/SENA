Hektisk krypdyr
En halvtime med frisk, ungdommelig klubbmusikk fra Trippy Turtle er ikke å forakte. 

Personen som "skjuler" seg bak skilpaddeskallet har ernært den klubbmusikkglade standen med blomstrende, saunavarme remikser av anerkjente r&b-artister, blant annet en offisiell Robin Thicke-remiks av "Give It 2 U", i tillegg til å lage lekre versjoner av r&b-boblere. 

DJ-settet, som blir satt i gang på Kulturhuset, er en uptempo hyllest til bekymringsløs r&b. 
Og de utvalgte kuttene treffer de romantiske nervene til de oppmøtte. 
Trippy Turtles tilnærming til klubbmusikk er alt annet enn kantete og utilgjengelig. 
Det er ofte avrundet. 
I finfin forening bindes solkyssede spor, bestående av bakpå r&b og rap, med trommer lånt fra Baltimore club og elektronikalementer. 
Blant annet. 

Trippy Turtle, som for øvrig ikke bruker altfor mye energi på å skjule identiteten sin (se artikkelbildet), svaier i takt med kuttene der han står på podiet med hettegenseren som skal forestille en skilpadde. 
Det kan virke innstudert, men det lykkelige midtpunktet digger det han driver med. 
Og det smitter over på publikum, selv om settet er hakket for hektisk til tider. 

Altså, produksjonene som blir servert via Mac og mikser, er jo temmelig likt det Cashmere Cat har gitt oss fra før. 
Men hyggelig og tidvis nyskapende klubbmusikk har vi alle plass til i hjertene våre. 
