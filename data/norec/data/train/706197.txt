Skapt for å roe nerver og føtter
30 pulssenkende år med Alex Paterson. 

The Orb: 
"No sounds are out of bounds" (Cooking Vinyl/Playground) 

Det er 30 år siden Alex Paterson slo seg sammen med Jimmy Caulty og dannet London-duoen The Orb. 
Caulty konsentrerte seg så om KLF, mens Paterson fortsatte med nye samarbeidspartnere. 

Sveitsisk-tyske Thomas Fehlman er blitt værende, og The Orb er nå framme ved sitt 15. album. 
Det er lenge siden de var banebrytende med atmosfærisk ambient house som nisje, men det hjelper å ha venner. 
Youth, Roger Eno, Hollie Cook, Guy Pratt og Jah Wobble deltar, i tillegg til en lang rekke mindre innhopp som når Brother Culture deler vokalen med Cook på dub house-låten "Rush Hill Road". 

Albumet forsøker å gjenopplive den psykedeliske spenningen fra debuten "Adventures beyond the Ultraworld". 
Ikke nødvendigvis en god idé så mange år senere, men "Dougnuts forever" viser at de kan lage avslappende musikk å lytte til etter rave-partyet. 

Atomtrusselen i "Wolfbane" er derimot mer urovekkende. 
Etter det trenger vi "Soul planet", et kvarterlangt ekko av 1991. 

Beste spor: 
"Dougnuts forever", "Easy on the onions". 
