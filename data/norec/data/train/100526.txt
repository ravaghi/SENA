Paradoksale parodier
«The Simpsons Game» parodierer kjente og kjære spill. 
Og lager med det steinstorm i det berømte glasshuset. 

Det er mye som funker i dette ferske «The Simpsons»-spillet. 

Både manusforfattere og skuespillere fra TV-serien er tungt involvert, og bringer med seg masse bra humor. 
Homer er og blir legendarisk morsom, også i spillet. 

Dessuten er konseptet i seg selv fantastisk. 
«The Simpsons Game» parodierer både konkrete spill, fra «Medal of Honor» til «Shadow of the Colossus», og slitne spill-klisjéer i en rekke adskilte episoder. 

Når Homer, Bart, Marge og Lisa, som alle er kontrollerbare figurer i spillet, legger ut på ironisk korstog mot etablerte spillkonvensjoner, sier det seg selv at det kommer mye spennende ut av det. 

Humoren i parodiene fremprovoserer sjelden noe særlig mer enn småhumring, men spillverdenen har fått sitt svar på «Top Secret», «Hjelp vi flyr» og «Hot Shots». 

Paradoksalt nok er det derimot klisjéene som dominerer spillbarheten her. 
Ser man bort fra det parodiske konseptet er dette et spill jeg mener jeg har spilt mange ganger før. 

Legger man godviljen til, kan man kanskje kalle dette genialt - det er fullt mulig å se ironien i at «The Simpsons Game» i praksis også parodierer seg selv. 

Men såpass med credit tror jeg ikke det er riktig å gi til utviklerne i dette tilfellet - dette er lettbent underholdning basert på en god grunnidé og standard spillbarhet. 

Og da kommer utgangspunktet til dette spillet tilbake som en illsint boomerang. 
Parodiene fremstår som en unnskyldning til å lage et temmelig generisk spill. 

Dessuten finnes det en mye bedre måte å synliggjøre og bekjempe spillklisjéer på enn å lage en parodi: finn på noe nytt. 
Det er tross alt når man pløyer ny mark man avkler stagnerte spillkonvensjoner. 

«The Simpsons Game» har definitivt lagt innovasjonsplogen på hylla. 
Og da mister de mange parodiene store deler av sin slagkraft. 

Dessuten skrangler det i spillmekanikken, både kameravinkler og styringen av figurene jobber ofte aktivt for å hindre en behagelig spillopplevelse. 

«The Simpsons Game» er derimot stundvis morsomt og generelt interessant, rent konseptuelt. 
Og den velfungerende humoren skviser helhetsinntrykket opp til såvidt godkjent. 

PS: 
I salg fra torsdag 1. november. 
Spillet er testet på PS3 og Xbox 360. 
Egne versjoner til PSP og DS kommer også på torsdag. 

Homer og Bart begir seg ut på en hysterisk parodi på skytespillserien Medal of Honor. 
