Litt for høyt turtall
Der forgjengeren tok seg tid til både lukeparkeringer og sjarmøretapper, er «Biler 2» gassen i bånn hele veien. 

«Biler» er en av de mange suksessene til Pixar, som blant annet står bak «Oppdrag Nemo», «Se opp» og «Toy Story»-filmene. 
I oppfølgeren havner Lynet McQueen og Bill midt oppe i et internasjonalt spiondrama. 

Den James Bond-inspirerte agenten Finn McMissile (en VW Karmann Ghia) er på sporet av en stor konspirasjon. 
Skumle Professor Zündapp og gjengen hans gjør alt for å stanse Finn og de andre spionene fra å avdekke hemmelighetene. 

Ved en tilfeldighet blir tauebilen Bill innblandet. 
Samtidig skal Lynet McQueen konkurrere med racerbiler fra hele verden i en serie Grand Prix-løp i Japan, Italia og London. 
Alle må kjøre på det nye, miljøvennlige drivstoffet Allinol. 

Regissør Lasseter skal ha fått ideen til filmen fra stedene han så da han reiste verden rundt for å markedsføre «Biler». 
Og ideen er god; den åpner for både spenning, kulturcrash og spektakulære scenario. 

Barn i alle aldre vil fryde seg over agentenes arsenal av våpen og kreative stunts. 
Det er festlig når Bill tar feil av pistasjeis og wasabi. 
Og vi gliser av damene som synes den italienske Formel 1-bilen Francesco er ekstra hot uten skjermer. 

«Biler 2» har overskudd i massevis. 
Den er imponerende detaljrik og full av gode poenger. 

Men der eneren ble drevet av en god, dynamisk story, er det denne gangen litt for heseblesende. 
Actionscenene truer med å slå hverandre i hjel, vi savner å bli bedre kjent med de nye bilene. 

På den annen side; «Biler 2» gir drivstoff til fantasien. 
Og fantasien spinner videre i sitt eget tempo lenge etter at 3D-brillene er tatt av. 
