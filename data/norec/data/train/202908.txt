Bodum Bistro kjøkkenmaskin
Kan den hamle opp med kjøkkenfavorittene fra KitchenAid og Kenwood? 

Bodum er en sterk merkevare innenfor kaffe- og teutstyr. 
Nå vil de også inn på markedet for elektrisk kjøkkenutstyr. 
De har lansert alt fra vannkokere og håndmiksere, til blendere og brødristere de siste årene, i tillegg til en egen linje med ulike redskaper som slikkepotter, boller, visper og sleiver. 

Bistro er navnet på den elektriske serien fra Bodum, og vi har testet kjøkkenmaskinen. 

Utseende 

Innholdsfortegnelse: 
UtseendeI brukKonklusjon 

Maskinen har en av- og påknapp bak på skroget, men i bruk styrer du den fra høyre side. 
Den har de klassiske kjøkkenmaskinfunksjonene: 
En bryter du må vri på for å kunne heve og senke hodet, samt et hjul som du vrir på for å styre hastigheten. 

Under maskinen er det sugekopper som fester seg til benken, og sørger for at den står støtt. 

Maskinen kommer med deigkrok, rørepinne og ballongvisp. 
Enn så lenge finnes det ikke noe ekstra tilbehør, men en løs liten luke helt foran på maskinen vitner om at dette kan komme. 

Se også våre tester av kjøkkenmaskiner fra Its Kitchen, KitchenAid og Kenwood. 

I bruk 

Har du brukt en kjøkkenmaskin før, er Bodum Bistro lett å operere. 
Det eneste som skiller seg litt fra flere andre maskiner er at den har en av- og påknapp, slik at du skal slippe å dra ut kontakten hver gang du bruker den. 
Det er enkelt å bytte røreredskapene, og maskinen er grei i bruk. 

Bryterne på siden er lett å forstå, men spesielt hjulet som styrer farten er noen ganger litt hardt å vri på, samtidig som det ikke virker veldig solid. 
Vi er rett og slett litt redd for å ødelegge det ved et par anledninger. 

Når det kommer til enklere oppgaver som å røre, piske eggehviter, lage smørkrem og ordinære formkaker, passer maskinen ypperlig. 
Dette er imidlertid oppgaver man like gjerne kan bruke en miksmaster på stativ til. 
Bruker du en håndmikser kan du også sørge for at den kommer helt ut i kantene, noe denne ikke gjør. 
Slikkepotten må brukes flittig underveis for å sørge for at ingredienser langs kantene og i bunnen av bollen kommer med i deigen. 

Problemet er at maskinen sliter tydelig når den utfører de tyngste jobbene, noe som er merkbart både på bevegelse (den dirrer på benken - sugekoppene sørger ikke for jevn benkekontakt) og lyd. 
Vi tror ikke den vil gå i stykker med det aller første, men dette er heller ikke den stødige kjøkkenhjelperen vi setter på benken og tenker at kan stå der i en generasjon. 

Vi gir derimot pluss for silikonbelegg på bollens håndtak, som gir et godt grep. 

"Bakeresultatene er stort sett like, men KitchenAid trenger lenger tid på å komme dit", var konklusjonen da SIFO testet kjøkkenmaskiner tidligere i år. 
I tillegg sliter den tydelig mer, noe du kan se i videoen under: 

Konklusjon 

Bodum bistro kjøkkenmaskin er et helt greit alternativ for deg som er glad i bakepulverbakverk, og ikke bryr deg om å gjøre litt selv. 
Slikkepotten vil likevel bli din beste venn, siden det meste samler seg langs sidene, og hverken visp eller noen av rørepinnene rekker helt ut. 

Maskinen bruker også lang tid og lager mye lyd på de hardeste oppgavene. 
Vi synes også at den rister vel mye på kjøkkenbenken, og er rett og slett litt redd for at den ikke skal komme helskinnet fra bakingen. 

Sammenlignet med de mer kjente merkene er prisen på drøye 3.000 kroner relativt lav. 
Dessverre for Bodum får du også tilsvarende maskiner fra andre merker til en langt lavere pris. 
