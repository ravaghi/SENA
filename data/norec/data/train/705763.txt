Sjarmbombe i duffelcoat
Film nummer to om den sjarmerende bjørnen Paddington er like god som sin forgjenger, mye takket være Hugh Grant i strålende skurkerolle. 

Paddington 2 Sjanger: 
Familiefilm / Komedie Skuespillere: Hugh Grant, Ben Whishaw, Brendan Gleeson, Jim Broadbent. 
Regi: Paul King Storbritannia, 2017 Lengde: 
1 t. 43 min. 
Aldersgrense: 6 år 

Man skal være temmelig vrang for ikke å bli i godt humør i selskap med den skjønne, lille London-maskoten Paddington. 
Når vi møter ham igjen tre år etter at han nesten ble utstoppet i forrige film, er han permanent innlosjert hos den koselige familien Brown. 
Med unntak av den sure naboen vi husker fra sist, er det solskinn og glede som preger Paddingtons omgivelser. 

Men selv om han lever det gode liv i sin favoritt-by, har han ikke glemt tante Lucy hjemme i Peru. 
Det nærmer seg 100-årsdagen hennes, og Paddington har funnet den perfekte gaven. 
Men denne blir stjålet fra butikken før Paddington rekker å kjøpe den, vår venn får skylden, og snart er han dømt til 10 år bak murene sammen med en gjeng nifse forbrytere. 
Noen vil kanskje tenke at denne straffereaksjonen hører mer hjemme i en tekst av for eksempel Victor Hugo, men den føyer seg inn i en rekke av overdrivelser som oppleves helt logiske i sin egen kontekst. 

Det er kanskje dette som gjør at filmen føles så original og forfriskende; regissør Paul King har skapt et eget univers, hvor London selv spiller den viktige rollen som et slags fargerikt utopi. 
Her er selv skurkene ganske greie, så lenge man gir dem en sandwich med appelsinmarmelade. 
Men den koselige innpakningen står heldigvis ikke i veien for et velskrevet plot hvor både elleville actionsekvenser og slapstick-humor har sin naturlige plass. 

Stjernelaget av skuespillere bidrar også til at filmen blir så vellykket. 
Vi får flere gledelige gjensyn, og laget er ytterligere styrket med solide navn som Joanna Lumley og Brendan Gleeson i stilige småroller. 
Den som imidlertid skinner aller mest er Hugh Grant som den avdankede, men i aller høyeste grad selvgode West End-skuespilleren Phoenix Buchanan. 
Her får Grant boltre seg og virkelig la sitt komiske talent komme til sin rett. 
Dette er koselig, morsom og spennende familieunderholdning på sitt beste. 
