Uskumle spøkerier
Det skal mer enn store, mørke hus og massevis av spøkelser til for å skape uhyggelig stemning. 

SKREKKFILM 

"Winchester - House of Ghosts" 

Australia/USA 2017 

Regi og manus: Michael Spierig, Peter Spierig 

Skuespillere: 
Helen Mirren, Jason Clarke, Sarah Snook, Angus Sampson 

Aldersgrense: 
15 år 

I utgangspunktet er man selvsagt velvillig innstilt overfor filmskapere som tar mål av seg til å fortelle en god, gammeldags spøkelseshistorie. 
Men dette er en sjanger som krever en annen type fingerspissfølelse – litt mer tilbakeholdenhet, litt mer psykologisk innsikt – enn skrekkfilmer flest, og dessverre viser ikke de australske tvillingbrødrene Michael og Peter Spierig ("Daybreakers", "Jigsaw") seg oppgaven moden. 

De har basert seg på den sanne historien om Sara Winchester, enken etter våpenmagnaten William Winchester, som brukte 25 år på å bygge et enormt, victoriansk kråkeslott i San Jose, California. 
Huset sies å være hjemsøkt av åndene til alle som noen gang er blitt drept av en Winchester-rifle. 

Men ikke engang førsteklasses skuespillere – en Helen Mirren som flyter på naturlig autoritet og en Jason Clarke som får gjøre det meste av arbeidet – kan redde en film som i mangel av ordentlig uhyggestemning stadig må ty til billige "bø!"-effekter. 
Ikke engang de åpenbare parallellene til USAs pågående debatt om våpenkontroll, er Spierig-brødrene sofistikerte nok til å få noe ut av. 
