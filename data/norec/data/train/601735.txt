Uten X-faktor
Whole new beginning. 
(Sony) 

Det er ikke nødvendig å diskutere om Elin Gaustad har en fin stemme og om hun kan synge. 
Dommer Jan Fredrik Karlsen ga henne platekontrakt på sparket da hun overraskende ble kastet ut av forrige runde med X-faktor. 

Karlsen burde tatt bedre vare på henne etterpå. 
Han burde gitt henne bedre betingelser og rammer enn det som er tilfelle på «Whole new beginning». 
Mange av låtene og det tilhørende uttrykket er puslete og tynt. 
På sitt verste høres dette ut som en demo Lene Marlin kunne ha laget på jenterommet sitt da hun gikk på ungdomsskolen. 

Tittelkuttet og den ufrivillig sjarmerende «Confessional song» er de eneste lydsporene som er verdt tiden som er brukt her. 
Produksjonen og arrangementene er kjedelige. 
Og da høres også Elin Gaustad sin stemme slik ut. 
Nemlig puslete og kjedelig. 
Målet var nok å lage varm og nær og rolig pop. 
Men noen hindre på veien gjorde at ingen ville kjøre løpet ut til et kvalitativt og ålreit nivå. 
X-faktoren er borte. 
