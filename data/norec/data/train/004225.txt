Don Jon
Intelligent og kritisk, uten å være belærende – en strålende regidebut for Joseph Gordon-Levitt. 

Joseph Gordon-Levitt har de siste årene etablert seg som en av Hollywoods mest spennende skuespillere – med manus- og regi-debuten hans Don Jon viser Gordon-Levitt at han har enda mer å bringe til bords. 

Don Jon er et smart komidrama, som ved første øyekast virker som en unnskyldning for å vise pornografiske bilder på kino, men som ved nærmere ettersyn retter et kritisk blikk mot hvordan sex og kjønnsrollemønstre fremstilles i media. 

– Porno er bedre enn sex 

Filmen kaster oss umiddelbart ut i en storm av pupper, lår, sex og vulgert språk, som nok kan virke avskrekkende og provoserende på mange. 

My body, my pad, my ride, my family, my church, my boys, my girls, my porn. 

.. 
Det er alt Joseph Gordon-Levitts rollefigur Jon Martello bryr seg om. 

Som en moderne Don Juan, med kallenavnet Don Jon, har Jon aldri problemer med å få napp hos damene, han prøver seg aldri på samme dame flere ganger, og han får dem alltid til sengs. 
Når han en dag møter på tier-kroppen i den røde kjolen forandrer imidlertid alt seg. 

Barbara, spilt av Scarlett Johansson, lar seg ikke erobre umiddelbart, og da er det ikke lenger Don Jon som har kontrollen. 
Han blir besatt av å få den deilige kroppen til sengs og de to innleder et forhold. 

Det er bare ett problem 
— Barbara lar ham ikke se porno, og det gjør Jon vanligvis hver dag, mange ganger om dagen. 

For i følge Jon er porno bedre enn sex. 
Argumentene han bruker for å forklare hvorfor er mange, men egentlig bunner det ut i at det kun er foran dataskjermen han virkelig kan gi seg hen. 
Og derfor sniker han seg ut for en runde foran dataskjermen etter at sexpartneren hans for kvelden har sovnet. 
Jon er rett og slett avhengig av porno. 

Ingen krig mot pornobransjen 

Ved første øyekast virker Jon som en karikatur fra Jersey Shore, med sine store overarmer og små singletter, men det er mer som foregår bak den veltrente og glatte fasaden. 

For hvorfor er Jon blitt som han er blitt? 
Er han et produkt av sin oppvekst? 
Hvordan har samfunnet han lever i påvirket ham? 
Hva er egentlig et godt forhold? 
Dette er spørsmål Joseph Gordon-Levitt, som manusforfatter og regissør, stiller underveis. 

Don Jon er ikke en slags vendetta mot pornobransjen, og det er forfriskende. 
Jeg er lei av moraliserende, amerikanske filmer med pekefingeren høyt hevet. 

Uten å være belærende retter Joseph Gordon-Levitt kritikk mot måten pornografi fremstiller kjønnsroller og sex på, men det er ikke bare Jon som definerer sine forhold ut ifra det han har sett på skjermen, Barbara har også et skrudd syn på virkeligheten. 

Mens Jon bruker porno som rettesnor, er det romantiske Hollywood-filmer med lykkelig slutt som er Barbaras definisjon på hvordan et perfekt forhold bør være. 
Dermed har ingen av dem realistiske forventninger til hvordan partneren oppfører seg. 

Intelligent og underholdende 

Don Jon er intelligent skrevet og godt regissert, med repetisjon brukt som et stramt filmatisk grep, og Joseph Gordon-Levitt takler taktskiftet mellom komedie og drama godt. 
Han gjør en solid rolleprestasjon som Jon, mens Scarlett Johansson klarer å være skikkelig usympatisk som overfladisk prinsesse, som er vant med å få det som hun vil. 

Tony Danza gjør en strålende prestasjon som Jons slibrige og mannssjåvinistiske far, mens Brie Larson overbeviser som den kontrollerende, men velmenende moren, som gir oss et innblikk i hvilke verdier Jon har med seg hjemmefra. 

I tillegg kommer Julianne Moore inn som den eldre kvinnen. 
Moore gir filmen tyngden den trenger, gjennom at hun lærer Jon hva intimitet mellom to mennesker kan bety. 

Jeg skulle gjerne sett at Moore fikk mer tid på lerretet, for slik filmen fremstår nå går det hele litt raskt mot slutten, og jeg satt igjen med en følelse av at historien var noe uforløst da rulleteksten gikk over skjermen. 

Likevel er det liten tvil om at Don Jon er en strålende regi- og manus-debut for Joseph Gordon-Levitt. 
Dette er en intelligent samfunnskommentar som er underholdende samtidig som den får deg til å tenke. 
Om Gordon-Levitt fortsetter i samme spor fremover har han en lysende karriere foran seg på begge sider av kamera. 
Det skal bli spennende å følge med på hvilke andre ess han har i ermet. 
