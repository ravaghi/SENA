Syvseteren Prius+ prøvekjørt
BRATISLAVA (DinSide Motor): 
Dårlig plass i Toyota Prius? 
Den tiden er forbi. 

15 år etter at den første Toyota Prius ble lansert kommer omsider bilen mange hadde ventet på: 
En hybrid med plass til familien og mye bagasje - eller til syv personer. 

Prius+ heter bilen, (i Norge har den fått etternavnet ”Seven”, for å understreke at bilen har syv seter som standard), og bidrar til at man kan begynne å snakke om Prius-"familien". 
Et tredje medlem kommer til høsten – det blir den første ladbare Prius – Prius Plug-in Hybrid – som vi har testet her i DinSide. 
Det finnes for øvrig en Prius til, som ikke selges hos oss; den kompakte Prius C. 

Nykommeren blir tilgjengelig over sommeren og starter på 312.000 kroner - for 332.000 kroner får man Toyotas nye syvseter i den velutstyrte Executive-graden. 
(frakt og levering kommer som alltid i tillegg - men da dette er variabelt, velger vi, som vi alltid gjør, å gi nettopris). 
Mer om priser og utstyr lenger ned. 

Hybrid suksess 

Med første generasjon Prius i 1997 (2000 utenfor Japan), var Toyota pionerer på området hybride drivlinjer. 
Etterspørselen var i begynnelsen svært lav og Prius 1 er et sjeldent syn på veien. 
Med generasjon II økte salget betraktelig og her i landet førte avgiftsomleggingen i 2006/2007 til at hybrid-teknologien begynte å vekke mer interesse; Prius ble gradvis et stadig vanligere syn på våre veier. 
Da tredje generasjon Prius ble lansert sommeren 2009 tok det helt av, og det skal sies at bilen utgjorde en meget attraktiv pakke. 

Prius har rett som det er ligget høyt oppe på topp-ti-listen over landets mest solgte biler og den hardeste konkurransen den har opplevd å få er fra egne rekker – nemlig fra den kompakte og visuelt mer diskré Auris Hybrid, som også har hatt suksess siden den ble lansert for to år siden. 

Nylig lanserte Toyota attpå til den billigste hybriden så langt, Yaris Hybrid - som vi nettopp har prøvekjørt. 

Flerbruks-stasjonsvogn 

Prius+ Seven er en slags mellomting mellom fleksibil (kompakt flerbruksbil) og stasjonsvogn. 
Den er vel 460 centimeter lang og vel 160 centimeter høy (et par centimeter lavere uten panoramatak). 
Den har tre seterader som standard. 
Designen er tilpasset bilens nye funksjon, men lett gjenkjennelig fra den vanlige Prius. 
Den har en lett nedtonet versjon av det mer moderne og dynamiske designspråket Toyota har innført den senere tiden. 

Velkjent motorisering 

Hybridsystemet (den kombinerte motoriseringen) er kjent fra vanlige Prius og består av en bensinmotor pluss en synkron elmotor i tillegg til en generator. 
Bensinmotoren er en 1,8-liters rekkefirer basert på Atkinson-prinsippet. 
Det går ut på at inntaksventilene stenges sent i syklusen og forsinker kompresjonen hvorav mindre varmetap og mer effektiv forbrenning. 
Ulempene kompenseres det for gjennom tillegget i krefter og moment fra elmotoren. 

Bensinmotoren yter maksimalt 99 hestekrefter og 142 newtonmeter mens elektromotorens toppeffekt er 82 hestekrefter og dreiemomentet er 207 newtonmeter. 

Velfungerende 

Samlet gir drivlinjen en maksimal effekt på 136 hestekrefter. 
Toppfarten er 165 kilometer i timen og fra 0 til 100 kilometer i timen bruker bilen 11,3 sekunder. 
Transmisjonen er trinnløs og fungerer utmerket, derimot fører den til en jevn og monoton during fra motoren under akselerasjon som gjør at man helst unngår å gi full gass – da blir nemlig motorlyden påtrengende og ubehagelig. 
Den lille og nette girhendelen er meget lett å betjene. 
Mer generelt er Prius+ en brukervennlig bil på de fleste områder; den er lettkjørt, ergonomien på førerplass er upåklagelig og det går som en lek å endre på setekonfigurasjonen via enkle grep. 

Det bringer oss naturlig nok til det viktigste med denne bilen – interiøret. 

Trivelig, men noe spinkelt 

Førermiljøet er trivelig og oversiktlig med en tekno-stil som passer til bilens misjon. 
Det er ellers gjort en innsats når det gjelder beskyttende polstring på dashbordet, men det er fortsatt ikke til å komme forbi at når det gjelder materialkvalitet og soliditetsfølelse, ligger Toyota her fortsatt hakket under de fleste europeiske konkurrentene. 
Det virker til dels spinkelt og billig. 
Også setene virker relativt spinkle i utformingen - heldigvis fant vi dem gode å sitte i, også for godt og velvoksne artikkelforfatter. 

Denne kritikken må relativiseres: 
Det er klart at her har man ikke bare foretatt en avveining på kostnader, men også i forhold til plass og ikke minst vekt, som selvsagt har en direkte innvirkning på forbruket. 
Man har klart å holde bilens vekt nede på cirka 1,5 tonn hvilket er lett for en slik bil. 
Og utseendemessig finner vi ikke stort å sette fingeren på. 
Digitaldisplayet som viser det essensielle av informasjon er plassert sentralt og suppleres som i Prius av en meget praktisk HUD-løsning. 

Plassvidunder 

Og plass- det er det flust av og det er jo det denne bilen har som primæroppgave å tilby. 
Her leverer Toyota varene, og dette er noe de kan. 
Bilen føles romslig både på første og annen seterad. 
Som i alle slike biler, kompakte utvendig og romslige innvendig, er tredje seterad mer beregnet på barn eller som nødseter for ikke alt for store voksne. 
Dessuten blir bagasjeplassen redusert til et par reisevesker med alle setene i bruk. 

Som femseter, derimot, blir denne bilen et plassvidunder. 
Det er god plass til tre i baksetene, som for øvrig kan flyttes frem og tilbake og foldes individuelt. 
Både som familiebil og som taxi vil Prius+ fremstå som særdeles attraktiv. 

Komfort i fokus 

Som nevnt er dessuten bilen både lettkjørt og komfortabel. 
Den er bygget og satt opp for en sedat kjørestil; den sportslige fører med hornvekst i pannen har ingenting i denne bilen å gjøre. 
Naturligvis. 
Komforten gjelder både demping og lydnivå - med unntak av misbruk av gasspedalen - men vi noterte også en viss tilbøyelighet til krenging og duving. 
Som nevnt: 
I denne bilen vil man ta det med ro. 

Lavt forbruk bekreftes 

Det at bilen inviterer til sedat kjørestil er selvsagt i tråd med et av dens viktigste salgsargumenter: 
Driftsøkonomien og da forbruket i særdeleshet. 
Offisielt skal forbruket ved blandet kjøring ligge på 0,41 liter per mil med 16-tommershjul og 0,44 med 17-tommere. 
Vi holdt øye med forbruket på kjørecomputeren og kan bekrefte at det er mulig å kjøre normalt med imponerende lavt forbruk. 
Under den roligste etappen kvitterte displayet med 0,49 liter per mil - også med et par relativt heftige forbikjøringer innlagt. 

Teori og praksis 

Imidlertid anser vi det oppgitte forbruket som teoretisk og svært lite realistisk i den daglige bruk selv om en av våre kolleger med anerkjente evner når det gjelder "Economy Run" etter eget utsagn greide å matche det offisielle tallet på 0,41 liter per mil. 
Viktigere synes vi det er at forbruket faktisk viser seg å være såpass lavt som det er og at det i praksis er mulig å komme under 0,5 liter per mil med pen, normal kjøring. 
Å kjøre en syvseter med bensin på tanken på vanlig vei og oppnå slike tall er imponerende og bidrar til å frata diesel som drivstoffvalg enda en bit av dens legitimitet. 

I tillegg kan jo Prius+, som sin lillebror, kjøres med ren eldrift i opptil to kilometer - gjentatte ganger under en kjøresyklus, da batteriene jo lades underveis. 
Det er med å bidra til å forskåne lokalmiljøet i sentrum av byene, for eksempel. 

Godt utstyrsnivå 

Toyota+ Seven kan leveres i tre utstyrsnivåer: Advance (312.000 kroner), Executive (332.000 kroner) og Premium (375.000kroner), sistnevnte med såkalt seter trukket i såkalt Softex, som erstatter skinn. 
Som vanlig tilkommer frakt og leveringskostnader - eksempelvis 9.500 kroner levert Oslo. 

Ikke feil 

Totalt sett anser vi at Toyota Prius+ Seven er en meget attraktiv totalpakke for øko-bevisste kjøpere med behov for plass og mindre behov for utpreget dynamiske egenskaper. 
Prismessig kommer den også meget godt ut i forhold til mer tradisjonelle fleksi-konkurrenter som VW Touran, Ford Grand C-Max, Peugeot 5008 og Opel Zafira. 

Kommer til sommeren 

Toyota Prius+ Seven kan bestilles fra nå i juni og de første bilene blir å se hos forhandlere i løpet av sommeren. 
Bilen lanseres i Norge tidlig i september. 
I løpet av samme måned blir de første bilene tilgjengelige for kunder. 

Salgsmålet for Toyota er 1.000 biler ut året og 1.400 eksemplarer i 2013. 
Samtidig er målet i tillegg å selge 1.000 vanlige Prii*) både i år og neste år. 

*) 
Det er offisielt: 
Flertall av Prius er Prii. 

Denne artikkelen ble første gang publisert 13. juni. 
