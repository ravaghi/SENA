Toyota Avensis er oppgradert
En "major minor change" forteller Toyota. 
Det stemmer bra. 

i Nice: 
Nåværende Toyota Avensis er kommet omtrent midt i livet, og det er dags for en oppgradering. 
Det vises ikke minst på salgstallene som har gått motsatt vei av hva de største konkurrentene kan vise til, og det i en retning Toyota på ingen måte ønsker. 
Nå har modellen fått noen viktige endringer, og noen ikke fullt så viktige. 
Vi har prøvekjørt bilen som Toyota Norge skal omsette 4.100 biler av i 2012, og i januar er den hos de norske forhandlerne. 

Nei til diesel 

Toyota og Lexus er blant de største pådriverne i kampen om mer bensinbiler og færre dieselmotorer på veiene. 
Tross dette er de smertelig klar over at det er dieselversjonen, 2,0 D-4D, som fortsatt kommer til å være storselgeren. 
Historien forteller at over 70 % av kundene av Avensis har valgt diesel, et tall Toyota for fremtiden tror kommer til å lande på rundt 60 %. 
Om dette er et riktig estimat, eller en håpefull ønskedrøm gjenstår å se. 
I Europa for øvrig forventer den sentrale ledelsen hos Toyota faktisk 5 % oppgang i salget av dieselmotorer, ikke en nedgang. 

Lokker med dieselmotor 

At det nå er dieselmotoren som har fått de største og beste endringene taler heller ikke i retning av at Toyota Norges ønskedrømmer kommer til å realiseres. 
Det er litt for optimistisk, spesielt når vi ser hva endringene gjør med prisen på bilen. 
En Avensis stasjonsvogn med den oppgraderte dieselmotoren vil nå starte på 299.900 kroner for enkleste utstyrsvariant. 
Den er det riktig nok få som kommer til å kjøpe, men 319.000 for en Advance er også en god deal. 
Samme bil med Executive utstyrspakke koster 348.000 kroner. 

Mindre utslipp 

Nedgangen i pris skyldes først og fremst en kraftig nedgang i CO2-utslippet, som nå er senket fra 141 g/km til 119 g/km. 
En ting er at moder jord takker for hvert sparte gram, men kundene vil antagelig også sette pris på den avgiftsreduksjonen dette gir. 
Forbruket på en såpass stor stasjonsvogn må sies å være svært lavt, med sine 0,45 l/mil med 2-liters dieselen. 
Når det gjelder ytelsene medfører ikke endringene de store utslagene, annet enn at effekten er gått ned 2 hk, mens dreiemomentet består på 310 Nm. 

Se bilder av Avensis utvendig: 

Mindre endringer 

Toyota ramser opp designelementer i fleng som skal gjøre den oppgraderte versjonen mer attraktiv, men du skal være en kjenner for å umiddelbart se hva som er forskjell. 
Endringene er størst i fronten. 
Der har den fått slanket ned lykter og grill, samt fått et luftinntak i nedre del av støtfangeren som gir en effekt av å være større. 
På sidespeilene og lyktene bak er det kommet en liten finne som visst nok skal bedre luftstrømningen en smule. 
Disse vil du garantert ikke se om du ikke kjenner til dem. 
På bagasjeluken er det kommet en forkrommet list over håndtaket i stedet for en lakkert. 
Greit, det er en endring, men det er vel smaken som avgjør om den er til det bedre. 

Smart eller ikke 

Innvendig er det først og fremst snakk om nye fargekombinasjoner i midtkonsollen, samt noen kromringer rundt luftedysene. 
På de dysene som sitter ytterst ved fordørene er disse kromringene bare en ulempe, ettersom de til enhver tid speiler seg i sideruten akkurat der du skal se ut i sidespeilet. 
Dette kan anses som en signatur fra Europa, for det ville aldri sluppet gjennom hos et japansk petimeter. 
Utover dette har det også kommet enkelte nye interiørfarger og stofftyper, samt nye farger på skinninteriørene. 

Fargekaos 

Instrumentpanelet skal visst nok også ha blitt bedre, takket være noen nye farger i instrumentene. 
Det er en logikk jeg sliter med å følge, for nå er tallene i skivene hvite, mens nålene er røde. 
Så langt er alt vel, men så er det orange i displayet mellom instrumentene igjen. 
I tillegg er det en annen orange farge på displayet til klimaanlegget i midtkonsollen, og som om det ikke er nok, så er hovedfargen i den 6.1” store navigasjonsskjermen også av en helt egen karakter. 
Dette blir i mine øyne en helgardering fra fargekartet i stedet for å skape en helhet. 
Alt var så meget bedre før, sa en eller annens bestefar, men da var i alle fall lyset bare orange. 

Se bilder av Avensis innvendig: 

Kjedelig perfeksjonert 

Ute på veien er den nye Avensis absolutt slik en Avensis bør være. 
I den grad det er mulig har endringene i chassiset gjort bilen enda mer nøytral enn før. 
Det betyr at du ikke har noen slags unoter eller spesielle karakterer. 
Faktisk vil jeg gå så langt som å si at den er karakterløs i all sin finslepenhet. 
Dette høres kanskje negativt ut, men i dette tilfellet er det positivt. 
Avensis har ikke til intensjon å utpeke seg som spesielt sporty, ei heller kun komfortabel. 
Den er finsiktet inn på midten av grafene som peker i den ene eller andre retningen, og er derfor nøytrale på alle måter. 
På den måten passer den også perfekt for veldig mange kunder. 

Tallrike endringer 

For det første er det nye dempere rundt om, og de har satt på mykere foringer enn tidligere. 
Dette i seg selv er interessant, for tendensen er ofte det motsatte, at foringer strammes opp for mye. 
Til gjengjeld er stabilisatorstagene bak økt i omkrets. 
Deretter er rattutvekslingen 5 % kvikkere enn tidligere, og servoassistansen er justert en smule i forhold til tidligere. 
Det er også blitt flere sveisepunkter og en stivere ramme i framvognen. 
Det er vanskelig å peke på enkeltdetaljer av dette og si at det merkes, men summen gjør nok sitt. 
Bilen er også bedre støydempet, noe vi merket i forhold til hjulstøy. 
Fortsatt er det likevel noe vindstøy å spore. 

Hard konkurranse 

Den nye 2-liters dieselen er innstegsmodellen blant dieselmotorene. 
Den konkurrerer også prismessig med de minste motoralternativene fra konkurrentene, og sammenlignet med disse står ikke ytelsene tilbake for noe. 
Dessverre betyr ikke dette at den dekker opp for de ønskede kraftresursene. 
Maskinen skal levere maksimalt dreiemoment allerede fra 1.600 omdreininger, men for å få noe særlig kraft i det hele tatt er du nødt til å krabbe godt over 2.000 omdreininger. 
Sammen med en rekordlang vandring på klutsjpedalen er dette ikke spesielt heldig når man skal kjøre i gang. 
Dessverre blir ikke denne motoren å få med automatgir. 
Da må du opp på 2,2-literen med 150 hk, som starter på 395.900 
