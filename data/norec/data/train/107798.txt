Tungtvann:«5 år og like langt» 

(C+C Records) 

Oppsummering av fem år på toppen av norsk hip-hop. 

Helt siden Tungtvann ga ut sin første EP «Reinspikka Hip Hop» i oktober 1999, har de hatt med seg videokamera på turné. 
Her får fansen se resultatet. 
For på DVD-en «5 år og like langt» oppsummerer gruppa sine fem første år med konsertopptak fra Blå, Øyafestivalen, Quart og Karlsøyfestivalen, musikkvideoer, intervjuer med bandet, fans og rapkolleger, i tillegg til morsomme episoder fra turnélivet. 
Innslaget fra Jan Steigen danseskole er artig, men visningen av plakatene kunne de gjerne spart seg for. 
Bookleten på hele 32 sider, skrevet av hip-hop-forfatter Øyvind Holen, er et stort pluss. 
Denne dokumenterer Tungtvanns historie, i tillegg inneholder den presentasjoner av bandmedlemmene og artige lister som «3 fete hotellopphold» og «Minst besøkte konserter». 

MARIT AABY VEBENSTAD 
