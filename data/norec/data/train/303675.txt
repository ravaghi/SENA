Sånn har du aldri hørt Stefan Sundström før
Tyngre og seigere, men tekstene er blant hans beste. 

|||ALBUM: 
En av våre favorittsvensker tryna så kraftig på sykkel høsten 2008 at han måtte sy 13 sting i hodet. 
Trøsten er at han fikk ro og tid til å skrive mange sanger. 

Ti av dem er samlet på et annerledes Sundström-album, hans første på vel tre år. 

Uttrykket er tyngre og seigere enn vanlig, med synther, programmering og en liten Kent-tilnærming, men fint dandert mellom viser med et mer typisk Sundström-stempel. 

Samtidig synger han mer disiplinert enn vi kan huske å ha hørt, med en sårhet som kler de mørke sangene. 

Tekstene, en 49-årings tanker rundt livet, aldring og døden, er også på høyde med hans beste. 

Den seks minutter lange åpningen «Glöm din dröm» og tittellåta har episke dimensjoner, den norske klassikeren «Nidelven» er blitt vindskeiv og mystisk og «VaVaDeJaSa (Körd i branschen)» er Sundströms hilsen til de som for lengst har dømt ham nord og ned i bransjen. 

For her er han jo, vital som aldri før! 
