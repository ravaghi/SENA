«Ant-Man and the Wasp»:Morsom sommerunderholdning 

Film nummer to om mauren og vepsen er sjarmerende familieunderholdning. 

Jeg utelukker ikke at det er solvarmen som har gått til hodet på anmelderen, men jeg synes det er utrolig morsomt å se gigantiske pez-beholdere knuse ting. 

Fra Prøysens Teskjekjerringa til The Incredible Shrinking Man (1957) har vi latt oss fascinere av det å være liten i en stor verden. 
For min egen del glemmer jeg ikke hvor underholdt jeg ble da Rick Moranis kom i skade for å krympe barna i Honey, I Shrunk the Kids (1989). 

Humoren er ganske takknemlig og enkel. 
Helt normale og dagligdagse ting blir kjempeskumle når du er 10 cm høy. 
Teknologien og filmeffektene er blitt adskillig mer imponerende siden Moranis kjempet seg gjennom hagens uante farer, men mye av humoren i Ant-Man and the Wasp bygger på det samme prinsippet. 

Peña stjeler fortsatt showet 

Som jeg skrev i min anmeldelse av den første Ant-Man-filmen, gir det å være liten et helt annet perspektiv på tilværelsen. 
Det utnytter også denne filmen til det fulle. 
I tillegg har Ant-Man fått evnen til å bli gedigen, og det skaper andre typer trøbbel. 
Det handler om kontraster, og film nummer to leverer også på sjarmen. 

Den rappkjeftede kompisen, spilt av Michael Peña, stjeler fortsatt showet med én gang han dukker opp på skjermen. 
Positivt er det også at Evangeline Lilly som Wasp får like mye plass i historien som helten. 
Wasp er en sterk og god superhelt. 

Etter de dramatiske hendelsene i Captain America: Civil War sitter Scott Lang/Ant-Man (Paul Rudd) i husarrest. 
Dr. Hank Pym (Michael Douglas) og Hope Van Dyne/Wasp (Evangeline Lilly) er på flukt med sitt krympbare laboratorium i bærbart format – en veldig hendig løsning på byens plassproblemer! 
Det tar ikke lang tid før de er på flukt fra skumle skurker, FBI og ikke minst den mystiske Ghost (Hannah John-Kamen). 

Sjarmerende eventyr 

Det er mange tråder som leder inn i Marvels Avenger-univers, men alvoret er nedtonet. 
Ant-Man and the Wasp er først og fremst en lettvekter av en sommerkomedie som ikke tar seg selv for høytidelig. 

Ant-Man and the Wasp har en skrudd, vittig og tegneserieparodisk undertone, og den understreker komedieelementene. 
Filmen har også mer enn nok av underholdende actionsekvenser. 
Det viser seg at det slett ikke er så enkelt å jakte på en bil som plutselig krymper. 
Dermed fikk biljakten ned San Franciscos bakker en forfriskende nyvinning. 

Peyton Reeds film er mer av det du så i den første filmen, men du må tåle en solid ekstra dose kvantefysikkbabbel. 
Men filmen er bekymringsløs, familievennlig og ikke minst morsom underholdning i sommervarmen. 
