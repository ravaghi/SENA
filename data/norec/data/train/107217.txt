Blackalicious: «The Craft»
(Epitaph/BonnierAm) 

Rett og slett et utsøkt håndverk. 

Blackalicious har det ikke bare i kjeften, men hip-hop-duoen er også, som tittelen på denne tredjeplaten indikerer, dyktige håndverkere. 
De mikser moderne hip-hop med klassisk 70-talls funk og soul like knirkefritt og godt som vaniljesaus på sjokoladepudding. 
På «Powers» tangerer de det hyperenergiske «feelgood»-nivået på Outkasts «Hey Ya», og «Side To Side» er med sitt enkle og effektive komp en av de mest hektende og smilfrembringende låter på denne siden av «Thomas Toget». 
Deres sosiale og politiske engasjement kommer også til uttrykk, f.eks. i det cinematiske eposet «The Fall And Rise Of Elliot Brown». 
I det hele tatt er «The Craft» i all sin skaperglede og detaljrikdom et av høstens mest oppløftende og underholdende hip-hop-album. 
