Vanskelig å svelge
Én natt i året kan USAs befolkning utføre alle slags forbrytelser for å rense (purge) seg selv for hat, vold, sinne og misunnelse. 
Dette har reddet USAs økonomi og har kraftig redusert kriminaliteten. 

James Sandin (Ethan Hawke) bor med kone og to barn i et stort hus i et innegjerdet samfunn. 
Hvert år stenger de huset med store lemmer foran dører og vinduer og venter til The Purge er over. 
Dette året går imidlertid ikke alt etter planen. 

Sønnen slipper nemlig inn en skadet mann på flukt, og dette leder blant andre en psykopatisk og blodtørstig ungdomsgjeng til deres dør. 
Gjengens leder, spilt av australske Rhys Wakefield, er for øvrig et av filmens få lysglimt. 

Den første feilen i denne filmen er at alt dette skjer i år 2022. 
Selv om USA sliter med å få dollaren til å strekke til om dagen, er det lite sannsynlig at de om ni år vil ende opp med en så drastisk løsning. 
Karakterene gjør også så mange idiotiske valg, at det blir vanskelig å svelge etter hvert. 
Det blir rett og slett for dumt. 

Det er noen kule scener sånn rent visuelt sett, og filmen får deg absolutt til å grøsse ved et par anledninger. 
Men på grunn av at det er så utrolige mange usannsynlige hendelser ble jeg mer irritert enn skremt. 
