Creative Zen X-fi Style
Den billigste Zen med X-fi er satt under lupen. 

Det begynner å bli en stund side Creative ledet an i utviklingen på MP3-fronten, med spillere som D.A.P. og Touch. 
De siste årene har selskapet slitt økonomisk, og det har til dels gjenspeilt seg i produkter som ikke helt har nådd opp i testene våre her på DinSide Data. 

Enkel og rimelig 

Nå er de på banen med en ny spiller med X-fi-lydforbedringssystem, Ze X-fi Style. 
De som hadde forventet seg store endringer og forbedringer fra Zen X-fi2 som vi testet i høst, vil nok bli skuffet. 
X-fi Style er nemlig en enkel spiller som er strippet for mye av det de andre spillerne i serien har å by på. 

Her er en kjapp oversikt over de viktigste egenskapene: 

8-32 GB lagringskapasitet2,4 tommer TFT-skjerm (plast), 262.000 fargerInnebygd høyttalerStøtter FLAC, AAC, WMA, MP3 og AudibleBilder: JPGVideo: WMV9, MPEG4-SP, DivX/Xvid (inntil 640 x 480 piksler)TV-utgang (kabel er ekstrautstyr)FM-radioRSS-leserBatterilevetid: 
25 timer lyd, 5 timer videoStemmeopptaker 

Det er imidlertid ikke noe ved dette som er oppsiktsvekkende, og vi merker oss at denne utgaven verken har WLAN eller kortleser (sistnevnte hadde både Zen, Zen X-fi og Zen X-fi2. 
Til gjengjeld er Zen X-fi Style rimelig. 
8 GB-utgaven vi har hatt på testbenken koster ikke mer enn 650 kroner i flere nettbutikker vi sjekket. 

Dårlig lyd 

Spilleren kommer med et par øreplugger med skumputer, og disse er noe av det svakeste vi har hørt fra Creative noensinne. 
Har du et par du er fornøyd med fra før, kan du få god lyd fra X-fi Style. 
Vi har brukt velprøvde Koss Porta Pro under testingen, og gir mer enn godkjent karakter til lydbildet, som kan justeres i mange retninger i tillegg til X-fi-forbedringene. 

Den innebygde høyttaleren har knapt nok telefonkvalitet, og må kun brukes i nødstilfeller. 

Små knapper 

Betjeningsmessig er spilleren vanskeligere enn sine søsken, takket være små knapper som ikke stikker opp over overflaten. 
De er i tillegg dårlig merket. 
Oppbygningen av menyer er relativt logisk, så når det først sitter i fingrene er den grei å betjene - men altså, tidligere versjoner av Zen-spillere har vært bedre på dette punktet. 

En ting som er bedre å enn på de første i serien, er videostøtten. 
Du kan nå overføre videoer i oppløsnger inntil 640 x 480 piksler, og spille dem av direkte, uten behov for konvertering først. 
Skjermkvaliteten er OK, vi ser gjerne både musikkvideoer og andre videosnutter på den. 

Egen stasjonsbokstav 

Overføring av mediefiler gjør du enklest via Windows Utforsker. 
Du kobler spilleren til PC-en med en standard mini-USB-kabel (hurra). 
Spilleren dukker deretter opp som en stasjonsbokstav i Utforsker, og du kan også lagre andre filtyper på den om du vil, som på en minneplugg. 

Det følger med et program, Creative Centrale, som er et kombinert mediebibliotek og overføringsprogram, men vi ser ikke det store poenget med å installere det så lenge du kan bruke Windows Media Player til samme formål. 

Overføringshastigheten ligger på 4-5 MB pr sekund, ganske midt på treet hva angår konkurrentene. 

Konklusjon 

Creative Zen X-fi Style er en enkel og rimelig spiller i mengden som ikke utmerker seg spesielt på noen måte. 
Det mest negative er ørepluggene og litt knotete betjening for voksne never, for øvrig er dette et helt OK kjøp som til slutt slutt en firer på terningen blant annet takket være lav pris. 
