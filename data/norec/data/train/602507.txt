Gøy med Lego
For tredje, og garantert ikke siste gang, blir Legos univers filmatisert på det store lerretet. 

The Lego® Ninjago Movie 

USA 2017 

Animasjon 

Regi: 
Charlie Bean, Paul Fisher 

Manus: Bob Logan, Tom Wheeler, William Wheeler, Hilary Winston, Paul Fisher, Bryan Shukoff 

Skuespillere: Jackie Chan, Olivia Munn, Zach Woods, Kumail Nanjiani, Dave Franco, Fred Armisen, Michael Peña, Justin Theroux, Abbi Jacobson 

Aldersgrense 6 år 

De forrige filmene, «The Lego Movie» og «The Lego Batman Movie», har blitt godt mottatt av både kritikere og publikum, og denne gangen er det de unge krigerne i Ninjago som har fått sin egen langfilm. 

Unge Lloyd, alias Green Ninja, og sønn av den onde krigsherren Garmadon, må stoppe sin far fra å ta over Ninjago. 
Han får god hjelp av sine ninja-kompiser og deres vise leder Master Wu. 
Resten av innbyggerne følger spent med mens byen invaderes av haimenn og skumle konstruksjoner som potensielt kan ødelegge byen. 
Kan de unge ninjaene virkelig redde dem alle, og vil Lloyd noen gang få et forhold til sin far? 

Den tredje lego-filmen følger suksessoppskriften fra de andre filmene og byr på både action, humor og satire, og underholdningsverdien er stor for både store og små. 
Det er imponerende å se hvordan alt, ned til den minste detalj, er laget av Lego, og enda mer imponerende er hvordan en glemmer at det er plastklosser en ser på. 
For det er ingenting statisk ved karakterene. 
De er tvert imot fulle av liv og utstråling med alt fra følelsesladede ansiktsuttrykk til festlig mimikk. 
