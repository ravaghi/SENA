Sårt tiltrengt dose
De virkelig fantastiske kvinnelige R&B-artistene ser ut til å ha gått under jorden om dagen. 
Da er det godt å støte på så hederlige unntak som Nikkiya. 

Hun kom uten forvarsel, men med desto større smell. 
Ser man bort ifra et par gjesteopptredener for Tech N9ne, dukket Nikkiya fra Sør-Carolina opp fra intet da hun gjestet på Yelawolfs “Speak Her Sex” i fjor. 
Teipen Speakher som ble sluppet på sensommeren var mildt sagt velkommen. 
Og grunnen er for så vidt enkel - sulteforing gir som kjent økt apetitt. 

Vi mistet Kelis for lenge siden, og å dra fram sen Erykah Badu i denne sammenhengen er nesten for innlysende. 
Men det er en trist statistikk som dessverre er altfor reell. 
De er i mindretall, damene av Nikkiyas kaliber. 
Hederlige unntak som Solange, søsteren til Beyoncé, leverer bra, men det har vært stille fra den kanten siden lettere hypnotiserende Sol-Angel and the Hadley St. 
Dreams (2008). 
Nå har vel Ameriie meldt et slags comeback, men vi får nå se. 

Den Atlanta-bosatte artisten har med andre ord ikke all verdens konkurranse om dagen. 
Men hun legger lista høyt når hun relanserer Speakher med fem nye spor og en remiks. 

Nikkiya - "Nobody But Me": 

WillPower som snekret sammen Yelawolfs Trunk Muzik står bak Nikkyas lydbilde. 
“Cheater” er en fornyet versjon av Kelis` “Caught Out There” og “Hold On Me” fører oss tilbake til Tweets røykfylte og halvflaske-vodka-innabords-univers i delikate Southern Hummingbird. 
Og la oss for all del omfavne "Reasonable" som runder av S.O på en så utsøkt måte at det nesten får en voksen mann til å felle en liten tåre. 
Seriøst. 

Nikkiya er tøff i trynet, tilbakelent og har en skrapete stemme som fortjener betegnelsen heit. 
Og hun beviser at det er mulig å lage pubsoul uten at det skal definere en helt utgivelse. 
Nikkiya sper det snarere ut i “Y.O.Y” og “DUI”, i miksen mellom babymaking music i “Nobody But Me” og rånepotensielle “In The Game” med MC Lyte, gamlemor som var en av de første som banet vei for kvinnelige rappere. 

Speakher Overdose er kort sagt essensiell i en tid der det går tretten på dusinet innenfor segmentet. 
