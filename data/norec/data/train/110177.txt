Potent tullball
To ting er viktig å få med seg: 1) «Battleship» er basert på et populært marinestrategispill. 
2) Som actionladet no-brainer megatonnklassen fungerer den godt. 
Her er, med andre ord, mye å glede seg over for de mest technoactioninteresserte blant oss! 

Så kan sartere sjeler med sans for filmmediets finere linjer kanskje også opplyses om at invasjonen fra Universet også denne gangen er ganske så aggressiv; at store deler av filmen ser ut som et PR-stunt for US Navy; at sentimentaliteten denne gangen omfatter både brødre, kjærester, krigsinvalider, gamle rasefiender, eldgamle krigsskip og ditto marineveteraner. 
Det blir, med andre ord, ganske mye. 

Rihanna er helt OK i sin filmdebut; tøff nok, men uten å markere seg for mye. 
Taylor Kitsch har tidligere levd opp til sitt etternavn - denne gangen går det bedre. 
Liam Neeson og Alexander Skarsgård er mandige i sine uniformer, Brooklyn Decker går i shorts. 

Teknisk er det imponerende, med gigantiske maskiner og vulkanske eksplosjoner. 
Lydmessig er det overdøvende. 
