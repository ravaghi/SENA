Drømmekvinnen
BOK: 
Mer gøy med Erik Meling Sele i morsom underholdningslettvekter. 

Erik Meling Sele: Pladask. 
Roman. 
204 sider. 
Wigestrand. 

Med «Dumming» ga Erling Meling Sele (1987, debut 2011) i fjor ut sin første roman. 
Den er en fornøyelig konstruksjon med den etterhvert sjokkskadete og reformerte snobben og karrieremakeren, siv.ing. NTNU Kåre Peck, som hovedperson. 
Selv er Sele allerede i år tilbake med en ny roman, «Pladask», artig den også, men ikke ganske så velturnert som fjorårets. 

For å gi den trettiårige hovedpersonen og Frank Sinatra-fanen Frank Saxemark en identitet og romanen et startpunkt, er han satt til realfaglærer ved Kannik skole der han skal undervise en tiendeklasse i samliv, sex og forelskelse. 
Tiendeklassingene på Kannik ser ikke ut til å være av det mest formbare elevstoffet, men verre er det at når temaet er forelskelse, skal Frank lede undervisningen i noe han ikke har det minste greie på, for han har aldri vært forelsket. 

Men så får han en så intens drøm at han etterpå snaut vet om Drømmekvinnen bare og så aldeles uutslettelig finnes i hans eget hode eller om hun virkelig eksisterer. 
Han leter etter henne «der ute», samtidig som han søker støtte og hjelp fra både en tegner som lager sitt fantomportrett av henne etter hans beskrivelse – til hjelp i letingen, fra en klarsynt (som snaut nok finner sin egen finger), fra en hypnotisør, og en kommunal helsesøster – som er der for å hjelpe ungdomsskolelever, ikke den hodeløst forelskete læreren deres. 

Og enda er det mye mer. 
Det går over stokk og stein. 
Og mens den like forelskete, oppslukte Franks oppmerksomhet i hovedsak dreier seg om den virkelige eller innbilte Drømmekvinnen, flyttes leserens oppmerksomhet etterhvert bort fra utgangspunktet – som var stereotypien som ungdomsskolelærer - til det fortsatt uoppgjorte forholdet hans til sin fraskilte mor og en fortærende sjalusi til broren. 

Vaskeseddelen som følger «Pladask», har alderssegmentet 16-25 år som uttalt målgruppe. 
Det innsnevrer nedslagsfeltet så aldeles unødvendig, for denne elleville historien kan sågar få oldinger til å dra i smilebåndet, og - rett som det er - flire. 
For dette er i all hovedsak bare gøy og «blott til lyst». 
