19"Samsung 920N 

Nå får du også 19-tommere til under 2000 kroner, til og med fra de store produsentene. 
Vi har sjekket ut Samsungs billigste variant. 

Prisfallet på LCD-skjermer har vært ganske bratt det siste året. 
De minste skjermene har vært mest utsatt, og 17-tommerne nærmer seg nå tusenlappen. 
Regn med å se flere passere grensen i forbindelse med julesalget. 

LES OGSÅ: 

Selv om 19-tommerne ligger et godt stykke over dette prisnivået, finnes det modeller som koster under 2 000. 
Vi har sett disse prisene i forbindelse med kampanjer og fra ukjente leverandører/merker som er ute etter noen raske salg. 
Nå ser vi at også de store produsentene med kjente merkenavn kommer etter. 

Pakkeløsning 

Samsung 920N er en del av 10 000 kroners pakken som leveres av Komplett i vår sammenligning. 
I disse pakkene har 19-tommere blitt levert med i en god stund, med de siste prisfallene på LCD gir dette større rom for bedre komponenter i resten av pakken. 

De beste skjermene får du ikke i slike pakketilbud, det kommer neppe som et sjokk for noen. 
Men man skal ikke la det beste være det godes fiende, som det heter. 
Mange vil nok likevel være fornøyd med en rimelig og enkel skjerm når prisen er lav. 

Enkel løsning 

Skjermen har en enkel fot uten justeringsmuligheter, men skjermen kan vippes. 
Selve panelet er plassert ganske lavt over foten, dette gir en behagelig posisjon på normale skrivebord. 

Tilkoblingen er på analog VGA og det er intern strømforsyning. 

Det er smale rammer rundt skjermen bortsett fra den nedre delen hvor knappene sitter. 

Betjening 

Knappene har pregete symboler, som ikke er lette å lese, snarere tvert i mot. 

Menysystemet er derimot helt greit, med hurtigskifte mellom instillinger beregnet på forskjellig typer bruk. 
Dette kaller Samsung MagicBright og er også støttet i programpakken som følger med alle Samsung-skjermer. 
Vi har skrevet om dette i denne testen. 

Siden dette er en analog skjerm er det en del kontrollparametre som må styres fra skjermen hvis automatikken ikke klarer å håndtere signalet. 
Det var ikke nødvendig her, automatikken leverte et strøkent bilde uten inteferensmønstre (moire). 

Bildekvalitet 

Ut fra spesifikasjonene forventer vi oss et greit bilde, uten de store fargeopplevelsene. 
Det slo til, for så vidt. 

Det klassiske LCD-problemet er påtagelig til stede, at fargene endrer seg med betraktningsvinkelen. 
Den er oppgitt til 160 grader i begge akser, og det er overdrevet når det gjelder de problematiske rødfargene. 
De endrer seg allerede ved langt mindre bevegelse fra ideell posisjon. 

I tillegg hadde skjermen problemer med rødfarger generelt. 
Spesielt kommer dette tydelig fram på ansikter, hvor naturlig friske rødfarger heller mer over mot hudlidelser eller lett feber. 

Sammenlignet med Samsung 970P som vi hadde tilkoblet i klone- modus var dette helt tydelig. 
Der den dyre skjermen viste naturlige hudtoner viste den billige en versjon som ikke var spesielt flatterende. 

Konklusjon 

Bortsett fra avansert bilderedigering fungerer skjermen utmerket. 
Den har lite etterslep og fungerer også greit til spill, her er jo ikke realistiske hudfarger så aktuelt. 

Til generelt bruk på hjemmekontor og til skolebruk er skjermen ok. 

Er du fotoentusiast må du belage deg på å punge ut med en del mer. 
