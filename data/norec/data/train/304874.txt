Anmeldelse:«Life in a Fishbowl» 

Den islandske publikumsfavoritten «Life in a Fishbowl» fungerer ikke like godt utenfor hjemlandet. 

FILM: 
Sett i forhold til folketallet er det ingen som lager så mye severdig film som islendingene. 

Bare i løpet av de siste par årene har øyriket med drøye tre hundre tusen innbyggere produsert festivalhøydepunkter som «Ildfjell», «Om hester og menn» og «Virgin Mountain». 
«Life in a Fishbowl» er imidlertid et bevis på at ikke alt islendingene tar i blir til gull, for etter en lovende start synker filmen ned i en sentimental og forvirret patos som er typisk for flettverksdramaet som sjanger. 

Vardøger 

Lanseringsteksten presiserer at «Life in a Fishbowl» skildrer livet på Island i forkant av finanskrisen som rammet landet i 2008, men for mennesker uten dypere innsikt i islandske samfunnsanliggender er det ikke åpenbart hva de tre hovedfortellingene sier om nasjonens vei mot stupet. 

Både den tungt alkoholiserte forfatteren Móri, den prinsippløse finansmannen Sölvi og den deltidsprostituerte alenemoren Eik lever uansvarlige liv, men for et norsk allmennpublikum er det langtfra innlysende at dette representerer noen betydningsfull analyse av nasjonens økonomiske problemer. 
Og uten en rød tråd blir filmens dramatiske tilkortkommenheter raskt vanskelige å ignorere. 

Avsporing Flettverksdramets grunnleggende appell bunner i en opplevelse av at alt henger sammen, som på sitt beste er såpass elegant artikulert at den kan få noen og enhver til å ane konturene av en dypere mening bak dagliglivets tildragelser. 
På dette punktet kommer regissør Baldvin Zophoníassons forserte manusgrep og karikerte miljø- og karakterskildringer imidlertid til kort. 

Det hele sporer av med et billig og fundamentalt overflødig biplott om pedofili, som tilfører det sjarmerende samspillet mellom Móri (Þorsteinn Bachmann) og Eik (Hera Hilmar) et ukledelig såpeoperapreg. 
Deretter går filmen sakte, men sikkert opp i sømmene, og bak bildene kan man skimte konturene av en regissør som ikke har turt å stole på sine egne gode ideer. 
