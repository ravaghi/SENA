Sharp LC60LE925 testet
iPad TV-en ser fantastist ut. 
Men er bildekvaliteten like god? 

Det første som slår deg med LE925 er selvsagt størrelsen. 
60-tommer er nemlig STORT, og selv om vi fikk levert TV-en uten eske, så hadde vi faktisk store problemer med å få den inn i heisen.... 

En 16:9-formats TV på 60-tommer har forøvrig en bildeflate på rundt 152 cm i bredden og litt over sytti cm i høyden. 
Det er mye, spesielt når vi sammenligner med 42-tommerne, som for få år siden ble ansett for være store TV-er. 

Dette blir altså en TV for deg som er over snittet interessert, og den havner derfor i direkte konkurranse med Philips Cinema 21:9 på 58-tommer, som vi også kommer til å sammenligne med underveis. 
(NB: 
Se flere størrelsessammenligninger i bildespesialen) 

Førsteinntrykk 

Når vi kalte LE925 for en gigantisk iPad før jul, endte vi opp med flere hatmail i innboksen fra overivrige Apple-hatere. 
Vel, vi står fortsatt på vårt: 
Med sine rene linjer og avrundede kanter ser LE925 ut som en liggende iPad, og det har både vi - og alle nysgjerrigperene som har stukket hodet inn på TV-labben, sans for. 

Dommen er ganske enkelt at dette er en TV som både ser og føles eksklusiv ut. 

Og det er ikke bare fronten som er gjennomtenkt; Sharp har for eksempel plassert alle inngangene på baksiden, ja selv strømkabelen, slik at TV-en skal kunne henges så tett inn på veggen som mulig. 
TV-en er forøvrig kun 4 cm dyp, noe som gjør at den virker svært smal til tross for størrelsen. 
Også den dreibare TV-foten som følger med må nevnes, den er i massivt glass. 
Lekker. 

Teknikk og finesser 

LE925 er en LCD-TV med LED kantbelysning, og vi var på forhånd spent på sortnivået, og ikke minst lysgjennomtrenging fra LED-diodene. 
Det siste er ofte et problem på rimelige kant-LED TV-er, men var heldigvis ikke noe problem her. 
Som toppmodeller flest er den også proppet med funksjoner som innebygget digitaldekoder både for bakkenett, satelitt og kabel-TV. 
Dessverre er den ikke offisielt godkjent av verken RiksTV, eller Canal Digital. 
Men under vår test kjørte vi RiksTVs gratiskanaler (NRK) helt uten problemer, og i følge ryktebørsen skal den også fungere på kabel-TV fra Canal Digital (ikke prøvd). 

I tillegg får du 3D-sender og nettfunksjoner. 
NetTV-funksjonen er forøvrig basert på løsningen til Philips, så her får du blant annet DinSide som et av alternativene i hovedmenyen. 
Du kan også koble TV-en til ditt trådløse nettverk via en USB-dongel som følger med i esken. 

TV-en støtter også DLNA-standarden, og du kan pause TV-sendingene fra den interne TV-tuneren direkte på USB-penn eller harddisk via USB-inngangen. 
Dette rakk vi dessverre ikke å se på i denne runden. 

LE925 har en innebygd nettleser som lar deg surfe på vanlige nettsider, men i praksis går dette fortsatt for tregt til at vi tror noen orker å benytte seg av det. 
Twitter og YouTube er også på plass, og Sharp har også en snarvei til iConcerts; en musikktjeneste med konsertopptak. 
En fin idè, men irriterende buffring med ujevne mellomrom ødelegger opplevelsen. 
Kort fortalt: 
Selv i 2011 er internettinnhold på TV-en fortsatt klart best når du kobler til en ekstern PC via HDMI-inngangen. 

Speilblank 

Allerede før vi slår på TV-en ser vi at Sharp har utstyrt TV-en med et svært blankt frontpanel, en strategi spesielt LG og Samsung også er glad i. 
Fordelene er at dette gir det opplevde kontrastnivået et boost, men nok en gang må vi også konstatere ulempen: 
Det gir deg svært mange refleksjoner fra TV-panelet. 

Er dette en TV du vurderer, bør du derfor tenke nøye gjennom hvor mange vinduer du har i nærheten, og ikke minst hvilken belysning du har i stua. 
For en ting er sikkert: 
Du kommer ikke unna gjenskinnet her, noe du også ser flere eksempler på i bildespesialen. 

Bildekvalitet og valg, mange valg 

På sitt beste har LE925 et svært godt bilde, og med størrelsen i tillegg er det fort gjort å få kinofølelsen hjemme i stua. 

Dette er imidlertid en TV som helst krever en grundig runde med fininnstilling, eller i det minste at du er bevisst hvilke knapper du trykker på. 
For her er det nesten ikke grenser for hvor mye du kan justere i bildemenyen, Sharp kommer f.eks med et komplett color management-system (CMS), som du kjapt kan bruke flere timer på å finjustere i. 

For store TV-entusiaster vil dette være midt i blinken, mens det kan virke litt overveldende for nybegynnerne. 

Faller du i siste kategori anbefaler jeg forøvrig en titt på Flatpanels verktøy. 
Et godt tips kan også være kjøpe TV-en et sted der proffkalibrering er inkludert i prisen, se bl.a. her. 

Heldigvis har Sharp vært smarte nok til å gjøre det lett å resette innstillingene underveis. 
Brukeropplevelsen blir i tillegg litt redusert av fjernkontrollen, som er litt treg - og i tillegg må holdes direkte mot TV-en for å fungere. 
Når det er sagt: 
Dedikerte hurtigtaster over inngangene og ofte brukte funksjoner gjør den daglige betjeningen til en enkel affære. 

Men det er også snarveier for deg som får frykt i øynene bare av å tenke på den avanserte bildemenyen, og stikkordet er de forhåndsdefinerte bildemodusene. 

Vår testmodell kom rett fra våre kollegaer i bladet Hjemmekino, og i sin test var de svært tydelige på at "film" var den bildemodusen du burde velge som utgangspunkt. 
Det er jeg helt enig i. 
Den ser kanskje litt mer anonym ut ved første øyekast; men gir et langt mer naturlig bilde - og leverer i tillegg trykk i fargene der det skal være trykk, i stedet for å pøse på hele tiden. 

LE925 er utstyrt med Sharps Quattron-panel, som i tillegg til de tre RGB-fargene rødt, grønt og blått, også har gult som en fjerde primær-farge. 
I følge Sharp skal dette senke strømforbruket, samtidig som det øker fargespekteret. 
Og jada - det er ingen tvil om at det er trykk i fargene her, men når det er sagt: 
Vi synes heller ikke at det gir oss noe mer enn vi får fra toppmodellene til blant annet Philips og Sony. 

Som alle andre LCD/LED TV-er er det godt med detaljer i bildet, og også sortnivået oppleves som bra. 
Helt i toppklasse er det likevel ikke, og nok en gang konstaterer vi at kant-LED-teknologien ikke er like effektiv som der LED-diodene sitter direkte bak panelet. 
Et sortnivå på linje med Philips 9705 eller Cinema 21:9 får du altså ikke. 

Detaljnivået er dog verdt noen ekstra ord: 
Jevnt over synes vi Sharp gjør en god jobb med skalering av SD-signaler, men i de aller mørkeste scenene går vi her glipp av noen små nyanser sammenlignet med Cinema 21:9. 
Et eksempel kan være programlederens stripete dressjakke, som kommer tydeligere fram hos Philipsen. 
På HD-innhold og Blu-ray er det en annen sak, der vises det aller meste i all sin prakt og det er lett å bli imponert. 

Vi synes også at Sharps toppmodell har litt å gå på når det gjelder hakking i bildet ved store panoreringer. 
Både Sony, Samsung og Philips gjør etter vår oppfatning en bedre jobb her, men husk at dette punktet også handler mye om smak og behag.. 

3D på Blu-ray er derimot en fornøyelse, for her kommer størrelsen virkelig til sin rett. 
Dybden i bildet er svært god, og vi gir pluss i margen for at TV-en er lyssterk også når den viser 3D-innhold. 
Crosstalk (dobbeltkonturer) kan riktignok skimtes hvis du sitter og leter etter det, men klarte overhodet ikke å ødelegge opplevelsen for oss. 
Dette var rett og slett moro. 
3D-brillene som fulgte vårt testeksemplar må imidlertid ha fått seg en trøkk, for de summet når du hadde dem på nesa, og slik skal det ikke være. 

Konklusjon og konkurrenter 

Sharp LC60LE925 ser fantastisk ut, og kan gi deg et svært godt bilde om du tar deg tid til et dypdykk i bildemenyen. 
Til å være en kant-LED modell er vi også fornøyd med sortnivået. 

Det største minuset for oss er derfor gjenskinnet fra panelet, som er i overkant kraftig, her har Sharp noe å jobbe med for å nå toppen. 

Den veiledende prisen på 35.000 kan også vise seg å bli et problem, selv om vi tipper du vil klare å prute litt i butikken. 
Akkurat nå får du nemlig vår film-TV favoritt Cinema 21:9 til 32.000 og vår 3D-favoritt VT20 i 65-tommer til rundt 30.000 om du leter litt (50-tommeren er testet her). 
