Film:Uforpliktende sex og andre farer 

Er man opptatt av hvilke farer i livet nokså intens uforpliktende sex - i dette tilfelle homosex - kan medføre, kan dette være filmen for deg. 

Dog: 
Vi er antakelig ganske mange andre som forlanger mer av en film, som i rettferdighetens navn inneholder nok til en sju minutters kortfilm. 
Men ikke mer. 
På noe vis. 

En ung mann oppsøker en naturiststrand for homofile. 
Solen synes sekundær, den bakenforliggende skogens muligheter til uforpliktende utfoldelse, desto viktigere; dette er rendyrket cruising, som begrepssikre mennesker vil kjenne til. 

Mellom eksplisitt utfoldelse og påfølgende ekstatisk sprut, skjer det et mord. 
Og vår hovedmann i fortellingen blir så aldeles sønderrevet inni seg mellom den moralske forpliktelse og det besettende begjær. 

Dette er fransk, så man forstår jo at valget ikke er lett. 
På noe vis. 

Noen vil kalle dette dyptpløyende, sterkt og minimalistisk. 
Jeg mener det er grunt som en sølepytt. 

Sex er utvilsomt en hovedingrediens i klassisk filmskaping. 
Bare sex er porno. 
Så det må være tillatt, siden dette ikke skal være porno, å etterspørre litt karakterstudier, utvikling og engasjerende drama. 

Etterspørselen blir aldri besvart. 
