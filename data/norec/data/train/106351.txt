Amy Winehouse:«Back To Black» 

(Island/Universal) 

GENRE: SOUL 

Slik de gjorde det i gamle dager. 

Det er litt vanskelig å forsone seg med at britiske Amy Winehouse kun er 23 år gammel. 
Ikke bare låter den sprukne røsten hennes tyve år eldre, musikken hun driver med, er så kildetro retrosoul at det like gjerne kunne stått 1969 på omslaget. 

Winehouse gjør dette bedre enn de aller fleste, ikke minst på grunn av sin overlegne stemme og produsentgeniet Mark Ronson ved sin side. 
Likevel er det noe utilfredsstillende ved hennes andre plate - med ti låter og 32 minutter bør alt sitte, hele veien, men det gjør det ikke her. 
Formen er perfekt; «Back To Black» har en punch som vitner om fullblods forståelse for soul. 
Kompet er blytungt, messingen sylskarp. 
Men innholdet er varierende. 

Likevel er det umulig å krangle med damens tøffeste øyeblikk, og det er godt å høre så rendyrket soul som dette, på samme måte som det er godt å høre en AC/DC-plate når det blir for mye tull i rocken. 

ANBEFALTE KJØP: 
«Rehab», «Back To Black», «He Can Only Hold Her» 
