TEST:Panasonic RP-HC800 

God støydemping, men er lyden bra nok til at vi blir fristet? 

Har du først vent deg til å bruke støydempende hodetelefoner, er det svært vanskelig å klare seg uten - og grunnen er enkel: 
Med en gang du slår dem på forsvinner nemlig bakgrunnsstøyen fra omgivelsene. 
Det gjør at du kan nyte musikken i fred og ro, uten å måtte sette volumet på maksimalt nivå for å overdøve bråket. 

Det er sånn som betyr mye for deg som reiser mye med fly eller tog, enten det nå er jobb eller privat. 

Stadig større utvalg 

Bose QC15 har lenge vært vår favoritt som de beste støydempende hodetelefonene, men AKG K495 NC er jaggu ikke langt unna - og er i tillegg mye bedre på musikk. 

Dette er imidlertid hodetelefoner til rundt 3.000 kroner, en pris mange synes er alt for stiv. 

Faller du i sistnevnte kategori er derfor lillebror AKG K490C, og ikke minst Nokia Purity Pro verdt en titt. 
Sistnevnte er i tillegg trådløse, hvis det er noe du drømmer om. 

Dagens testprodukt fra Panasonic har enda ikke kommet til Norge, men basert på prisen i utlandet vil vi tippe den havner rundt 1.500 kroner, og spørsmålet er selvsagt om den er verdt å bestille allerede nå. 

Dette får du 

Som du kanskje husker var vi ikke videre imponert over det trådløse Panasonic-settet vi sammenlignet med Philips og Sony tidligere i mai. 

Den gode nyheten er derfor at Panasonic RP-HC800 gir en helt annen opplevelse. 

For det første virker det langt mer solid, og i motsetning til lillebror slipper du her irriterende knirkelyder fra hardplast. 
Materialkvaliteten er altså langt bedre, og de myke øreputene og beskyttelsen rundt hodebøylen gjør dem også mer behagelige å ha på hodet. 

Når det gjelder design har Panasonic satset på det sikre i stedet for å kaste seg på bling-bling-toget, eller å bruke kjente triks som å knytte til seg kjendiser. 

Bortsett fra at Panasonic-navnet står over hele hodebøylen, er nemlig resten av hodetelefon-settet i klassisk sort. 
Det er helt topp for mange av oss, selv om sikkert andre igjen vil synes de blir litt for anonyme. 
Dette avhenger ganske enkelt av hvor mye du liker å vise deg fram. 
Sammenlignet med DJ-hodetelefonene til Pioneer slipper du her altså unna oppmerksomhet på bussen 

Med i esken følger det en vanlig minijack-kabel. 
Legg merke til at vårt eksemplar ikke ble levert med fjernkontroll og volumstyring, men at det skal være på plass når den lanseres. 
Som vanlig får du også flyadapter, overgang fra minijack til jack, og ikke minst et beskyttelsesetui. 
Det siste har jeg forøvrig aldri brukt, men det er jo smak og behag. 

Den aktive støyddempingen drives av ett stykk AAA-batteri, og Panasonic lover at det skal holde koken i 40-timer, noe som stemmer med egen erfaring. 
Det beste av alt er imidlertid at hodetelefonene også kan brukes til å spille av musikk, selv når batteriet er tomt. 
Det er det nemlig ikke alle konkurrentene som klarer. 

Hvor bra virker støydempingen? 

Den gode nyheten er at støydempingen definitivt gjør det den skal, og i praksis betyr det at hodetelefonene er en fornøyelse å bruke når du sitter i flysetet, på toget, eller på bussen. 

Støydempingen fjerner ganske enkelt den anmasende duringen slik at musikken kommer tydeligere fram. 
Vil du ha fred og ro på turen er det også bare å skru på hodetelefonene og lene deg tilbake, og for å si det forsiktig: 
Forskjellen på å sitte med og uten støydempingen aktivert er formidabel. 

I motsetning til Boses toppmodell avgir imidlertid selve støyreduseringen i seg selv litt brumming. 
Dette merker du naturligvis ikke når du hører musikk eller når du sitter på flyet. 
Men sitter du i et stille rom vil du, i pausen mellom låtene, kunne øre et svakt brus. 
Selv plages jeg ikke av dette, men det er likevel verdt å nevne. 
Det skal dog nevnes at på dette punktet er det heller ingen andre som slår Bose, så Panasonic er ikke alene om være litt bak her. 

Men hva med lydkvaliteten? 

Førsteinntrykket er at lyden til Panasonic RP-HC800 er litt over snittet bra: 
Bassen klarer heldigvis å gi musikken det fundamentet lillebroren ikke var i nærheten av, uten at lydbildet farges for mye. 
Dynamikken er heller ikke så verst, og litt avhengig av musikkstil og hvor høyt du liker å spille klarer de seg helt fint. 
Johnny Cash eller Pharrell Williams mens du sitter på toget til jobb, låter for eksempel brillefint. 

Spiller vi av Kvelertak på litt for høyt volum får vi likevel følelsen av at det er noe som skurrer, for når det blir for intenst henger de ikke like godt med som alternativene i prisklassen over. 

Som vi allerede har nevnt kan du heldigvis bruke hodetelefonene selv om batteriet har gått tom. 
Da blir imidlertid lydbildet litt for svakt til å gi noen spesielt god opplevelse. 
Dette er altså ment som en ren nødløsning. 
Sist, men ikke minst er det verdt å nevne at hodetelefonene også lekker en god del lyd hvis du spiller høyt. 

Konklusjon 

Panasonic RP-HC800 store styrke er den aktive støydempingen, der gjør de nemlig en god jobb. 

De spiller riktignok ikke like engasjerende som AKG K495 NC, men så ser det også ut til at de vil bli langt rimeligere når de kommer i butikken. 
Hvorvidt de skiller seg nok ut til å bli valgt av kundene gjenstår imidlertid å se. 
Panasonics utfordring er ganske enkelt at det finnes mange spennende alternativer, også i denne klassen. 
