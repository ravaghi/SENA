Terje Gewelt «Oslo»
Resonant Music/Musikklosen 

Melodiøs triojazz. 

Det norske jazzåret 2009 er allerede i gang og åpner sterkt med en perle av en plate. 
Bassist Terje Gewelt har tidligere gitt ut noen utrolig vakre plater med pianisten Christian Jacob. 
Denne gangen samarbeider han med Enrico Pieranunzi, en av Europas aller fremste jazzpianister, og Anders Kjellberg på trommer. 
Låtmaterialet er signert Pieranunzi og Gewelt, i tillegg til en improvisert tredelt suite. 
Musikken er lavmælt, melodiøs, den gløder av varme og moden musisering. 
Blant høydepunktene er Pieranunzis «Blue Waltz» og Gewelts utrolig vakre hyldest til hovedstaden, «Oslo». 

CARL PETTER OPSAHL 
