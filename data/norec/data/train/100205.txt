EM-spill uten overraskelser
Tradisjon tro har FIFA-gjengen i Electronic Arts snekret sammen en mesterskapsutgave til sommerens EM-sluttspill. 

Det er altså kun europeiske landslag du kan spille med, men du har nok av utfordringer likevel. 
For spesielt interesserte er det altså mulig å prøve å kvalifisere seg til EM med Andorra eller San Marino. 

Du kan med andre ord spille hele kvalifiseringen og dermed skape ditt eget EM-sluttspill. 
Da er det jo håp om at Norge klarer det de ikke gjorde i virkeligheten - nemlig å kvalifisere seg. 

Det er selvfølgelig også slik at du kan spille sommerens EM-sluttspill med de lagene og gruppene som allerede er trukket. 
Hvis du allerede nå har begynt å merke EM-feberen herje i kroppen så bør dette spillet være mer enn bra nok til å tilfredsstille dine behov. 

«Be a pro»-modusen fra «FIFA 08»-versjonen er også med her. 
Det betyr at du styrer én spiller på banen og må forholde deg til datastyrte lagkamerater. 

Dette er mulig i enkeltkamper, men også via «Captain your country» der opp til fire manuelle spillere kan kjempe om å bli kaptein for sitt landslag i EM-sluttspillet. 
Artig nok, men ingen revolusjon. 

En annen modus i «UEFA Euro 2008» er at man blir dyttet inn i diverse situasjoner. 
For eksempel at Bulgaria ligger under 0-2 mot Romania med ti minutter igjen å spille. 
Din oppgave blir å snu kampen, og belønningen er poeng som kan ta deg videre til nye utfordringer. 

Det er også flere muligheter for å spille online - både selve sluttspillet, enkeltmatcher og egne ligaer. 
Av mangel på motstandere er ikke dette testet skikkelig. 

Den eneste virkelige nyheten i spillet er en slags nasjonskamp. 
Første gang du starter spillet skal du velge nasjonen du vil representere, og dersom du logger deg på EAs servere vil du være med på kjempe for at for eksempel Norge skal klatre på nasjonsrankingen. 

Når du spiller kamper får du nemlig en poengsum som varierer i forhold til resultat og motstander. 
Den poengsummen er med på å heve eller senke nasjonsgjennomsnittet. 
For å være helt ærlig ser jeg ikke det store poenget, men så har heller ikke fått et skikkelig inntrykk av hvordan det fungerer i praksis ettersom spillet ikke er ute blant folket ennå. 

Det som foregår ute på banen er veldig likt «FIFA 08»-versjonen, og med andre ord fungerer det bra. 
Når man lærer seg å bruke fintesystemet og tempovekslingene skikkelig begynner det å bli virkelig morsomt. 
FIFA-serien har løftet seg voldsomt etter noen svake år, og denne utgaven er ikke noe unntak. 

Men noe som overrasker meg litt er at en del av de store stjernene i spillet visuelt sett ikke ligner noe særlig på originalene. 
Et eksempel på det er Sveriges Zlatan Ibrahimovic. 
For meg spiller det ikke så stor rolle, men EA har vært gode på det tidligere. 

«UEFA Euro 2008» ser for øvrig ut til å være rimelig fritt for bugs. 
Men jeg har opplevd et par ganger at spilleren rett og slett blir usynlig. 
Når du bare ser ballen bevege seg på gressteppet i avgjørende situasjoner er det helt opplagt ikke gunstig. 

Konklusjonen er at «UEFA Euro 2008» er et spill som holder like høyt nivå som forgjengeren når det gjelder hva som foregår ute på banen. 
Men det at det er et spill som tar for seg bare EM gjør det også langt mindre variert. 

Når de heller ikke har tatt seg tid til å lage en skikkelig treningsmodus, så blir dette litt for snevert i lengden - hvis man sammenligner med «FIFA 08». 

PS: 
I salg fra torsdag 10. april. 
Spillet kommer på PS3, 360, PC, PS2 og PSP, det er kun PS3-versjonen som er testet. 

Se trailer fra EM-spillet UEFA Euro 2008. 
