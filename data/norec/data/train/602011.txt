Countryrock fra Hallingdal
Hun har tidligere gitt ut to album sammen med sin søster Anita i duoen Bøygard. 
Solodebuten til Tove Bøygard er mer country og folk enn det hun har vært med på før. 
Hun beveger seg omtrent i samme stilmessige område som Rita Eriksen, og lykkes veldig bra med det. 

Tove Bøygard tar utgangspunkt i hjembygda si, som heter Skrindo og befinner seg øverst i Votndalen i Ål i Hallingdal. 
Hellbillies liker sikkert det de hører her, i alle fall på de låtene der Bøygard synger på dialekt. 
Det gir låtene en egen dimensjon. 

Musikere som strengemann Geir Sundstøl og bassist Jørun Bøgeberg borger for kvalitet og innsikt. 
Produsent Lars Lien spiller tangenter, og han har på en fin måte sørget for at de flotte, fargerike og fortellersterke låtene på dette albumet fremstår med tyngde, dybde og substans. 
Så flott. 
Så herlig en lytteopplevelse. 
Tove Bøygard fortjener et stort publikum. 
