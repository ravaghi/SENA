Sjarmløst «snut»-surr
Folk som måtte sveve i villfarelsen at 1980-tallet var filmens gullalder vil ha mye å hente i regissøren Kevin Smiths første rene ludderprodukt. 
Smith har alltid vært frustrerende ujevn, men det er først nå han har latt seg redusere til leiesoldat. 
Manuset i «Cop Out» er ikke hans eget. 
Ikke er det bra heller. 
«Cop Out» er ment som en hyllest til 1980-tallets «snut»/«buddy»-filmer - «48 timer» (1982), «Beverly Hills Cop»- og «Lethal Weapon»-serien med flere. 
Den har et lydspor bestående av daterte Harold Faltermeyer-aktige synthlåter og «old school»-hiphopklassikere, og er ellers utstyrt med en haug incestuøse filmreferanser, en endeløs rekke vitser om den menneskelige avføringens mysterier og et par-tre uverdige kvinneroller. 
Bruce Willis-karakteren er skilt. 
Politimenn er alltid skilt i filmer som dette. 
Willis har utstråling, men har klokelig valgt å ikke ta filmen alvorlig. 
Tracy Morgan, derimot - morsom i TV-serien «30 Rock» - drar grimaser og oppfører seg som en klovn i et barneselskap. 
Man får lyst til å fike til ham. 
MORTEN STÅLE NILSEN 
