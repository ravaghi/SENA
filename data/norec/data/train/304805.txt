«Mammon» er en drivende spennende og kreativt intrikat fortelling
Men NRK-storsatsingen mangler finesse i utførelsen. 

TV-SERIE: 
«Norges svar på 'Forbrytelsen'.» 
«En thriller i ånden til 'Alle presidentens menn'.» 
Det har ikke manglet på store, forlokkende ord i forhåndsomtalen av NRK Dramas nye storsatsing. 
Lenge før serien har fått prøve seg på publikum er den bestilt for en ny sesong, og rettighetene til en amerikansk utgave kjøpt av 20th Century Fox. 
Forventningene er på plass. 

Finansskandale 

«Mammon» følger nyhetsjournalisten Peter Verås, som ruller opp en korrupsjonsskandale med større personlige konsekvenser enn han kunne forestille seg. 

Erfaringene får ham til å legge graveambisjonene på hylla, fram til han fem år seinere, som persona non grata i nyhetsredaksjonen, vikles inn i opprullingen av en ny krimsak fra finansverdenen. 
Denne gangen ender det med søkelyset ubehagelig sterkt rettet mot ham selv, samtidig som han og den knapt sammenhengende familien oppdager at den gamle historien er langt fra avsluttet. 

Knirker i realismen 

«Mammon» er utviklet av brødreparet Gjermund og Vegard Stenberg Eriksen (henholdsvis manusforfatter og produsent), og er en historie som har vært med dem lenge. 
Det er tydelig at den er et hjertebarn, og nettopp det som har drevet serien fram. 

For selv om plottet er kreativt og upåklagelig spennende, kommer «Mammon» til kort på andre områder. 
Dialogen og handlingsforløpet har dette akkurat litt for teatralske, ofte overtydelig funksjonelle preget. 
VG smører «selvmord» på forsida (et brudd på alle presseetiske standarder), mens ungdommer kjører stasjonsvogn og voksne damer sier «jeg klinte me'n» til sønnen sin. 

Det knirker rett og slett i den realistiske delen av tv-fortellingen. 
Kanskje har det sammenheng med at det er reklamemannen Eriksens første (realiserte) manus, eller at regissør Cecilie Mosli inntil nå har vært best kjent som skuespiller. 

Intrikat intrige 

Heldigvis, da, er historien seriens styrke; en intrikat og mystisk intrige der «nordic noir»-serienes tematisering av makt, penger og politikk møter «Da Vinci-koden»s konspiratoriske omgang med religion, historie og mytologi. 

Det er dessuten flere godt spilte og interessante figurer i det store persongalleriet. 
Både Nils Ole Oftebros nyhetsredaktør, Terje Strømdahls prestefar, Jon Øigardens Verås og Lena Kristin Ellingsen som hans allierte, paranoide økokrimetterforsker er verdt å nevne. 

Men så lenge konspirasjonen sitter i førersetet, får de ikke spilt seg ut i den fylden de har potensial til, og blir i for stor grad skisser av konsepter. 
Der er det lov å håpe på en endring i runde to. 
