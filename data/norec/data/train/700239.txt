Statham er stille som mørkt øl
Jason Statham spiller den perfekte engelskmann. 

Arbeiderklasseøynene er mørke som kullbiter og tunge lueskygger, han lukter innvollspaier og tørre fiskefileter i antikvarisk frityrolje, han er stille som mørkt øl og tøff som shetlandsull mot nybada guttelår. 
Egentlig mekker Statham stjålne biler og gir dem et nytt liv i konkurransesamfunnet. 
Men som et naturlig karrieresteg rykker han opp til bankraner fordi 1970-talls-kollegene til James Bond vil ta en bankboks. 
I den ligger bildene der prinsesse Margaret har sex like ved Det karibiske hav. 
Som lord Mountbatten sier: What a scallywag! 
Kongehuset, politikerne, adelen og politiet er råtne. 
Vi er i England, der menn bruker dress for å skjule at de mangler ryggrad. 

I bankboksene ligger nemlig alles hemmeligheter, og London koker lokket av grytene. 
Det er en stor glede å se en klassisk britisk gravejobb under bank igjen. 
Akkurat da vi trodde at den engelske kvinnen er Keira Knightley som trasker blidt mellom kumøkkene med lange Austen-kjoler, kommer Saffron Burrows og er en fatal luksusprostituert med så trist mannerøst at hun kunne vært banksjef. 

Filmen er både normalt underholdende og aktverdig spennende. 
Dessuten skal den være basert på en sann historie. 
Ja, sikkert. 
