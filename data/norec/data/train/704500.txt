Orkestrert
Gamle sanger i ny innpakning er ikke noe nytt for Bjørn Eidsvåg. 
Han gjorde det samme på "Alt du vil ha" i 1990 og "Hittil og littil" i 2000, hitsamlinger i konsertformat. 
Dette er kapittel tre. 
Vi kan også trekke en linje tilbake til 2009, der Kringkastingsorkesteret var med på en ny versjon av "Eg ser" på "De beste". 
Nå markerer 60-åringen sitt runde år ved å slippe til samme orkester på en hel plate. 
Samlealbum-preget understrekes ved å gjenta bruken av Lisa Nilsson i "Mysteriet deg", Elvira Nikolaisen i "Floden" og Kurt Nilsen i "På rett kjøl". 
De siste ti årene har vært en god periode for Eidsvåg. 
Hovedvekten er derfra, pluss et par sikre kort som riktig nok mister noe av nerven. 
"Forbuden frukt" er samtidig en fantastisk sang, og 30 år etter utgivelsen tåler den orkesteroppmykningen. 
Bonusen er nye "Parkert", med en underholdene tekst om trøblete oppvekst. 

Beste spor: 
"Forbuden frukt". 
