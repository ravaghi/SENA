Flaming Lips:Behagelig blanding 

Fine enkeltlåter, så en lang suite og så fine enkeltkutt igjen. 

The Flaming Lips: 
"Oczy mlody" (Bella Union/Border) 

Etter at Flaming Lips lagde mesterverket "The soft bulletin" i 1999, har de gjort mye for å skremme vekk fansen de fikk da. 

Det har de ikke lyktes med. 
"Yoshimi battles the pink robots" (2002) ble deres mestselgende album, og alle de påfølgende platene har vært innom den amerikanske Billboard-listen. 
Dobbeltalbumet "Embryonic" (2009) nådde til og med åttendeplass. 

Denne gang beveger de seg langs et forholdsvis streit spor, i det minste til dem å være. 
Til og med den kryptiske platetittelen "Oczy mlody" viser seg enkelt og greit å være polsk for "unge øyne". 
Wayne Coyne legger sin egen mening i ordene; et nytt rusmiddel som kan transportere deg tilbake til ungdommen. 

På "Nigdy nie" (Never no)" og "Almost home (Blisko domu)" leker han seg også med polsk, helst fordi han liker klangen i språket. 

"How" og "There should be unicorns" vil neppe skremme deg på starten av platen. 
Heller ikke skjøre "Sunrise (Eyes of the young)". 

På siste halvdel glir fire av kuttene over i hverandre og skaper en blokk på rundt 23 minutter, samtidig som bitene har individuelle særpreg. 
Her får vi til slutt "The castle", som nesten kunne gått inn på "The soft bulletin" eller "Yoshimi...". 

I det store og hele er albumet en blanding av meloditeften fra den gang og eksperimenteringen som har preget senere plater. 
Instrumentbruken er sær, men den tar ikke overhånd. 

Mot slutten av albumet tar melodiene over igjen. 
De avslutter det hele i selskap med venninnen Miley Cyrus på "We a family", en sang som kan minne om jul. 
I hvert fall hvis du tilbringer den i en galakse langt, langt borte, medbringende en last med bevissthetsutvidende stoffer. 
Lucy er tilbake på himmelhvelvingen. 

Beste spor: 
"Sunrise (Eyes of the young)", "The castle", "Almost home (Blisko domu)", We a family". 
