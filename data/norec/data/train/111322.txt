Blodig puppefjas
Det er andre remake av denne historien - originalen er fra 1978 - for verden får visst ikke nok av strandbabes som rives i filler av pirajaer i et uklart undervannsmørke. 

Det er «spring break» i Lake Victoria, og alle ungdommene i omegn har kastet klærne for å feste i vannkanten. 
Dessverre har en flokk urhistoriske pirajaer dukket opp i innsjøen, og de fortærer unge skjønnheter på stadig mer kreative og bestialske måter. 

Skrekkmomentene varierer fra «skummel musikk i mørkt vann» til «avrevne, blodige kroppsdeler flytende rundt i vannet». 
En diger, avkuttet 3D-penis, for eksempel. 
Dette er gjennomført trash, en skamløs dusteparodi som forener splatterskrekk med alt det en Girls Gone Wild-video har å tilby dem som måtte la seg fascinere av slikt. 

Filmskaperne har ikke tatt seg bryet med å skrape sammen mye til handling, og det er jo greit nok, «Piranha 3D» har ingen pretensjoner om å være noe mer enn en grov vits med silikoninnlegg. 
Også 3D-effektene forsvinner i det grumsete vannet. 

Denne filmen eksisterer mest for å stjele lommepengene til 15-åringer som ikke tør laste ned puppebilder på hjemme-pcen. 
