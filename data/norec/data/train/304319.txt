Lite på spill
Angelina Jolie innleder en lunken affære med Johnny Depp i «The Tourist». 

FILM: 
Florian Henckel von Donnersmarck, som har et mye lengre fødenavn, er ikke en pomadisert euro-aristokratisk Bond-skurk, men den tyske regissøren som vant Oscar for sin debutfilm, Stasi-dramaet «De andres liv». 
Dessverre følger han opp suksessen med en 100 millioner dollars romantisk «caper» som allerede har vært innom flere regissører og der stjernene tydeligvis har stilt opp for pengenes skyld. 

«The Tourist» er en nyinnspilling av franske «Anthony Zimmer», visstnok en tett liten thriller, som i Florians hender er blitt en unødvendig likegyldig bagatell. 
Den er ikke uten underholdningsverdi, men det skyldes auraen Angelina Jolie og Johnny Depp bringer med seg og ikke hva de utretter i selve filmen. 

Agenter og gangstere 

Starten er lovende. 
Den britiske agenten Elise Ward (Jolie) drikker te på en fortauskafé i Paris, der hun overvåkes av euro-agenter. 
Hun får et brev fra sin elsker, Alexander Pearce, en svindler som har stjålet milliarder fra en av disse privatflygende gangsterne som omgir seg med et kobbel av russiske livvakter som alle likner på Vladimir Putin. 

I brevet får Elise beskjed om å ta toget til Venezia og plukke opp en tilfeldig passasjer som likner på Pearce for å riste av seg agentene. 
Den elegante og plettfrie Elise finner en beskjegget mattelærer med tjafsete hår fra Wisconsin, spilt av Johnny Depp. 

God innsats av Venezia 

Alt dette er latterlig og absurd, slik det ofte er i romantiske actionkomedier som dreier seg om «international intrigue». 
Grunnen til at mange av dem likevel har fått status som klassikere, er at de leverer en stor dose eleganse, fundert på et smart manus og et par stjerner som bruker sin til dels medfødte glamour til å forføre oss. 

Hvis du er fan av Cary Grant og Audrey Hepburn, hvis du liker filmer som «North by Northwest» og «Charade», vil du bli sånn passelig underholdt av «The Tourist». 
Men det forutsetter at du ikke begynner å tenke på hvor god filmen kunne vært hvis Florian Maria Georg Christian Graf Henckel von Donnersmarck visste hva han holdt på med. 

Tyskeren er god til å skildre Venezia, men lykkes ikke med å skape nevneverdig spenning mellom Jolie og Depp. 
Det må også nevnes at den store overraskelsen på slutten er lite tilfredsstillende når du tenker tilbake på hvordan turisten Depp ble viklet inn i Jolies intriger. 
