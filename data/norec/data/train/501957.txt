Så bredbeinte at de nesten revner
Bergenske Howlin’ 
Sun har stålkontroll på rockeklisjeene. 

Howlin’ 
Sun er så bredbeinte at de nesten revner. 
Musikken er så lodden at den kan fremkalle stressymptomer hos selv den mest garvede saueklipper, riffene er så brumlete at man tar seg i å dobbeltsjekke kablene til lydanlegget for å forsikre seg om at alt fremdeles er like helt. 
«Howlin’ Sun» er en av årets mest hårete utgivelser og godt nytt for alle som savner ærlig rock’n’roll. 

Bandet tok sine første skritt i 2011, under navnet Old Nick’s Houseband, og vant den viktige Eggstockfestivalen i 2014. 
Siden den gang har de markert seg i den bergenske undergrunnen med energiske liveshow og bluesbasert garasjerock, tydelig inspirert av band som Led Zeppelin, The Guess Who, Blues Explosion og The White Stripes. 
Det betyr lodden lyd, hjertelige vokalprestasjoner, rufsete fuzz og hjertesmerte av den gode, gamle sorten. 

Høyoktansrock pumper ut av høyttalerne. 
Seige og mektige «Hitchhiker of Love» veksler mellom blytunge riff og luftige vers, før «Westbound» får grooven i gang. 
Lydbildet er knusktørt og varmt som en søvnig sommerdag; det er nesten som om man kan smake heten og asfalten i låten «Move». 
«Strange Nights» og «Yellow Lit Road» roer det hele betraktelig ned igjen. 

«Day-to-Day Blues» har et godt riff og en snerten bassgang, men gjør ellers ikke så mye ut av seg, mens «Jupiter» i det minste har en dynamikk som gjør at den holder på oppmerksomheten. 
«Nothing Like a Shelter» har derimot noen uventede akkordprogresjoner og «The Day Took My Sunshine Away» byr på en litt ambisiøs gitarsolo. 
«A Little Bit of Rain» er en smakfull avslutning på et gjennomført album, men understreker også hvor avhengige Howlin’ Sun er av sjangerens mest populære klisjeer. 

Klisjeer er ikke et onde i seg selv. 
Visse akkordprogresjoner, enkelte tekstlinjer, trommene på et introparti eller kassegitaren som kommer inn på det rolige partiet i en ellers så hard låt – slikt låter nemlig såpass bra, nesten uansett hvor ofte det gjentas. 
Etter hvert blir disse klisjeene til en form for kodespråk mellom musikere og lytterne – de kan til og med bli symboler som uttrykker enkelte verdier. 
Slik blir klisjeen i seg selv meningsbærende og noe positivt. 

Problemet oppstår når klisjeene kommer på rekke og rad, uten en og annen original tanke til å avløse dem. 
Howlin’ 
Sun er farlig nærme denne grensen, men holder seg som regel på riktig side. 
De klassiske virkemidlene balanseres nemlig med små brudd og riffmønstre med mer moderne kvaliteter. 
Dette gjør at albumet føles både kjent og spennende på én og samme gang. 

Dette er en solid debut. 
«Howlin’ Sun» har ingen store svakheter, det eneste aberet er at den fort blir rimelig forutsigbar. 
Bandet følger ofte de samme mønstrene fra gang til gang, det er lite eksperimentering på den tekniske siden, og låtene ligger jevnt over alle i det samme stemningsleiet. 
Det gjør at musikken kan bli litt ensformig, selv om låtene isolert sett har rikelig med dynamikk og motstand. 

«Howlin’ Sun» er et album for dem som ikke krever at favorittsjangeren deres utvikler seg, men som er godt fornøyde så lenge det låter rått, hårete og dønn ærlig. 
Bandet spiller som om tiden har stått stille, men det er til å leve med når stemningen er såpass god som dette. 
Det er litt skuffende at bandet ikke klarer å eksperimentere mer med uttrykket sitt på et såpass kort album, men selve gjennomføringen er det likevel ikke noe å si på. 
