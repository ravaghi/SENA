TEST:VW Touran, en folkebil 

Volkswagen tar ingen sjanser med nye Touran. 
Spørsmålet er om det blir litt i tryggeste laget. 

Touran demonstrerer Volkswagens modellstrategi om dagen som går ut på at nye modeller ligger svært tett opp til forgjengeren. 
Vi så det først med Golf, og nye Passat følger samme strategi. 

Det er et trygt valg, for alle var de i utgangspunktet blant de beste i klassen, og visse forbedringer skjer det jo. 
Men tro om ikke mange hadde satt pris på litt større utvikling og nysatsning mellom modellene? 
Det får bli opp til den enkelte å bedømme, selve produktet er som ventet solid også denne gangen. 

Sterk motor 

Motoren i vår testbil er den velkjente 2.0 TDI med 140 hestekrefter. 
Dette er en fin dieselmotor med godt med krefter i denne bilen. 
Det finnes både en sterkere og en svakere dieselmotor tilgjengelig, og vi tror Touran vil klare seg også med 1,6-literen på 105 hestekrefter. 
Det er likevel ingen tvil om at de 140 hestekreftene og 320 newtonmeterne i vår testbil gir en deilig og komfortabel følelse. 
Bilen føles ikke råsprek, men den lille følelsen av kraftoverskudd er alltid tilstede under norske forhold. 

Prisen for denne motoren med syv seter starter på 352.000 kroner. 
1.6 TDI starter på 321.000 kroner. 

Manuell girkasse 

En sekstrinns manuell girkasse er standard, og denne er godt tilpasset norske fartsgrenser. 
Mange vil nok velge dobbelkløtsjkassen DSG. 
Det er nok ikke dumt, men heller ikke nødvendig så godt som den manuelle kassen fungerer. 

Forbruket ligger på 0,53 liter per mil, og CO2-utslippet på 140 gram per kilometer. 
Det er ganske bra tall. 

På veien 

Man sitter litt høyere og mer oppreist i Touran enn eksempelvis i Passat. 
Det er mest en smakssak. 
Vi opplevde i alle fall ingen problemer med å finne en god kjørestilling. 

Kjøreegenskapene er heller ikke spesielt overraskende i Touran. 
Den oppleves kanskje som litt karakterløs på veien, men utfører alt den blir bedt om på en god og trygg måte. 
Balansen er litt over på den understyrte siden, litt mer enn hva man er vant med fra Golf og Passat, slik det forekom oss på skikkelig vinterføre. 
Under slike forhold er den stabil og forutsigbar. 
Men det finnes morsommere biler i klassen, og da tenker vi spesielt på Ford C-Max og for så vidt også den større S-Max. 

Komforten er også omtrent som ventet. 
Fjæringsoppsettet er ganske harmonisk, verken hardt eller mykt, og det gir normalt god fjæringskomfort for klassen. 
Støynivået er også behagelig, og dette er en bil som man gjerne drar på langtur med. 

Plass 

Det bidrar naturligvis plassforholdene også til. 
Fleksibiler er jo laget for å være familievennlige. 
Her er det ikke store endringene sammenlignet med forrige modell. 
Det betyr seter som reguleres individuelt, og mulighet for to ekstra seter på en tredje seterad. 
Dette koster drøyt 14.000 kroner ekstra, men kan fort bli verdt det, ikke minst på bruktmarkedet. 

I de to bakerste setene er det naturligvis trangt, og de på midterste seterad bør gi noe plass. 
I så fall er det faktisk også mulig å sitte helt bakerst for ferdig utvokste mennesker, dersom de er smidige og små av vekst. 
Det er naturligvis litt kronglete å komme seg på plass, men dette er seter som brukes i ”nødstilfeller” og på kortere turer. 

Ikke størst i klassen 

Den midterste seteraden gir imidlertid god plass for voksne, som forventet. 
Men dersom disse setene legges ned, blir ikke lasteflaten jevn. 
Alt i alt er ikke dette den aller beste bilen i klassen hva gjelder plass og fleksibilitet samlet sett, men den er kompakt og stor nok for de fleste. 
Volkswagen har for øvrig Sharan for de som trenger enda mer plass. 

Bagasjerommet er naturligvis meget romslig med bare fem seter i bruk. 
Hele 695 liter måler det, og dersom du laster helt opp til taket, snakker vi store mengder bagasje. 
Med syv seter i bruk, er det imidlertid bare plass til et par små bagger bakerst. 
Så veldig mye mer er heller ikke vanlig i klassen, men 121 liter er uansett ikke spesielt imponerende. 

Litt traust 

For øvrig er interiøret omtrent som i forrige Touran. 
Det har god materialkvalitet, men fremstår også ganske enkelt og nøkternt. 
Ingen sprell eller andre påfunn her i gården, med andre ord. 

I det hele tatt er det dette som preger Touran. 
Den er gjennomarbeidet, solid og god på de fleste områder, men virker også litt satt og traust sammenlignet med en del av konkurrentene, ikke minst Peugeot 5008 og Ford (Grand) C-Max. 
Vi er litt usikre på hvor ny denne bilen vil kjennes om et par år. 
Kanskje var man litt vel forsiktige med oppdateringen av denne bilen? 
Første utgave av Touran var tross alt på banen allerede i 2003, og denne utgaven virker ikke veldig annerledes, selv om den naturligvis er betydelig forbedret på mange områder. 

Konklusjon 

Vi tipper at Volkswagen vet hva de gjør, og at Touran fortsatt kommer til å selge godt i denne klassen her til lands. 
Men da må de heller ikke bli overrasket over at vi ikke lar oss imponere voldsomt av denne ”nye” utgaven. 
Derfor har vi også vært litt strenge og vippet karakteren ned fra 5 til en sterk 4’er. 

Vår favoritt i klassen for tiden er Peugeot 5008. 
Her kan du lese test av den. 
