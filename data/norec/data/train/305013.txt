Joss Stone får ingen drahjelp av Dave Stewart
24-åringen sliter fortsatt med å finne formen på album nummer fem. 

ALBUM: 
Det skjer mye med Joss Stone (24), som snart er aktuell i gruppa Super Heavy — med Mick Jagger, Dave Stewart, Damian Marley og A.R. Rahman. 

De har vært i studio i det stille i 18 måneder, og planlegger albumdebut i september. 

Eurythmics' Dave Stewart er også Joss Stones medprodusent på «LP1» — uten at han løfter prosjektet nevneverdig. 

Stone har også levert musikk til filmer, tv-serier og spill, og hun sang i bryllupet til prins William og Kate. 

Ung debut Som soloartist flakser hun litt mellom sjangrene, som ei lettere forvirret høne i en for liten hønsegård — som ikke helt vet hvor hun skal lande. 

Sin unge alder til tross, er «LP1» faktisk hennes femte album. 
Det skyldes en uvanlig tidlig — og suksessfull — debut. 

Hun var 16 år, men hadde stemme som en souldronning på «The Soul Sessions» (2003). 
Selveste Smokey Robinson omtaler henne som «Aretha Joplin». 

R&B;, soul, pop... 
Siden har hun flørtet med moderne R&B;, pop, gospel og mer soul («Introducing Joss Stone» ble for eksempel produsert av R&B-wonderboy; Raphael Saadiq). 
Noe riktig har hun gjort, siden hun har solgt over 11 millioner plater, men hun har ikke landet helt. 

Hun var absolutt inne på noe på «Colour Me Free» (2009), som gikk mer i soulretning, men så er hun her igjen — i noe «flakkende» eller søkende modus. 

Hanne Boel «LP1» er spilt inn i Nashville, men høres tidvis ut som et poprock-album danske Hanne Boels navn kunne prydet — og det er ikke positivt ment. 
I noen sanger føles det som om hun står i stampe, uten å komme ett steg videre. 

Unntakene er den helt ok opptempoåpningen «Newborn», akustiske og nakne «Landlord» og «Take Good Care». 
Men albumets desiderte høydepunkt er tilbakelente og dempede «Last One To Know», skrevet i kompaniskap med Stewart. 
Det er en fornøyelse å høre at hun her bruker stemmen så riktig, i sanger som har alt - inkludert hundre prosent feeling. 
Her mener hun noe. 

Til dere som har levd noen år: 
«LP1» har ikke noe med prisen på albumet å gjøre, som i gamle dager, men er en markering av at dette er første album på eget plateselskap, Stone'd Rcords, etter en lang fight med hennes tidligere plateselskap. 

Albumet er i salg fra mandag 25. juli. 
