Lyden av et skjevt smil
Vinni fra Paperboys går solo. 

||| 
ALBUM: 
At Paperboys-Vinnis karakteristiske skjeve smil og tunge øyelokk fungerer som en visualisering av lyden på hans første soloalbum, burde kanskje ikke overraske. 

Sympatisk lok Tittelen «Happily Lost» forteller dessuten om en 34-åring som — etter korslag og årelang rapsuksess — har funnet seg til rette i et sympatisk og gladlokete samkok av hiphop, funk, reggae og kassegitarpop. 

Tekstuelt dreier det seg om skråblikk på verdensutviklingen og oppfordringer om å leve livet og være en ganske snill mann. 

Halvparten av låtene kunne dermed lett glidd inn på spillelisten til Latinamerikagruppens årsfest, sammen med navn som Promoe, Timbuktu (som også bidrar på singelen «Let Your Monkey Out») og Manu Chao. 

En smakssak 
I dette landskapet føles Vinni hjemme, og låter som «In Transit», «Room For Two» og «Headline» har i tillegg fengende refreng og produksjonsrusk som vekker interesse. 

Men frisinnet studiolek kan også føre til øyeblikk ute av fokus: 

Tommy Tee-skrudde «Man vs. Machine» peker kanskje videre i Vinnis karriere, men føles en smule malplassert her. 
Det samme gjelder det stillestående Thom Hell-gjestende tittelsporet. 

Vinnis stemme og rapflyt har alltid vært en smakssak, men har du fulgt Paperboys-gjengens (både Pope og Anders Møller er med på albumet) utvikling og modning, vil du ganske sikkert vugge med også til Vinnis nye veivalg. 
