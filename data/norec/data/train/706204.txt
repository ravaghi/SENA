Bittersøt og seig spansk sommeridyll
Hvordan føles det for en seksåring å miste alt og plutselig bli et nytt medlem i en liten familie? 
«Sommer 1996» gir et usentimentalt og litt stillestående innblikk i det. 

Sommer 1993 

Originaltittel: 
Estiu 1993. 
Sjanger: 
Drama. 
Nasjonalitet: 
Spania 2017. 
Regi: 
Carla Simón. 
Manus: 
Carla Simón og Valentina Viso. 
Skuespillere: Laia Artigas, Paula Robles, Bruna Cusi, David Verdaguer, Fermi Reixach. 
Lengde: 
1 time 37 min. 
Aldersgrense: 
Tillatt for alle. 

Når moren dør, foregår sorgen og dramaet over hodet på den perplekse, seks år gamle Frida. 
Besteforeldre og tanter bestemmer at det beste for Frida er å flytte fra Barcelona til onkelen på landet. 

Livet på gården et idyllisk eventyr for Frida, som også får en lekekamerat i sin tre år gamle kusine Anna. 
Onkelen og tanten gjør alt for at Frida skal føle seg hjemme og velkommen i familien. 
Derfor ser de i begynnelsen mellom fingrene med Fridas tiltakende problematiske oppførsel. 

Biografisk film 

«Sommer 1993» er Carla Simóns spillefilmdebut, og manuset er basert på hennes egne voksne minner om barndommens opplevelser og følelser. 

Kameraet er limt til Frida, som er med omtrent hver scene. 
Bare små episoder og lytting til bruddstykker av voksne samtaler vitner om en mørkere virkelighet, og om at mye er hemmelig. 
For hva døde Fridas foreldre av? 
Og hvorfor blir andre foreldre så hysteriske da Frida skrubber kneet og blør? 

Frida selv vet ikke mer enn vi seere gjør. 
Henne indre ensomhet, utrygghet og fortrengte sorg resulter i stadig mer grenseløs oppførsel. 
Greier hennes nye familie å takle det som om Frida var deres egen, eller vil de gi henne opp? 

Elske som sin egen 

En kjent problemstilling fra barnevern og fosterhjem, som her er varsomt skildret både fra et svært ungt barns perspektiv, men til en viss grad også fra barnets nye mammas ståsted. 

«Sommer 1993» er velspilt, bittersøt og vakker, og særlig samspillet mellom de to småjentene fascinerer. 
Men prisen Simón betaler for den tilbakeskuende, usentimentale vinklingen hun har valgt, er en mangel på temperatur og hendelser som tidvis kan sette tålmodigheten på prøve. 
