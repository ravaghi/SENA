Kinect Star Wars
En Star Wars-opplevelse helt midt på treet. 

Alle som har sett Star Wars har på ett eller annet tidspunkt drømt om det - å bruke kraften til å utføre fantastiske jedi-triks. 

I Kinect Star Wars får du oppleve følelsen av å løfte svære gjenstander med kraften, for så å kaste dem avgårde. 

Og jeg lover deg at du føler deg ganske så kul når du gjør det første gang! 
Dessverre er ikke Kinect Star Wars et godt nok spill til å holde på gleden veldig lenge. 

Bli en padawan 

Spillet har en rekke forskjellige modi du kan boltre deg med. 
Kampanjemodsen tar deg med til årene etter hendelsene i The Phantom Menace. 
Innflytelsen til den mørke siden har bredt seg over galaksen, og Jedi-rådet prøver å styrke ordenen ved å opprette treningsleirer i gjennom hele galaksen. 

En ny generasjon padawan-elever er på vei, og du er en av dem. 

Sammen med Yoda og Jedimester Mavra Zane ankommer du og noen andre padawaner wookienes hjemplanet Kashyyyk for å trene. 
Når trandoshianerne angriper planeten må du hjelpe til å forsvare wookienes hjemplass. 

Det viser seg at det hele er et skummelt komplott designet for å kaste den galaktiske republikken ut i full krig. 

Norske stemmer 

Kinect Star Wars har norske stemmer og lav vanskelighetsgrad. 
Det er tydelig at spillet er mynta på noen som er yngre enn meg. 

Jeg synes spillet til tider blir litt for simpelt, men jeg tror det kan underholde en del 12-åringer. 

Når figurene på skjermen snakker ser de ofte inn i kameraet og henvender seg til spilleren på en måte som jeg tror mange barn kommer til å like. 
Det er virkelig du som er en padawan i trening. 

Når det er sagt så er stemmeskuespillet sørgelig dårlig. 
Jeg gremmes over hvor platt replikkene leveres. 

Bruk kraften! 

Siden spillet er til Kinect er det du som er kontrolleren. 
Du må veive med armene for å svinge lyssabelen, hoppe og dukke for å unngå hindringer, sparke fiender til side, og sist, men absolutt ikke minst bruke kraften til å påvirke tingene rundt deg. 

Helt i starten av spillet ber Yoda deg om å løfte et skip under treningen. 
Referansen til Imperiet slår tilbake er klar, og det føltes utrolig tøft da jeg løftet armene og skipet hevet seg. 
Det var rett og slett en liten "nerdgazm". 

Det var rett og slett en liten “nerdgazm”. 

Bruken av kraften er et element som fungerer godt i spillet. 
Det er enkelt å ta tak i de tingene du vil. 
Dessverre er ikke det samme tilfellet med lyssabelen. 

Det føles veldig upresist ut, og armen til figuren din på skjermen reagerer ikke fort nok. 
Du må bevege armen i nøye bevegelser for at figuren skal gjøre det samme og bevegelsene føles ikke naturlige. 

De andre kontrollbevegelsene fungerer stort sett greit, men jeg hadde problemer med hopping ved flere anledninger. 
Det er ikke bra når du må hoppe to, tre ganger før spillfiguren reagerer. 

Du må også huske å sette av stor plass i stua. 
Dette er det spillet som krever mest plass av noen av de Kinect-spillene jeg noengang har spilt. 

En venn kan når som helst hoppe inn og ta del i eventyret, og da er det viktig å holde god avstand. 
Lyssabel er lik vill veiving med armene. 
Og vill veiving med armene kan fort resultere i en skikkelig blåveis. 

Slitsomt for armene! 

Du kan ikke bevege deg fritt rundt i Kinect Star Wars, men kun bevege deg fremover eller et steg til høyre og venstre. 
Spillet kan derfor minne om en railshooter, der du bruker kraften og lyssabel isteden for skytevåpen. 

Jeg er ingen stor tilhenger av denne typen avgrensede spill-landskap, men jeg forstår at det vil være vanskelig å gjøre det annerledes uten en kontroller. 

Det er også sekvenser der du flyr gjennom landskapet med ulike kjøretøy mens du bruker lyssabelen til å blokkere skuddene fra fienden og kraften til å ødelegge dem. 
Dette er fartsfylte sekvenser som er relativt underholdende. 

Det flommer over av fiender du må få has på i kampanjemodusen. 
Du bruker for det meste lyssabelen til å hugge ned fiender, og dette blir en smule repetitivt i lengden. 

Det er så latterlig enkelt å bekjempe motstanderne du møter. 
Du må utføre de samme bevegelsene igjen og igjen, og til slutt føles det som om jeg bare veiver vilt med armene. 
Dette tar på etter hvert. 

Kinect Star Wars er nemlig veldig slitsomt. 
Jeg synes kapitlene i spillet er for lange, for jeg blir utslitt i armene lenge før det kommer en naturlig pause. 

Enkel, men underholdende racing 

Sånn sett byr noen av de andre modiene i spillet på en liten hvilepause. 
Podracing, Rancor Rampage Galactic Dance Off og Duels of Fate gjør Kinect Star Wars nærmest til et partyspill. 

Podracing er relativt artig. 
Her konkurrerer du om å komme først over målstreken. 
Kontrollene er veldig enkle. 
Hold hendene fremfor deg, len deg fra side til side. 

Når du spiller mot datamaskinen er løpene alt for lette og det er en smal sak å vinne. 
Heldigvis kan du også spille mot en venn på todelt skjerm. 
Da blir det hele litt mer utfordrende. 

Dans med prinsesse Leia 

Når det gjelder Duels of Fate eller Rancor Rampage var ingen av disse særlig interessante. 
Drep så mange fiender så fort som mulig. 
Hundrevis av spill har gjort det bedre før. 

Et lyspunkt var imidlertid Galactic Dance Off. 
Dette er Dance Central 2 i Star Wars-drakt og det fungerer som bare det. 

Du skal danse rumpa av deg ved å speile bevegelsene til figuren du ser på skjermen. 
Når en av de figurene er Prinsesse Leia i slavedrakt, så sier det seg selv at dette er fett. 

Her kan du spille både alene og mot en venn, og det er kjempegøy. 

Når du gjør noe feil, lyser det rødt rundt kroppsdelen som ikke bevegde seg korrekt. 
Dette hjelper deg til å finjustere bevegelsene dine helt perfekt. 

Barna vil like det 

Kinect Star Wars har noen lyspunkt som får nerden i meg til å godte seg. 
Spillet blir likevel for simpelt og repeterende til at dette blir den ultimate Star Wars-opplevelsen det kunne ha vært. 

Spillet passer best for barn på 12 år, og hvis du ikke har latt barna dine se Star Wars enda, så har de sikkert sett animasjonsserien Klonenes kamp. 

Isåfall så kommer de sikkert til å like Kinect Star Wars. 
Å få prøve seg med lyssabel og Jedi-krefter er jo tross alt rimelig fett. 
