Logitech Cube
En av verdens minste og mest følsomme mus. 

Vanligvis ønsker man at en mus skal ha god ergonomi, at den skal være god å hvile hånden på. 
Den skal også være passe tung og gli lett over alle overflater. 
Mange knapper og funksjoner er det også kjekt å ha. 

Men denne musa er helt annerledes. 

Logitech Cube 

Det begynner med innpakningen. 
Den er selvsagt en kube, og ser ut som noe som er handlet i et parfymeri. 
Når man åpner den ser man en bitteliten dings øverst i pakken, og en liten USB-sender. 

Den lille dingsen er selve musen, den er ikke på noen måte kubisk, fasongen er mer som en avlang eske. 
Men den har altså det til felles med en kube at den har hjørner. 

På den ene kortsiden er det en av/på bryter og en kontakt til USB-ladekabelen. 
Det er et innebygget oppladbart litiumbatteri med lang levetid. 
Den blinker når den trenger lading. 

Graver man videre ned i esken finner man denne kabelen og til slutt finner man også et etui. 

Når du parkerer musen i etuiet risikerer du ikke at av/på bryteren blir slått på når den ligger i lomma eller andre steder hvor det er bevegelse. 

I bruk 

Musen kobles til med den lille USB-enheten som er av Unifying-varianten. 
Har du en slik kan den brukes til å styre opptil seks forskjellige enheter. 
Det er bare å starte Unifying-programmet, slå dingsen på, av og på - så er den straks klar til bruk. 

Musen er naturlig nok helt annerledes å bruke enn en vanlig mus, men den er like kjapp og presis som sine større slektninger. 
Den er ikke kresen på underlaget og på grunn av den berøringsfølsomme overflaten fungerer både skrolling og venstre/høyre-klikk som forventet. 
Du bruker pekefingeren slik som du gjør på en smartmobil og objektet på skjermen flytter seg på samme måte som når du bruker et skrollehjul. 

Men det er en spesiell egenskap som gjør cuben spesielt egnet til en viss type bruk, som den først og fremst er designet for: presentasjoner. 

Når du beveger den på en flate oppfører den seg som en vanlig mus. 

Så snart du løfter den opp fra underlaget blir den til et presentasjonsverktøy. 
Da dukker neste bilde opp når du klikker. 
Setter du den tilbake på underlaget går den tilbake til musemodus. 
Veldig praktisk! 

Rekkevidden er opp til 25 meter. 

Konklusjon 

Logitech Cube er spesiell, den har et bruksområde som ikke omfavner alle, men utfører dette helt utmerket. 

Den er gjort litt luksuriøs i forhold til innpakning og tilbehør, den er også litt dyrere enn mange andre mus. 
Men prisen burde ikke være noe problem for målgruppen. 

Logitech Cube 
