Dell 23-tommers berøringsskjerm P2314T
Berøring er ikke bare for mobiler, brett og bærbare. 
Denne skjermen kan du koble til din stasjonære. 

Berøringsskjermer er jo ikke noe nytt, det har eksistert i mange år, lenge før smartmobilene gjorde det til allemannseie. 
Men de gamle berøringsskjermene ble brukt til selvbetjeningskiosker for billettkjøp og annen enkel bruk. 
De støttet ikke flere berøringspunkter og hadde naturlig ikke programvare som tolket fingerbevegelser på skjermen slik som vi bruker på mobiler og brett. 

Men Windows 8 snudde rundt på alt dette, og tilbød full støtte for 10 berøringspunkter for et stort repertoar av berøringsmuligheter. 

For nettbrett er dette helt nødvendig, for bærbare er det en ekstra betjeningsmulighet og for stasjonære kreves det altså en egen skjerm som tilbyr 10 berøringspunkter. 

Dell har lansert tre berøringsskjermer, på henholdsvis 19, 23 og 27 tommer. 
Den minste har oppløsning på 1600 x 900 punkter, de andre to støtter full HD. 
Vi har testet 23-tommeren. 

P2314T 

Skjermen har følgende egenskaper: 
Panelet: 

23 tommer 16:9 format1920 x 1080 punkters oppløsningIPS-panel med LED bakgrunnsbelysning83% (CIE 1976) fargepalett (tilsvarer sRGB)270 cd/m2 maks lysstyrke1000:1 kontrast178 graders betraktningsvinkel vertikalt og horisontalt8ms grå-til-grå responstid10-punkts berøring. 

Tilkoblinger: 

HDMI (MHL)DisplayPort 1.2 D-Sub 3.5mm jack lyd ut2-port USB 3.0 HUB 

Skjermen veier 4,82 kg inkludert fot. 

I bruk 

For å aktivere berøringsstyringen må skjermen kobles til PC-en med USB. 
Dette er en USB 3.0 tilkobling og den har også to tilkoblinger på skjermen som fungerer som USB HUB. 

Brukergrensesnittet til Windows 8 er mildt sagt omdiskutert, men selve berøringsfunksjonen på denne skjermen fungerer utmerket. 
Responsene er kjapp, med under 10 millisekunders forsinkelse. 
Det er om trent den tiden det tar å kjenne at du berører skjermen og justere inn blikket til den forventede responsen. 

Alle berøringsskjermer er blanke, de har en tynn glassplate foran skjermpanelet hvor selve den kapasitive følsomheten sitter. 

Dermed blir det mange reflekser og rikelig med fingermerker, og det er det ikke noe å gjøre med, bortsett fra å tørke av skjermen ofte. 
Pusseklut følger derfor med skjermen. 

Ser man bort fra refleksproblemene er skjermen utmerket, med super betraktningsvinkel både vertikalt og horisontalt. 

Skarphet og fargegjengivelse er også utmerket og etterslep er knapt merkbart. 

Mange hevder - med rette - at det er svært tvilsom ergonomi å sitte med løftet arm og peke på en skjerm. 
Derfor har denne skjermen en svært fleksibel fot. 
Det er bare å trykke på toppen av skjermen, så skyves de to støttebena fra hverandre og skjermflaten blir liggende i en ergonomisk sett langt mer passende vinkel på bordflaten. 

Det er vår erfaring at denne vinkelen passer utmerket dersom flere skal se bilder eller sjekke et eller annet som er lagt opp til betjening med berøring. 
Da står man ved eller rundt bordet og slipper å løfte armen for å komme til på skjermflaten. 

Betjening 

Konklusjon 

Skjermen fungerer utmerket til vanlig PC-bruk med mus og tastatur. 
Full utnyttelse av berøringskontroll krever Windows 8, bruker du Windows 7 fungerer den som en slags mus-løsning. 

I Windows 8 har skjermen kjapp respons og fungerer utmerket med flerpunktsberøring. 

At den kan legges nesten flatt ned på en enkel måte er et stort pluss. 
Det er i denne posisjonen vi mener at berøring har mest for seg, enten man sitter og "fingermaler" eller står sammen med andre ved bordet og går gjennom bilder eller rapporter. 

Gjenskinn og fingermerker er et problem, men det gjelder ikke bare denne skjermen, det gjelder alle berøringsskjermer. 
