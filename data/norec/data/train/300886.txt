Kråkesølvs tredje er deres hittil beste
Særpreg og gode melodier er alt som trengs. 

ALBUM: 
Det skorter ikke på norske band som lefler med det samme - regntung, gitarbasert og småskranglete postrockflørt - men de færreste har det som skal til for å gjøre det særlig interessant: 
Særpreg og gode melodier. 

Kråkesølv har nok av begge deler. 

Enkle virkemidler 

Med klare, tvinnende gitarlinjer og varm bodøvokal i front viser de på glimrende låter som «Et lett hjerte» at man ikke trenger avanserte virkemidler for å gi driv og tekstur; man kommer langt med de riktige tonene og noen friske overganger. 

Kvartetten har dessuten tatt med seg bråkegitarene fra sist, og får blant annet i førstnevnte låt dratt på med litt deilig, småproggete støy, mens «Dårlig løgner» er en aldri så liten fuzzpopperle. 

Politisk engasjement 

Ikke minst er det godt å høre at de fortsatt nekter å finne seg i at å være musiker automatisk skal diskvalifisere en fra å mene noe, når de sparker sarkastisk til norsk krigsdeltakelse i «Når det prentes inn»: 

«La oss proklamer at godhet vinn / selv om pengan styra / vend det andre kinnet til / og ta liv for hyra». 
