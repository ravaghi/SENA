R&Boring
Forvirrende bunnivå fra Stargate-kompisen Ne-Yo. 

ALBUM: 
Jeg kan fortsatt huske den første magiske gangen jeg hørte demoversjonen av «So Sick» en gang i 2005, og det går sjelden en Skamløst-kveld uten at jeg spiller fantastiske «Sexy Love» på byen. 

Desverre har de musikalske perlene fra Stargate-kompisen Ne-Yo kommet lenger og lenger fra hverandre på senere år, og med sitt nye sjettealbum byr han denne uken på et foreløpig bunnivå. 
Forvirrende presentert som en «Non-Fiction» av «ekte historier om ekte personer», uten at man noensinne helt får snøring på hva konseptet egentlig dreier seg om. 

Det største problemet er likevel mangelen på den musikalske helheten, som spriker i alle retninger. 
Fra harrysteking med Pitbull til lite minneverdig rapgjesting og karakterløse ballader - milevis unna 32-åringens beste karriereøyeblikk. 

Overraskende nok er det David Guetta-bidraget «Who's Taking You Home» som gir meg mest her, og da kan du jo selv tenke deg hvor lista ligger. 

«Non-Fiction» legges ut for salg i Norge 16. februar. 
