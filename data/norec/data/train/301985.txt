Klingende god jul
En sikker julevinner - og 4'er fra Dagbladet. 

||| 

ALBUM: 
Sissel Kyrkjebø har trolig verdensrekord i juleplatesalg i forhold til folketallet. 
«Glade jul» fra 1987 har solgt nærmere 700 000 eksemplarer,et uoppnåelig salgstall i disse nedlastningstider. 

Men er det ett album som kan utfordre en tendens på tampen av året, er det nok disse to - fordi målgruppa fortsatt kjøper musikk i butikk. 

Skaper dynamikk Sissel kunne nok, basert på tidligere erfaringer, vært troende til å selge «glatt jul», men det ligger ikke for Odd. 

«Kruttet» de tar i bruk er noen kjente og noen ukjente julesanger, noen gamle og noen nye og noen norske, et par svenske og en dansk for å utvide nedslagsfeltet — ikke minst med tanke på den forestående juleturneen. 

Musikalsk er det halvakustisk og dempet, med TrondheimSolistene forsiktig til stede. 

Sissels lyse, fagre «englerøst» og Odds mer uslepne, men «julestriglete» stemme utfyller og kler hverandre og skaper dynamikk. 

Det som slår meg er likevel fraværet av sprudlende juleglede omsatt i musikalsk formidling. 

Her er mye fin musisering og lun stemning, men jeg har problemer med å skjønne hvorfor det må framføres så seriøst, forutsigbart, ordentlig og framfor alt satt. 

Her stemmer alt Best fungerer nemlig de mer folkemusikkinspirerte låtene, åpningen «Opp, gledjest alle, gledjest no», med fele, trekkspill og pedal steel og ny melodi av Nordstoga, H. 
A. Brorsons «Den fagraste rosa», en slepen «Det lyser i stille grender» samt mer løsslupne «Jul i Svingen» (fra NRKs julekalender i 2006), også den med melodi av Nordstoga. 

Her stemmer alt. 
Det er dette jula handler om for de fleste. 
Du kan formelig se for deg lette snøfjoner og snøballkastende barn rundt en godslig snømann, mens assosiasjonen på resten av albumet går mer i retning stearinlys og knitrende vedkubber. 

Mange vil mene at det er en bortimot perfekt kombinasjon, men denne anmelder mener plata hadde blitt enda bedre om fordelingen hadde vært motsatt. 
Svært mye tyder uansett på at dette blir årets julevinner, godt hjulpet av gårsdagens «Skavlan»-opptreden og en månedslang turné med 22 konserter i Norge og Sverige. 
