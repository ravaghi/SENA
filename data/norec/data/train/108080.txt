Spillanmeldelse:Grisegod stemning 

«Gisle Wink på eventyr» er koselig, men kunne med fordel ha utfordret barna mer. 

Spillet foregår i grønne, eventyrlige Irland, der bestefar Gisle, en god, gammel gris, forteller grisungene historier fra da han var liten gutt. 

Etterpå kan barna selv gjenoppleve eventyrene, som Gisle eller en av vennene hans. 
«Eventyrene» går ut på alt fra å fiske til å finne skattekister til å gjete sauer. 
Innimellom skal barna ta bilder av blomster og annet som de kan bevare som minner i et album. 

Grafikken er fargerik, detaljert og stemningsfull og oppgavene har potensial, men det er som om spillutviklerne har gjort for lite ut av dem. 
Eller undervurdert barna? 
De blir for enkle - bokstavelig talt. 

Spillet får pluss for norsk tale og for å gi barna en stemningsfull og eventyraktig opplevelse. 
