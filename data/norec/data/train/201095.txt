Samsung SyncMaster 226BW
I november i fjor testet vi en 22-tommer fra Samsung for første gang. 
Nå har det dukket opp en ny utgave med en del forbedringer. 

Den første 22-tommeren fra Samsung var 225BW, som vi fant ut var en allsidig skjerm, egnet både for kontor og variert hjemmebruk. 
Den nye modellen på testbenken har betegnelsen 226BW, noe som tyder på en forsiktig forbedring i forhold til forgjengeren. 

LES OGSÅ: 

Oppløsningen er den samme, 1680 x 1050 punkter i bredformat. 

Umiddelbart er det påtagelige forskjeller i designet. 
Den forrige modellen hadde sølvfarget ramme og en flat bakside med en stor "klump" rundt festet til foten. 
Den nye modellen er helt svart, med trendy skinnende blank ramme og bare en sølvfarget elegant stripe nederst i fronten. 

Selve skjermflaten har ikke blankt kontrastbelegg. 

Foten på forgjengeren kunne justeres i høyden, og skjermen kunne også dreies rundt. 
På denne er høyden fast, men du kan fremdeles dreie skjermen rundt på den lakk-blanke foten. 

Betjeningen skjer nå med knapper på undersiden, med symbolene og teksten preget inn i sølvlisten på fronten. 
Disse er ikke spesielt lette å lese, svarte bokstaver hadde vært langt bedre. 
De fleste av oss bruker jo ikke disse knappene så ofte at man får det "i fingrene", derfor hadde bedre leselighet vært et pluss. 

Tilkoblingene er ikke spesielt omfattende, det er bare VGA og DVI med DHCP-støtte pluss kontakt for strømlkabelen. 

Bildekvalitet 

Skjermen skilter med en responstid på 2ms og en dynamisk kontrast på opptil 3000:1. 
Dette indikerer at det er spill og film som er hovedfokus for brukprofilen til denne skjermen. 

Skjermen er lynrask uten synlig etterslep, og selv uten dynamisk kontrast aktivert, så har den et stort omfang med gode detaljer i både de mørke og lyse ytterområdene. 

Vår erfaring er at på gode skjermer behøver du ikke å endre innstillingene etter hva du skal se på dem. 
Det eneste som endrer på dette er når det er svært varierende lysforhold i rommet. 
Den dynamiske kontrasten falt ikke helt i vår smak, det resulterte i en del rare tolkninger av hva som var riktig for forskjellig materiale. 

Men denne skjermen klarer seg godt uten "triks", kontrasten er så bra i utgangspunktet at det ikke på noen måte er påkrevet å "forbedre" den. 

Samsungs MagicBright kontroll gir deg også forskjellige farge- og lys-presets for tilpasning til forskjellige bruksområder, med et par knappetrykk. 
Hvor nyttig dette er må sies å være en smakssak. 

Skjermen er super til spill og video, generell PCbruk håndterer den overlegent, og passer du på betraktningsvinkelen kan du også jobbe med bilder og video. 
Men det skal ikke mye endringer i posisjon før fargene endrer seg, akkurat som hos forgjengeren. 

Konklusjon 

Samsungs nye 22-tommer har fått et lekkert design, og gir et enda bedre bilde enn hos forgjengeren. 
Prisen er også lavere enn den forrige modellen ved lansering, vi har sett den til rett over 3000 kroner i nettbutikkene. 

Som praktisk talt alle LCD-skjermer i rimelige prisklaser er Samsung SynvMaster 226BW best til underholdning og allsidig PC-bruk, og faller noe igjennom ved kritisk fargebruk. 
