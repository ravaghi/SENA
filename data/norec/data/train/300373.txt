Hvorfor må juleplater være så kjedelige?
Karoline Krüger og Sigvart Dagsland gjør lite ut av sin første duoplate. 

ALBUM: 
Går det an å komme i julestemning i begynnelsen av november? 
Sigvart Dagsland og Karoline Krüger fikser ikke det, ikke en gang med sitt første felles prosjekt, «Jul». 

Men den kommer kanskje etter noen ukers lagring. 

Duoplate 
Det var vel et tidsspørsmål når ekteparet skulle gjøre ei duoplate. 

Det ble et julealbum. 
Det er vel noe man skal gjøre en eller annen gang i løpet av karrieren. 

Strålende julesalg? 
Kanskje har de - og plateselskapet - hatt et lite håp om å matche «Strålande jul» med Sissel Kyrkjebø og Odd Nordstoga, som solgte 330 000 eksemplarer på noen uker i 2009 - og som fortsatte å selge. 

Produsenten er den samme (Bjørn Nessjø), men dette var mens man fortsatt kjøpte plater. 
På den annen side - det er blitt sånn at det er juleplatene som skal redde plateåret. 

Altfor like Mens «Strålande jul» var en miks av flere sjangrer og to stemmer som lå langt fra hverandre, og likevel smeltet sammen, er Dagsland og Krüger altfor like i uttrykket. 

Dessuten: 
«Jul» er så altfor forsiktig og ordentlig, like skikkelig som de to framstår både hver for seg og sammen. 

Kjeder lytteren 
De kunne gjort noe annet enn alle andre og noe du ikke forventer, noe som «løfter og fryder», som de sjøl skriver i coveret at de håper denne plata skal gjøre. 

Nye julelåter 
Det er koselig, bevares, men uttrykket er flatt og tamt. 

Stemningen er også der, men de kjeder i hvert fall denne lytteren - sjøl om de skal ha honnør for at de faktisk har skrevet flere nye julelåter til dette albumet. 

Best er «Stallsang», med musikk av Krüger, tekst av Mike McGurk og Dagsland og amerikanske blåsere, arrangert av Rob Mourney i New York. 

Juleklassikere i tillegg sper de på med juleklassikere som «O jul med din glede» og «Stille natt». 
Greit nok, men litt unødvendig - siden det er gjort så mange ganger før. 

Det er med på å gjøre «Jul» strømlinjeformet og ganske uinteressant - uansett hvor godt sunget og spilt det er. 

Jula er da også lystig, så hvorfor er man så redd for å «sprite opp» julebudskapet? 
Hvorfor må det være så pent? 

Paret gjør 12 julekonserter i år, med start i Drammens Teater 26. november. 
