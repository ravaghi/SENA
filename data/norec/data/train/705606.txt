Trivelig thai
Lille Bangkok serverer herlig mat i rause porsjoner, uten de helt store sprellene. 

Denne anmelderen har aldri vært i Bangkok, men har likevel et inntrykk av at livet i denne metropolen er et par hakk mer pulserende enn i Langgata i Sandnes etter at butikkene er stengt for kvelden. 
Her, midt i den lange handlegata, finner man altså den lille, koselige restauranten Lille Bangkok. 
Den framstår, i likhet med nabolaget, som mye mer fredelig enn byen den er oppkalt etter, men maten som sendes ut fra det lille kjøkkenet oppleves likevel som temmelig autentisk. 

Restauranten meldte flytting fra Storgata for en tid siden, noe den så avgjort har hatt godt av. 
Maten er den samme, men lokalene er finere og man har fått på plass skjenkeløyve, slik at det går an å ta seg en øl til maten, om man skulle ha sans for sånt. 
Det går for så vidt an å ta et glass vin også, men her er utvalget ganske sjabert, og dette er uansett ikke maten man lettest setter vin til. 
Vi endte opp med det helt kurante flaskeølet Brooklyn Lager. 

Gode forretter 

Vi startet med vårruller og satay-spyd til forrett. 
Vårrullene var fylt med glassnudler, sopp og grønnsaker og ble servert med sterk og søtlig chilisaus. 
Kyllingspydene var skikkelig saftige, og ble servert med kremet og aromatisk peanøttsaus, med et tydelig innslag av chili. 
Sprø, fersk grønnsakssalat ved siden av utgjorde prikken over i-en. 
Dette er retter som kan være knallgode, men også pregløse og uinspirerte. 
Altfor ofte bærer denne typen retter preg av å komme direkte fra frysedisken. 
Hos Lille Bangkok har man imidlertid plassert seg trygt på den siden hvor man ikke går på akkord med kvaliteten. 

I likhet med de fleste andre asiatiske restauranter i distriktet, er menyen på Lille Bangkok usedvanlig lang, og byr dermed på en smule hodebry for de av oss som har vondt for å bestemme seg. 
Heldigvis var vår blide og kunnskapsrike servitør flink til å komme med forslag som passet til våre preferanser. 
Medspiseren valgte en kyllingrett med mange typer urter, østerssaus og rikelig med chili, mens undertegnede gikk for panaeng curry, også den med kylling. 
Begge var godt fornøyde. 
Saftig kylling, luftig ris, grønnsaker som ikke hadde mistet spensten og gode og smaksintense sauser. 
Det hele kom i såpass rause porsjoner at man skal ha et visst magemål for å klare å spise opp alt. 

Kort dessertmeny 

Om middagsmenyen er uoversiktlig lang, er dessertmenyen tilsvarende kort: 
Her har man valget mellom fritert banan med vaniljeis og bare vaniljeis. 
Vi satset på førstnevnte, og angret ikke på det. 
Isen var av kjøpekvalitet, men gjorde så absolutt nytten. 

Man blir god og mett av å spise på Lille Bangkok. 
Maten er ikke halsbrekkende spennende på noen måte, men den er grundig og skikkelig laget av folk som vet hva de holder på med. 

Regningen vår var på ingen måte avskrekkende. 
Vi endte med å betale 900 kroner for to ganger tre retter, to importøl og to mineralvann. 
Det må sies å være god valuta for pengene. 
