Pirret nysgjerrigheten
PUNKT 2014 

Releasekonsert 

Erik Honoré, perkusjonist Ingar Zach, gitarist Eivind Aarset, fiolinist Jeffrey Bruinsma, trompetist Arve Henriksen 

Sted: Kick scene 

Når: 
Fredag 5. september kl 20.00 

Erik Honoré trenger ingen introduksjon her på Sørlandet. 
Som en av grunnleggerne til Punkt, er han alltid å se på scenen i løpet av festivalen, men denne gangen er nok litt spesiell også for ham. 
Det er nemlig releasekonserten til hans første soloalbum "Heliographs”. 
Med seg på scenen har han perkusjonist Ingar Zach, gitarist Eivind Aarset, fiolinist Jeffrey Bruinsma og trompetist Arve Henriksen. 

Det starter rolig, bølgende og sfærisk, før det bygges opp gradvis både i intensitet og dynamikk. 
Bruinsma og Henriksen tar naturlig mye av fokuset som mer melodisk orientert, mens de andre bygger opp og fargelegger med spennende elementer. 
Etterhvert settes det igang en repetativ mer groovebasert loop, og stemningen blir en helt annen. 
Rytmen får større plass. 
før det igjen strippes ned til det minimalistiske og melankolske. 

Her er det mye variasjon, og det tar ikke lang tid før det vendes til noe helt nytt. 
Det virker til tider som om musikerne ikke er helt enige i hvor de vil hen i dette improvisatoriske landskapet. 
Mulig det er meningen, men det skaper litt uro for lytteren. 
Andre ganger er de helt enige i et slags systematisk kaos. 
Uansett er det en musikalsk reise og en spennende releasekonsert som skaper mersmak og nysgjerrighet rundt albumet. 
