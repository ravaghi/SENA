Jason Mraz: «We Sing, We Dance, We Steal Things»
(Atlantic / Warner) 

Har du lett etter en mannlig Colbie Caillat? 
Her er'n! 

Produsert av a-has gode venn, Martin Terefe, tangerer nemlig Jason Mraz mye av det solfylte, lettbeinte feelgood-uttrykket til Caillat, som til overmål også synger duett med Mraz på en av låtene her. 
Spesielt åpningen, «Make It Mine», er av en slik kvalitet at den godt kan (og bør) bli årets sommerhit dersom noen i Warner-systemet tør å sende den ut som singel. 
Mraz har en mild og svært behagelig stemme og utviser en utsøkt pop-sensibilitet. 
Han går heller ikke av veien for å arrangere sangene sine med deilige retroblåsere som plasserer han et sted mellom åttitallssignaturen til Quincy Jones og en annen soulinfluert Jason, nemlig Jason Kay (Jamiroquai). 
Det hviler i det hele tatt en deilig og variert atmosfære av gode vibber rundt denne morsomt titulerte platen. 
Og som den lover; vi synger og vi danser slik at vi blir så smågærne at vi får lyst til å stjele ting... Jason Mraz gir iallfall her en god grunn til å glede seg til sommerens Quartfestival. 

ANBEFALT KJØP: 
«Make It Mine», «Butterfly», «Live High» og «Coyotes». 
