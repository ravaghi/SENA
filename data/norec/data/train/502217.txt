Leseverdig riss av en blodrød bergensfamilie
Portrettbok av familien Grepp som byr på uvanlige mennesker i en tuberkuløs tid. 

Gamle, ærverdige bergensfamilier har som kjent hatt en tendens til å gifte seg med hverandre. 
I boken «Røde hjerter», skrevet av tidligere journalist og forfatter Tormod Valaker, følger vi datteren av skipsreder Peder Helland og konen Marie, hvis forfedre bar navn som Wiesener, Müller og Armauer. 

Rachel het datteren, som giftet seg med Kyrre Grepp. 
Og det er Rachel, Kyrre og deres fire barn som portretteres i denne boken. 

Forfatteren har valgt et godt fortellergrep, der han siterer hyppig fra et vell av kilder og lar sitatene få «tale for seg». 
Slik får leseren anledning til å gjøre seg opp egne meninger og refleksjoner. 
For eksempel hvorfor så mange revolusjonære ytterst til venstre lot til å akseptere Stalin og Moskva-prosessene uten motforestillinger. 

Portrettet av familien Grepp gir flere svar. 
Årsaken kan være at de ikke kjente til hva som foregikk i Sovjet. 
Det kan også skyldes at ideologi spilte mindre rolle. 
Kommunistiske sympatier vokste frem etter å ha sett hvilken enorm fattigdom fabrikkarbeiderne levde under. 
Sovjetunionen realiserte det som tidligere bare var en drøm og visjon om at samfunnet lot seg forandre. 
«Røde hjerter» åpner for slike mulige forklaringer. 

Livshistorien til Rachel, Kyrre og barnene handler om en blodrød bergensfamilie fylt med talentfulle mennesker. 

Rederdatteren og den selverklærte sosialisten Rachel, var elev ved Bergen katedralskole og en av få kvinner som tok artium i realfag i 1902. 

Kyrre gikk også på «Katten», der han møtte Rachel og sammen fikk de barna Gerda, Asle, Peter Andreas og Ole. 

Det er flere ting som er spesielle med familien Grepp. 
Det ene er ifølge forfatteren familiens tette samhold. 
Kildene i boken er blant annet basert på brev mellom familiemedlemmer, og det finnes mer enn 10.000 brev i samlingen som bekrefter en nær og støttende familie. 

Noe annet som binder Grepp-familien sammen, er tuberkulose. 
Sykdommen førte til at både Kyrre, datteren Gerda og sønnen Peter Andreas døde tidlig. 
Den andre sønnen Asle ble skutt under krigen, kun Ole overlevde sin mor Rachel. 
Valaker har viet et kapittel til hver av familiemedlemmene, der de personlige livsløpene samtidig speiler sentrale deler av norgeshistorien og europeisk mellomkrigshistorie. 

For å få fullt utbytte at «Røde hjerter» bør lesere ha kjennskap til generell norgeshistorie, som stridighetene i Arbeiderpartiet på 1920-tallet og dannelsen av NKP. 
Man bør også vite om Martin Tranmæls betydning for venstresiden og rollen til Peder Furubotn i norsk motstandsbevegelse. 
Uten slik kunnskap kan «Røde hjerter» enkelte ganger virke noe oppramsende. 

Av Grepp-familiens medlemmer er det eldstedatter Gerda Grepp som byr på den mest spennende og underlige livshistorien. 
Grepp var journalist og arbeidet som korrespondent under den spanske borgerkrigen. 
Hun døde av tuberkulose i 1940, bare 33 år gammel. 

Gerda Grepp arbeidet sammen med den mer kjente Lise Lindbæk, og Valaker har viet mest plass i boken til nettopp Gerda. 
Hennes datter Sacha opptrer også som tidsvitne i «Røde hjerter», noe som ytterligere får frem hvilken ekstraordinær kvinne Gerda Grepp var, både på godt og ondt. 
Grepps kjærlighetsforhold til forfatteren Arthur Koestler er en av flere ting som gjør henne spennende for leseren, det samme er hennes fryktløshet. 

«Røde hjerter» favner bredt og forutsetter at lesere har en del kunnskap på forhånd, samtidig gir den et interessant innblikk i en talentfull bergensfamilie som satte mange spor etter seg. 
