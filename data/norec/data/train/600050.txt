Galt og genialt
Det er så galt, så galt, og så genialt. 
I det siste filmstuntet fra Jackass-familien får du servert skjult kamera som du aldri har sett det før, nemlig satt sammen til en spillefilm. 

I "Jackass Presents: 
Bad Grandpa" drar Johnny Knoxville, forkledd som 86-åringen Irving Zisman, gjennom USA med sitt 8 år gamle barnebarn Billy (Jackson Nicoll). 

Med seg i bagasjerommet har de også Irvings nylig avdøde kone Ellie (Catherine Keener). 

Underveis introduserer Irving barnebarnet for alle mulige upassende aktiviteter, og den ene pinlige episoden avløser den andre mens de intetanende filmstatistene (vanlige folk) sjokkeres og forferdes. 

Galskapen har ingen grenser i denne filmen. 
De deltar blant annet i en skjønnhetskonkurranser for barn, hvor lille Billy gjør en uforglemmelig opptreden. 
Iført dameundertøy svinger han seg rundt som den mest rutinerte stripperen til sangen "Cherry Pie". 
De stjeler, lyver og drikker, og Irving legger an på alt han ser. 

Du må ikke nødvendigvis like de andre Jackass-filmene for å sette pris på denne filmen, men du må sette pris på en lett pubertal humor. 
For når alt kommer til alt, handler det fremdeles om å sjokkere med enkle virkemidler, som nakenhet, promp, bæsj og/eller tiss. 
Jeg lo godt flere ganger, jeg. 
