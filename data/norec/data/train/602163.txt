Ville tilstander på Østsia
Kvelertak skapte vill stemning da de spilte konsert i Kristiansand – akkurat slik vi liker det! 

Svettelukten slår mot meg som en klam håndflate når jeg entrer scenelokalet til Østsia. 
Konserten til svenske Truckfighters er i gang, og allerede nå lukter det som en skikkelig maskulin mannefest full av testosteron og aggresjon. 
Ikke misforstå — det var mange kvinner her i kveld også, men de tre bandene som skulle på scenen var ikke der for å vise frem sine feminine sider for å si det mildt. 

Andre band ut er norske Purified In Blood. 
De spilte en smule bedre under Måleskrik i sommer, men klarte fortsatt å varme publikum godt opp før hovedattraksjonen Kvelertak entret scenen. 

"Me e Kvelertak, dokk e publikum, 1-2-3-4!" roper vokalist Erlend Hjelvik, og det tar av blant publikum. 
Som er gal mann løper Hjelvik fra den ene siden av scenen til den andre, og scenepersonell må jobbe desperat for at ingen av de andre musikerne skal snuble i mikrofonkabelen hans. 
Dette stopper ikke Hjelvik som stage diver ut i publikum flere ganger. 
Det danner seg også en heftig mosh-pit foran scenen – akkurat slik det skal være på en slik konsert. 

Kvelertak er som snytt ut av nesten på Stavanger, med et musikalske uttrykk som passer perfekt til byen. 
Det er hissig og rufsete hardcore punk med en dose urnorsk metal og vokallinjer som det ikke er mulig å forstå noen ting av. 
Men dette gjør ingen ting når musikken låter så panser som dette. 
Kompet bestående av Kjetil Gjermundrød på trommer og Marvin Nygaard på bass, måker av gåre med tunge og raske rytmer. 
Over ligger de tre gitaristene som en vegg av lyd. 
Det er til tider vanskelig å skille de fra hverandre og noen gitarlinjer faller bort, men ellers klarer de å skape et overraskende bra lydbilde. 

Konserten topper seg når Hjelvik hopper ut blant publikum for tredje gang, havner midt i mosh-piten og går mot gulvet med hode først. 
Vi ser han løpe ut av lokalet mens bandet spiller videre og Christoffer Trædal fra Honningbarna kommer opp på scenen og spiller gitarsolo! 
Publikum hyler av ekstase over det som skjer på scenen før kveldens konsert er over. 
Det gikk fint med vokalisten som jeg så smilende på vei ut, men det er nok mange som vil våkne opp med stive nakker i morgen tidlig. 
For en kveld! 
