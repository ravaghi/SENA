Perfekt action
For dem som føler at det har vært en actionfattig vinter med mye pysete kjerring-reality og Reidar Helliesen, vil «Beleiringen» helbrede som vannis på sår hals. 

I så labert, vinterstengt blånisselys at noen må ha tatt ut den store hovedsikringen, blafrer stikkflammene som vannrette tulipaner, og drønna røsker i innendørsflasset. 
I salen ved siden av vår satt folk og så den spanske filmen «4. etasje», og de undret seg urolig da lyden fra bykrigen i Detroit nådde dem som harrybølger av nabolyd. 

«Beleiringen» er en nyinnspilling av John Carpenters legendariske kultfilm «Assault on Precinct 13» fra 1976. 
En gjeng med skuespillere som ingen har hørt om fremdeles, spilte en film om at politistasjonen ble angrepet av gateforbrytere. 
Temaet er blitt utviklet siden det. 

Ethan Hawke bestyrer en nesten glemt politistasjon mellom tomme fabrikkbygninger og frossen skog. 
Nyttårsaften 2004 visker en ondsinnet snøstorm ut alle retningssanser, og en fangebuss med den legendariske politimorderen Laurence Fishburne må foreta nødstopp på den egentlig nedlagte, tomannsbetjente politistasjonen i det urbane ingensteds. 
Så avleggs er stasjonen at Brian Dennehy jobber der. 
Han og Hawke internerer en urolig blanding av små og store skurker i cellene sine, og så smeller det. 
Og det fortsetter det virkelig med. 

Handlingen går ut på at en hel hær av utstyrsfriker bombarderer lokalene for å få tak i Fishburne. 
Den nervesletne unge stasjonssjefen som nettopp hadde besøk av psykolog Maria Bello, biter sammen sine anspente anoreksikjever og står i mot. 
For at de skal kunne overleve, blir også fangene bevæpna, og en hektisk, nervespent blanding av klassisk action-kjefting og hysteriske blodsutgytelser veksler effektivt i ca. 100 minutter. 

Filmen er laget av franskmannen Jean-Francois Richet med uvaska armhuler. 
Dette er omtrent sånn Walter Hill og John Milius gjorde film. 
Ingen fine fornemmelser. 
Tett handling. 
Enkle motsetninger og heite tryner. 
Manuset er omskrevet av James DeMonaco, som også sto bak den fine thrilleren «Forhandleren». 

Filmen er spennende på den enkle actionmåten, og ingen med IQ under 140 kommer til å forlate salen før ettertekstene. 
