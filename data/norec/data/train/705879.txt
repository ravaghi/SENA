Darlingside:Harmonier for slutten 

Kvartetten fra Boston går nye veier, brolagt med gull. 

Darlingside: 
"Extralife" (Thirty Tigers) 

Tittelkuttet "Extralife" er en spennende innledning, og med "Singularity" blir det så vakkert at det gjør vondt. 

Men tilbake til starten: 
Etter noen sekunder med instrumentell ulyd, samles de fire stemmene i Darlingside i myk harmoni. 
Flott, om enn ikke så oppmuntrende: 

It's over now 

the flag has sunk 

the world has flattened out 

At soppskyer nevnes, er ikke egnet til å berolige oss. 

Etter "Extralife" kommer altså "Singularity". 
En sang fra evigheten til evigheten. 
Bedre er det vanskelig å gjøre det. 
Some day a shooting star is gonna shoot me down. 

"Hold your head up high" er skåret over samme lest som "Singularity". 
Den ensomme trompeten a la Calexico dukker opp i begge sanger. 

Fleet Foxes, Bon Iver, Beach Boys og Simon & Garfunkel er navn som melder seg, og Darlingside tåler sammenligningene. 
De har tatt steget bort fra den americana-pregede folkrocken i retning et komplekst lydbilde. 
Kammerpop er kanskje ordet, og "Futures" er noe som Crosby, Stills & Nash kunne sunget i sine søkende stunder. 

Singelkuttet "Eschaton" har en spretten synth som skiller seg ut, men teksten er like kryptisk som ellers på platen med they’re making martyrs out of tennis stars og there’s something in the water, Byzantine. 

Eschaton er forøvrig et ord for endetiden, det siste ledd i Guds plan for verden. 
Har Darlingside ment å lage et lydspor for slutten på det hele, er vi tilbake ved salige T.S. Eliot: 
This is the way the world ends. 
Not with a bang but a whimper. 

Darlingside er Don Mitchell, Auyon Mukharji, Harris Paseltiner og David Senft fra Boston. 
De startet i 2009 og har to album og to ep-er bak seg. 
Den nye platen har én svakhet, og det er at siste halvdel kan føles anonym etter at du er blitt servert alle godsakene i starten. 

"Indian Orchard Road" er likevel et nydelig stykke musikk, og "Best of the best of times" er en frisk avslutning. 

Beste spor: 
"Singularity", "Hold your head up high", "Indian Orchard Road". 
