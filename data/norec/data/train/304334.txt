Høflig hoffromanse
«Young Victoria» består av lite sex, men mye dannelse. 

||| 
FILM: 
Det er ikke alltid historiens gang tilsvarer en spillefilms spenningskurve. 
Det lider «Den unge Victoria» under. 
Der et uttall historiske filmer har lagt inn litt mer sex og litt mer spenning i en kjent biografi, er dette mer som en dannet gjennomgang av ungdomstiden til dronningen som skulle herske over Storbritannia i samfulle 63 år, og en søt skildring av hennes første møter med ham hun skulle komme til å gifte seg med, tyske prins Albert. 
På en måte er filmskapernes forsiktighet, som først blir kastet over bord når de dikter opp et attentat på tampen, tillitvekkende og tiltalende. 
Men det er et stort problem for «Den unge Victoria» at det aldri føles som om det virkelig står noe stort og viktig på spill. 
At de to elskende får hverandre, er gitt, og vi skjønner rimelig fort at også de andre flokene kommer til å gå opp for dem. 

Samtidig er det befriende å følge en kjærlighetshistorie som ikke bare har rot i virkeligheten — til forskjell fra det svimlende flertallet kongelige bruder var Victoria dypt forelsket i Albert — men som også er overbevisende og inntagende spilt. 
Den begavede Emily Blunt skaper en troverdig Victoria som både er sterk og famlende. 
Hun har en nydelig, skjør kjemi med Rupert Friend, som former prins Albert med respekt og fingerspissfølelse. 
Friends halvkjendisstatus har til nå skyldtes at han er kjæreste med Keira Knightley, men det spørs om ikke skuespillercred'en er på vei oppover. 

Sukret og nedtonet 
Så er vel kanskje kjærlighetshistorien litt sukret, og så er vel Victorias legendariske temperament tonet ned og det faktum at hun hadde komplekser for vekten allerede i ung alder — Blunt er smal som et strå — behendig utelatt. 
Det er tilgivelig all den tid forholdet formidles med slik varme, i en film som i det ytre, slik det sømmer seg en fortelling av dette slaget, er av det særs dekorative slaget. 
