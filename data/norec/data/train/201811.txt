LG 60PK250N
60-tommers plasma til budsjettpris. 
Det er drømmen for alle som vil ha kinofølelse i stua. 

Prisraset i TV-bransjen ser ikke ut til å ha noen ende. 
Vi omtalte LG 60PK250N allerede i september 2010, da den som en av de første 60-tommerne på markedet brøt 10.000 kroners grensen. 
Nå har prisen sunket ytterligere, og TV-en fås i dag kjøpt til 9.000 kroner hos blant annet Netshop som vi har lånt vårt testeksemplar av. 

Det er en nesten latterlig lav sum for en så stor TV, og på papiret er den heller ikke så strippet som du kanskje skulle tro: 

Den 60-tommer store plasma TV-en har full HD-oppløsning (dvs 1920 x 1080 p), 600 Hz-teknologi, samt innebygd kortleser og digital TV-tuner for RiksTV. 
Og det er bare å si det; 60-tommer er stort. 
Bildet er nesten 133 centimeter bredt og nesten 75 centimeter høyt. 
Eller sagt på en annen måte; den gir deg et bilde som er nesten 40 centimeter bredere og drøye 22 centimeter høyere enn du får på en 42-tommer! 
Utseendet er også verdt noen ord, for etter vår oppfatning ser den også bra ut. 
Jo, det er riktig nok mye plast her, men til denne prisen er ikke noe annet å forvente. 
Den er også langt slankere enn vi hadde trodd på forhånd, og dette ser du tydelig i bildespesialen. 

Men noe har de selvsagt spart på 

Siden heller ikke LG kan trylle, er det selvsagt kuttet på en del funksjoner for å få ned prisen, og dette bør du være klar over: 

Den har kun to HDMI-innganger, i dag er det vanlig med fire.Den vil heller ikke kunne vise 3D-innhold, HDMI-inngangene er altså av typen 1.3 og ikke 1.4.Den har heller ingen internettfunksjoner, og USB-inngangen kan ikke brukes til avspilling av video, bilder eller musikk. 
Den er kun til oppgradering av TV-ens programvare. 

Men spiller det egentlig noen rolle? 

Kjøper du en liten mediespiller ala WD-TV Live er du i mål også når det gjelder medieinnhold, og nettfunksjoner gjøres selv på langt dyrere TV-modeller fortsatt best ved å koble til en ekstern laptop. 
Det som gjenstår da er 3D-funksjonen, som tross alt ikke alle er interessert i. 

Bildekvalitet 

Når vi slår på NRK1 HD eller Blu-ray blir vi faktisk litt satt ut, for førsteinntrykket er bra. 
LG har i tillegg vært smarte når det gjelder bildemoduser. 
Du får blant annet to, til dels forhåndsinnstilte isf-ekspertmoduser, og det er her de mest avanserte bildeinnstillingene ligger. 
Å ha to slike moduser er selvsagt en fordel, da du kan bruke den ene innstilligen på dagtid, og den andre når det er helt mørkt i rommet. 

LGs menyer er selvsagt på norsk, og oppleves som brukervennlige. 
Vi savner imidlertid den grundige innstillingsveiviseren som følger med på deres nyere/litt dyrere modeller (se blant annet her). 
Er du fersk på bildeinnstillinger anbefaler vi derfor en titt på Flatpanels gratis kalibreringsverktøy. 

Men det god førsteinntrykket får seg raskt en liten knekk. 
For i likhet med den langt dyrere toppmodellen til Sharp lider også dette panelet av sterkt gjenskinn. 
Ja, faktisk er det her mer gjenskinn, for LGen gir refleksjoner selv når du demper belysningen i rommet. 
Hvis dette er noe som du vet vil irritere deg, bør du altså styre unna, men skal du ha TV-en plassert i en kjellerstue, kan det altså fungere. 

Med rommet helt dempet for lyskilder går vi altså videre i testen: 

Bra på HD-innhold: 
Som sagt oppleves bildekvaliteten som overraskende god på HD-materiale, ja - jeg tror faktisk at svært mange vil bli svært fornøyd her. 

Side om side med Sharp og den splitter nye Panasonic GT30 (test kommer, ser vi imidlertid at det er noe du går glipp av: 

Sortnivået oppleves som bra på LGen, men den mangler likevel det siste trykket du får fra de andre (og dyrere modellene). 
Dette blir også spesielt tydelig når det gjelder detaljer i mørke partier, som her viskes litt ut. 
Med en annen TV ved siden av, ser vi også dette når det gjelder detaljer i lyse partier, men igjen: 
Til denne prisen er det ikke annet å forvente, og min påstand er altså at de aller fleste ikke vil legge merke til dette i en vanlig stue-posisjon. 

Det samme er også tilfellet når det gjelder hakking i bildet ved panoreringer, og rulletekster: 
Du kan redusere det via bildemenyen, men helt bra blir det ikke. 
Dette er imidlertid en smaksak, der noen irriterer seg over det, mens andre foretrekker å ha det sånn - for å beholde kinofølelsen. 

Moralen her er altså enkel: 
Skal du se på TV-sendinger med denne TV-en må du ha digitale TV-signaler - enten via RiksTV eller kabel/satelitt-tuner, og du må ha en DVD-spiller utstyrt med en videochip som klarer å oppskalere signalet til 1080p. 
Det hjelper nemlig betraktelig, men helt bra blir det ikke. 

Gaming. 
Det er en åpenbaring å spille konsollspill på en så stor TV. 
I likhet med alle andre plasma-TVer er jeg imidlertid litt skeptisk til å holde på i alt for mange timer i strekk. 
Grunnen er faren for innbrenning av statiske elementer, som fortsatt ikke omfattes av produsentenes garanti/reklamasjonsansvar. 
LG har heldigvis utstyrt også denne modellen med ulike "vaskeprogrammer" som skal fjerne såkalte midlertidige innbrenninger. 
Med dette på plass, og litt begrensning på antallet gamingtimer i ett strekk bør altså dette gå bra. 
(PS: har du erfaring med gaming eller innbrenning på denne TV-en? 
Del det med oss i debatten under artikkelen.) 

Les mer om innbrenning i vår artikkelserie fra 2004 der vi så nærmere på Plasma vs LCD-TV. 

Konklusjon 

Hvis du er på jakt etter en STOR TV til lav pris kan dette være noe for deg. 
Betingelsen er imidlertid at du ikke lar deg irritere over reflekser og gjenskinn fra panelet. 
Aller best vil den passe for deg som har mulighet til å plassere den i en kjellerstue. 

Den gjør sin beste figur på HD-innhold, sortnivået oppleves som bra nok - og størrelsen gir filmfølelse nesten av seg selv. 
Når det gjelder DVD-filmer bør de vises på en spiller som klarer å oppskalere signalet på en god måte. 
Det samme gjelder TV-sendinger, dette er rett og slett ikke et godt valg hvis du ikke har digitale TV-signaler. 

Prisen er likevel gunstig, og gjør at vi totalt ender opp med en firer på terningen. 

LG 60PK250N 

PS: 
Hvis gjenskinnet er en dealbreaker for deg anbefaler vi at du heller går ned i størrelse for å få en mattere skjerm. 
I dette prissjiktet er det spesielt Panasonic G20 i 50-tommers størrelse som vår favoritt. 
Den fås nå til cirka 11.000 kroner, og har også flere innganger og funksjoner enn LG PK250N. 
