Om kjærlighet og botanikk
Kathleen Rani Hagen fra Kristiansand forteller en kjærlighetshistorie som berører, men den er overgrodd av botanikk. 

«Han vil bare leve det best mulige livet. 
Jeg vil også leve det best mulige livet. 
Men det er forskjell på oss, for han vet hvordan man gjør det, og jeg vet det ikke» tenker den unge kvinnen som er fortelleren i denne romanen. 

Gjennom to hundre sider har hun vært stupforelsket i engelske Peter. 
Begge er studenter ved Norges miljø- og biovitenskapelige universitet på Ås, hun på faget Botanikk, han på et annet. 
Denne erkjennelsen av forskjellighet må være det som antydes i tittelen: 
Grunnleggende plantediversitet. 

Som leser opplever jeg at boka handler om en varslet katastrofe. 
Svært tidlig tenker jeg at dette forholdet kan ikke vare, uten at jeg kan si hvorfor. 
Sannsynligvis er det nettopp den omtalte forskjelligheten mellom de to, og så er det mangelen på kommunikasjon mellom dem. 

Hun klarer aldri å si at hun elsker ham. 
Og han hører ikke til den taletrengte sorten, Peter, heller. 
De elsker og sover, spiser og drikker sammen og har det fint. 
Men leseren blir urolig. 
Og når bruddet skjer på side 178, er det overhodet ikke noen bombe. 
Snarere en forløsning. 

Det er i overkant mye botanikk i boka. 
Faglige ord og uttrykk lesses over leseren så han til slutt ikke gidder google. 
Symbolikken med gresset og plantediversiteten er nesten påtrengende: 
La meg være som gresset, heter det ett sted, jeg vil ikke bli til gress ennå, et annet. 
Overtydelig blir det også når hun omtaler et barn som heter Linnea og må tilføye: (kan du tenke deg hvorfor?) 

Faktisk så tar jeg meg i å savne et sitat fra Bibelen: 
«For alle mennesker er som gress og all deres prakt som blomsten i gresset….. (1. Peters brev 1,24). 
Særlig når hun erkjenner at «Vi skal alle dø en gang. 
Ingenting har noe å si. 
Det har ingenting å si at Peter ikke vil ha meg. 
(…) Jeg skal leve lenge og vite at Peter finnes», tenker hun når hun ser at verden er gammel og vakker, «og at livet mitt er ubetydelig». 
