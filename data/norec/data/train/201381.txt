Elkjøp (photo.elkjop.no)
Elkjøp vant forrige test som vi gjennomførte i fjor. 
Den gang var prisen pr bilde 50 øre, nå er den nesten doblet. 
Hva har det hatt å si? 

Elkjøp bruker samme fotolaboratorium som Japan Photo, men bruker forskjellig papir. 
Om det er papiret som har skylden vet vi ikke, men visse forskjeller på fargene er det. 
Prisen er omtrent den samme. 

Overføring av bilder kan gjøres på flere måter, bruker du Internet Explorer kan du bruke nettleseren enkelt og effektivt, ellers bør du bruke det nedlastbare overføringsprogrammet. 
Og selv om oversettingen i programmet ikke er like god over alt, er dette generelt enkelt og oversiktlig. 
Her får du blant annet mulighet til å redigere bilder, lage slideshow, brenne til CD, og det er alltid lett å se hva totalprisen blir. 
Programmet finnes også i mac-utgave. 

Når du er klar til å overføre bildene, starter en optimaliseringsprosess på filene. 
Dette innebærer sannsynligvis også en krymping av bildefilene, både for at overføringen skal gå raskere og fordi laboratoriet skal spare plass på sine disker. 
Det er ikke mulig å overstyre dette, men heldigvis gikk det ikke ut over kvaliteten på våre testbilder, som var jevnt over meget god. 
Så og si samtlige bilder hadde tilfredsstillende skarphet, fargegjengivelse og dynamikk. 

Våre grafer forteller oss at Elkjøp er billigere enn konkurrentene dersom du bestiller 50 bilder eller flere, og kun Preus Foto og Japan Photo er i nærheten. 
Bor du i nærheten av en Elkjøp-butikk kan bildene også hentes der, og da slipper du gebyrene. 

Leveringstiden var denne gangen fire dager, bare én dag tregere enn de raskeste. 
Bildene kom godt beskyttet i en oppstivet konvolutt. 

Tilbake til testoversikten 
