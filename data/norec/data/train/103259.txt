Hope I Die Virgin, «Is Forever No Way»
Hope I Die Virgin, «Is Forever No Way» 

(Fysisk Format) 

Kysk estetikk. 

De har forelsket seg i det man tabloid kan kategorisere som shoegaze av den gråvakre og gjennomvåte Oxford-typen, men tilnærmer seg harmoniene som et nittitallsfødt Motorpsycho. 
Det innebærer at spranget fra episk hyllest av VG-journalist Anders Giævers maskulinitet (jepp) til seig psykedelia med popfjes både er naturlig, logisk og akkurat passe dvelende. 

De virkelig klebende øyeblikkene har lav frekvens, og viljen til storhet overgår litt for ofte evnen - spesielt siden Oslo-kvartetten må måles mot åpenbare lokale forbilder som Serena Maneesh og Maribel. 
Men utvilsomt verdt å holde mer enn ett øye med. 

BESTE LÅT: 
«Acid Lake» TOR MARTIN BØE 
