Serj Tankian:«Elect The Dead» 

Genre: 
Metal (Reprise / Warner) 

Minimalt avvik fra sitt eget band. 

Vokalisten i System Of A Down beveger seg aldri langt unna dette bandets oppskrift når han går solo. 
«Elect The Dead» er en hissig og energisk metalutblåsning med hyppige taktskifter som skaper en nærmest operatisk ramme rundt Tankians velmente budskap om å tro på det gode i mennesket, nå som Armageddon nærmer seg for alvor. 

Uttrykket er gjennomgående melodiøst og melankolsk, selv om de iltre utbruddene, både musikalsk og verbalt, aldri er langt unna. 

Platens konseptuelle oppbygning gjør likevel at lytteren må jobbe hardere med «Elect The Dead» enn med System Of A Downs mer umiddelbare plater, men med tanke på den store menigheten som dette bandet etter hvert har i Norge, er det ingenting som skulle tyde på at Serj Tankian solo ikke blir en suksess, heller. 

Anbefalte kjøp: 
«The Unthinking Majority», «Saving Us», «Honking Antelope» og «Lie Lie Lie». 
