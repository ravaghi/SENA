Spillanmeldelse:«From Dust» 

«From Dust» lar deg leke Gud i et herlig uforutsigbart strategispill der naturen selv er hovedperson. 

I «From Dust» styrer du den guddommelige kraften som avgjør liv eller død for en urbefolkning på søken etter en trygg tilværelse beskyttet fra voldsomme naturkrefter. 
Din jobb er å flytte rundt på jord, vann og lava slik at folket ditt kan finne sitt livsgrunnlag og samtidig være forberedt på tsunamier, vulkanutbrudd og storflommer. 

Dette er ikke noe lett ansvar. 
Enhver handling vil få konsekvenser, både på godt og vondt. 
Man kan i beste hensikt skjerme sin lille landsby fra tsunamien ved å bygge en beskyttende mur av sand og størknet lava rundt - bare for å ende opp med å drukne alle når regnværet kommer. 

Gjennom de forskjellige nivåene blir dilemmaene og utfordringene stadig vanskeligere og det krever kløkt og innsats for å balansere naturen. 
Og muligheten til å bruke naturen som sin egen sandkasse appellerer nesten like mye til barnsligheten som den gjør til intellektet. 

Mest imponerende er det hvordan det hele tiden skjer gradvise forandringer i landskapet. 
Sanden du demmet opp mot vannet vil sakte synke sammen og plutselig flommer vannet inn. 
Lavaen du dirigerte ned fjellet i trygg avstand fra folk graver seg møysommelig nye veier og i et ufokusert øyeblikk har en av landsbyene dine blitt til et brennende inferno. 

Her er det ikke nødvendigvis bare én strategi som er den korrekte, og du må ofte gjøre hektiske og intuitive valg. 
Spillet er utfordrende og mange ganger er det de problemene du har stelt i stand for deg selv som er de vanskeligste å komme seg unna. 

«From Dust» er strategi med puls og sjarm og bør være en god trøst på regntunge sommerdager. 

SILJE MIDTHAUG 

PS: 
Spillet kan lastes ned via Xbox Live Arcade, og koster 800 MS-poeng 

FROM DUST Plattform: 
Xbox 360 Genre: 
Strategi Alder: 12+ Utvikler: 
Ubisoft Montpellier Utgiver: 
Ubisoft 
Mer info 
