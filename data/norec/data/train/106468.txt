En munter «petit»
Regi: Woody Allen. 
Amerikansk. 
For alle. 

GENRE: KOMEDIE 

STJERNER: Woody Allen, Scarlett Johansson, Hugh Jackman, Ian McShane, Jim Dunk. 

HANDLER OM: 
Nok en London-attributt fra Woody Allen etter forrige «Match Point». 
Denne gang med en død journalist som på veien til det hinsidige øyner et kjempescoop. 
På landjorda er en aldrende magiker (Allen) og en journalistspire (Johansson) klar for å motta instrukser. 
Britisk overklasse er i sentrum for begivenheten som følger; krim og hete følelser. 

DOMMEN: 
Dette er intet «scoop», snarere en liten «petit». 
Men med Woody Allens signatur blir det likevel severdig. 
Replikkene, tankespinnet, selvironien og det fornøyelige samspillet mellom Allen selv som ivrig magiker og Johansson som ung journalistspire har vidd og visdom nok til å underholde. 

En gang Allen-fan, alltid Allen-fan. 
Sånn er det for en del av oss. 
I «Scoop» lefler han med døden og det hinsidige. 
Selv er han ganske fornøyelige som småsliten magiker som uforvarende havner som amatøretterforsker i et mulig morddrama. 
At den aldrende amerikaner har funnet tonen med unge Scarlett er åpenbart. 
Til sammen utgjør de en eksentrisk duo i et overklasse-England som Allen åpenbart har falt for. 
I en historie som i og for seg er rimelig tøvete, utfolder de en barnlig munterhet som er forbeholdt lekende barn i alle aldre. 
