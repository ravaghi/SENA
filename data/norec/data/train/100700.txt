Idiotisk moro
«Rush Hour 3» 

HANDLER OM: 
Masse tullball som involverer den kinesiske triadens skumle gjøren og laden i Frankrike eller noe. 
Hei, hvem er det vi prøver å narre her: 
Det finnes ikke et menneske i hele verden som gir blanke i hva denne filmen «handler» om. 

DOM: 
Seks år siden forrige installasjon i serien, og navnene under tittelsekvensen bærer bud om at regissør Brett Ratner, en Hollywood-nattverksbygger av rang, har ambisjon om å tilføre denne hjernedøde serien en tøtsj av «klasse». 
Han bruker nå i hvert fall Rolodex'en flittig: 
Musikken er ved salige Lalo Schifrin, regissør Roman Polanski og svenske Max von Sydow bidrar på skuespillersiden. 

Han burde imidlertid skjønne at «klasse» ikke har det minste med saken å gjøre, og nøye seg med å klappe seg selv sånn passe hardt på skulderen for å ha begått nok en halvannentime ukjedelig dustemikleri. 
Preget av den forferdelige, forferdelige skuespilleren Jackie Chans imponerende kampsportsteknikker, og - i tospann med Chris Tucker - et veritabelt skred av elendige vitser. 
«Elendige» sånn på den smått festlige måten altså, selv om det er en smule deprimerende å konstatere at ni av ti av dem fremdeles baserer seg på åpenbart stadig like «artige» rasestereotypier. 
Krasj! 
Boom! 
Bang! 
Og en veldig visuell avslutning i toppen av Eiffeltårnet i Paris. 
Undertegnede er faktisk såpass tett i pappen at han ikke kjedet seg denne gangen heller. 
Ikke noe å vær stolt av akkurat, men sånn er det. 
MORTEN STÅLE NILSEN 
