Ikke pust ut!
Converge: 
Axe To Fall 

Det er liten tid til avslapning når Converge på alle måter trommer sammen til poging på sitt syvende album, og med god hjelp av folk fra blant annet gjenoppståtte Cave In og Neurosis har Axe To 
Fall blitt en tordnende treningsøkt, der det er rekonvalesenstiden som er det svake punktet. 

For å sette stemningen, her er den Saw-aktige videoen til tittelsporet: 

Denne hals-over-hode-dynamikken er gjennomgående på hele albumet, og gir mye tilbake etter kun få lyttinger. 
Et par favoritter utkrystalliserer seg kjapt; ”Reap What You Sow” er fantastisk, kompleks kaospunk som leder tanken mot både Lightning Bolt og Zach Hills sologreier, det er også her produksjonen er som klarest. 
Det samme gjelder ”Cutter”, ”Losing Battle” og ”Effigy”- det er i det hele tatt på de låtene der utblåsningen er på det maksimale at bandet fungerer best. 
Mindre spennende er det på den mer klisjépregede ballerocklåten ”Wishing Well” og seige ”Worms Will Feed/Rats Will Feast”; sistnevnte fungerer mest som en unødvendig pause i full-fart-fremover-punken når man helst vil at energien skal eskalere og eskalere. 

Den beste gjesteopptredene her er Steve Von Till (Neurosis) og Sean Martin (Hatebreed) sine vokalspor. 
Dette er allikevel lite annet enn krydder, det er fortsatt den drivende trommingen til Ben Koller og Jacob Bannons forstyrrende screamo-røst som styrer bandet. 

Axe To Fall har litt for mange pustepauser, men når fuzzstormen står på som verst er Converge det beste punkmetallbandet akkurat nå. 
