Dyremoro for dummies
Sir David Attenborough trenger ikke akkurat frykte konkurranse fra «Skaperverket». 

TV: 
«Et nytt og råere dyreprogram». 
Slik omtales NRK3s «Skaperverket». 

Vel. 
Dersom du synes kveldens episode er «rå», har du ikke sett mange naturprogram. 
Ikke mange dyr, heller. 

Med tanke på at solide naturprogram er noe av det NRK er aller best på, skal det litt mer til enn slik som å fange en rotte eller å svømme med en håkjerring-hai for å gi oss bakoversveis eller kraftig utslag på læringskurven. 

Fauna-entusiasme 
Det beste først: 
Vi blir i godt humør av programleder Ludvig Løkholm Lewin, som er som en faunaens svar på Knut Jørgen Røed Ødegaard, entusiastisk og gira. 
Makkeren Andreas Hedemann har fått rollen som skeptisk og nervøs. 
God idé. 
Fine fyrer. 
Men innholdet er hverken fugl eller fisk. 
Les: 
Hverken sjokkerende eller lærerikt. 

Vi får vite at karene i serien skal «teste norske dyr og skapninger» for å finne ut hvilke som er styggest (i kveld), hissigst, farligst og så videre. 
Men kriteriene føles tilfeldige, og «testene» lite imponerende. 
Karene fanger en rotte i et bur på gata og sier «æsjameg, schtøgg. 
Men ikke stygg nok». 
Levin svømmer med en håkjerring. 
Han ser larver som renser sår på sykehus. 
Vips, plutselig utropes spyfluelarver til Norges styggeste dyr. 

Ja vel? 

Venter oss mer 
Vi kan ikke kalle dette voldsom research. 
Eller et helstøpt konsept. 
Greit nok at tanken kanskje er å ha kåringene som en uhøytidelig rød tråd, men da burde møtene med dyr være villere. 
Vi får heller ikke vite stort vi ikke visste fra før. 
Det føles som fakta for dummies. 
Vi håper og tenker at det vil bli mer action og/eller læring etter hvert. 

Hvis ikke, hadde dette gjort seg bedre som barne-TV. 
Vi blir jo snakket til som barn. 

Lewin har selv kalt dette «et litt råere og mer nærgående dyreprogram enn det som er laget tidligere». 
Vel, det bør ta seg opp mye før David Attenborough trenger å skjelve i kakibuksene av frykt. 
