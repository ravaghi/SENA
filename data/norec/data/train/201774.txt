Test:Flügger fargeguide 

Klarer denne appen å finne riktig malingsfarge? 

Farger i alle sine nyanser dekker et område som er for stort til at vi kan beskrive det med ord. 
I det digitale fargespekteret avhenger omfanget av hvor mange bits som brukes til å måle de forskjellige valører, og med dagens apparater kommer vi fort opp i millioner av farger. 

Hva gjør vi når vi skal velge farger på maling? 
De fleste av oss velger en farge vi tror vil passe, kjøper en boks og tar sjansen på at det blir bra. 
Er man usikker kjøper man en liten boks først, og prøver på en del av veggen eller på en bit av samme materialet. 
Så godkjenner man, prøver en annen nyanse, eller velger kanskje noe helt annet. 

Men i dag finnes det mer avanserte metoder, en kan for eksempel bruke en iPhone-app. 

Flügger fargeguide 

Konseptet er enkelt, du tar et bilde, velger en farge i bildet, så analyserer appen fargen og finner fram til en matchende farge i Flüggers omfattende utvalg. 

I virkeligheten er det ikke like greit. 

Det er så mange parametre involvert når man tar bilder, og det er alltid snakk om tolkning som foregår i bildeprosessoren i kameraet. 
Variasjoner i lysforhold og hvitbalanse gir ofte svært forskjellige resultater, det ser man umiddelbart på skjermen. 
Da blir det også vanskelig for et program å analysere for å velge. 

Du får også opp fargekart på skjermen og kan plukke ut forskjellige virtuelle prøvestriper. 

Det mest spennende er kanskje at du kan ta et bilde, eller velge et fra bildearkivet på iPhone, og fargelegge vegger og liknende med farger du velger fra utvalget. 
Da får du et visst inntrykk av hvordan en farge vil bli på en vegg, og skygger blir tatt hensyn til. 

I praksis 

Vi hentet noen fargekart hos Flügger og tok bilder av fargene med iPhone i dagslys, men ikke i direkte sollys. 

Så sjekket vi om appen klarte å plassere fargene. 

Det gjorde den ikke. 

Den fant noe som var mer eller mindre i nærheten, men sammenlignet med hva egne øye klarer var det helt på bærtur. 

Fargelegging 

Det som var morsommere og også mer nyttig var fargelegging. 
Her sjekket vi en vegg med en "knekk" som hadde en skygge med annen fargevalør. 

Med duse farger ble resultatet klar bedre enn med knallfarger, som aldri fylte flatene. 

Verdt å prøve? 

Noen god fargeanalysator er det heller ikke mulig å kalle denne appen, på dette området er den akkurat like dårlig som Jotun sin app, som vi har testet tidligere. 

Fargeleggingen kan derimot være inspirerende, og siden programmet er gratis er det jo bare å laste ned og la seg inspirere. 
Men ikke forvent så mye mer. 
