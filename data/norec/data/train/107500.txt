Ryan Adams & The Cardinals «Cold Roses»
(Lost Highway/Universal) 

Rockens mest produktive er tilbake - i fin form. 

I 2003 overdoserte Ryan Adams ut tre plater på en måned - denne gangen nøyer han seg med tre på et halvår (de to neste kommer i september og november). 
«Cold Roses» er en dobbeltplate med nostalgisk LP-utforming, og det er neppe tilfeldig at Adams og hans nye band har brukt årgangsinstrumenter for å gjenskape klassisk lyd. 
Side en er et fabelaktig gjenhør med låtskriveren og The Band-eleven Ryan Adams - dempet, insisterende og med en sjeldent flott evne til å lage vakre melodier. 

«Sweet Illusions», «When Will You Come Back Home» og «Now That You're Gone» rager blant de helt øverste i katalogen hans. 
Side to legger vekten mer på country-rocken - både den kosmiske («Rosebud» og tittellåten) og den melodiøse fra Whiskeytown-tradisjonen («Let It Ride», «Dance All Night»), men er heldigvis like jevn og solid. 
Åtti minutter tidløs Ryan Adams-kvalitet! 
Måtte den vare ut året... 
