Liten medie-PC fra Asrock
Har den alt en stue-PC skal ha? 

Stue-PC er omstridt. 
For noen er det en selvfølge, for andre er det helt utenkelig. 
Noen kobler helt av når de setter seg foran TV-en, og har ingen interesse av å koble seg til verken internett eller husnett. 
Andre bruker TV-en flittig sammen med en HTPC (HomeTheater PC) som enda en innfallsport til alt innholdet på nettet, uansett hvor innholdet kommer fra og om det er betaling inne i bildet. 

Uansett, det er mange som kobler seg til, så det finnes mange maskiner som er beregnet på denne type bruk, og litt til. 

Asrock Core 100 

Asrock er et firma på Taiwan som produserer hovedkort, mini-PCer og HTPC-er. 
Det ble opprinnelig startet av Asus, og skulle ta seg av konkurranse i lavprismarkedet. 
Senere har produktene blitt populære i selvbyggerkretser og har beveget seg oppover på statusskalaen. 

Core 100 serien er en såkalt Barebone, som er en grunnkonstruksjon som kan kompletteres med alternative komponenter. 
Ønsker du en rimelig maskin velger du rimelig prosessor, liten harddisk osv. 
Ønsker du derimot en svært kapabel maskin velger du komponenter som klarer oppgaven og betaler det det koster. 
Du kan kjøpe maskinen i deler og bygge selv, men mange selger den ferdig satt opp. 

Maskinen vi har testet har fått en kurant Core i3 prosessor fra Intels nyeste generasjon, en stor harddisk og et BD-drev. 
Dermed er den i stand til å håndtere og vise det aller meste av aktuelle formater. 

Oppgitt pris på vårt testeksemplar fra Multicom er 6 295. 
Andre forretninger kan operere med andre konfigurasjoner og priser. 

Spesifikasjoner: 

I bruk 

Maskinen kom med Windows 7 Home Premium ferdig installert, og med en prøveversjon av PowerDVD 10 lagt inn. 

Fjernkontroll fra Microsoft er inkludert, og du håndterer all mediebruk med denne. 
PowerDVD kjører som tillegg til Windows Media Center og betjenes også fra fjernkontrollen. 

Vi koblet maskinen først til en eldre HP-skjerm på 1920 x 1200 med overgang fra HDMI til DVI (som følger med i pakken). 
Det fungerte utmerket og vi fikk kjørt våre ytelsestester. 

Denne skjermen hadde ikke støtte HDCP, og ville dermed ikke vise Blu-ray med digital skjermtilkobling. 
Vi koblet derfor til en av våre LCD TV-er med HDMI og fikk først et utmerket PC-bilde i korrekt oppløsning (1920x1080p). 
Avspilling av Blu-ray filmer var heller ikke noe problem med fin flyt. 

Andre HD-formater var heller ikke noe problem på denne maskinen. 

Lyden kan enten sendes ut i HDMI-kabelen, optisk S/PDIF eller kobles direkte med analoge utganger på minijacker. 

Systemet har THX 
TruStudio PRO 7.1 HD lydstøtte, som også kan generere simulert surround i et stereosystem. 

Lyden fungerte utmerket både på vårt PC-surroundanlegg koblet til analogt, og gjennom TV'en. 
Legger man lista høyere kobler man til et potent lydløsning med S/PDIF eller til en receiver med HD-audio støtte. 

Fleksibel løsning 

Maskinen har eSATA tilkobling, dermed kan du henge på en eller flere disker og få en anselig lagringskapasitet. 
Utover dette er det 6 USB 2.0 tilkoblinger, VGA og HDMI i tillegg til lydutgangene. 

I tillegg har den 2 USB 3.0 tilkoblinger i front og er dermed klar for det meste av tilleggsutstyr. 

Med Gigabit nett og trådløst 802.11n er den også klar for enhver fornuftig nettverksløsning. 

Støy og varme 

Maskinen har ekstern strømforsyning, så det er ikke noe støy fra denne. 
Maskinen har ellers en kabinettvifte og en prosessorvifte, pluss roterende disk og optisk drev. 
Da blir det nødvendigvis litt lyd. 
Vi var likevel positivt overrasket over det lave støynivået. 
Det er ingen toner i støyen, bare hvisling, noe som er langt mer behagelig for sanseapparatet. 

Konklusjon 

Denne lille PC-en er på mange måter det motsatte av en Mac mini som vi testet nylig. 
Det er antagelig bare moren til designeren som synes den er pen, men den er lett å åpne, kan konfigureres ganske omfattende og fritt, og mye forskjellig kan kobles til. 

Prisen er nesten den samme og leser man spesifikasjoner får man en god del mer for pengene når man kjøper en Asrock Core 100. 
Prosessoren er kraftigere, minnet og disken større og den har et BD-drev. 
Tilkoblingene er også mer omfattende, og det er direkte lydutganger for surround. 
Ser man på andre egenskaper som design, medfølgende programvare og den totale opplevelsen ved å bruke et Apple-produkt - der oppstår meningsbrytningene. 
Noen mener dette er vel verdt pengene. 
Andre mener det motsatte. 

Oppgitt pris på vårt testeksemplar fra Multicom er 6 295. 
Andre forretninger kan operere med andre konfigurasjoner og priser. 
