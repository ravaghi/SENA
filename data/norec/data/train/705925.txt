Klassisk og solid hvem er morderen-krim
Alle trenger ikke gå nye veier hele tiden. 
«The Innocent» byr på en klassisk og nærmest gammeldags krimgåte, men det fungerer fint. 

Innocent 

Britisk krimserie i 4 deler. 
Sendes på TV 2 skjærtorsdag og langfredag kl. 21.40. 
Også tilgjengelig på TV 2 Sumo. 

«Innocent» handler, som tittelen antyder, om en mann som kanskje, kanskje ikke er blitt uskyldig dømt for drapet på sin kone. 
Etter sju år i fengsel får David (Lee Inglewood) saken sin opp i retten igjen, og blir frikjent på grunnlag av noen tekniske beviser som ikke holder mål. 

Så skal han prøve å stable livet sitt på beina igjen, noe som er lettere sagt enn gjort i et lite lokalsamfunn hvor de fleste, inkludert nære slektninger, fortsatt tror at han er den skyldige. 
David har imidlertid egne teorier om hvem som kan ha drept kona, og han prøver å nøste opp i dette samtidig som han forsøker å gjenopprette det skadeskutte forholdet til sine to barn. 

Inglewood gjør en utmerket rolle som den bitre og sinte mannen som forsøker å skape et normalt liv for seg selv og familien samtidig som han kjenner på en høyst forståelig hevntrang. 
Serien er bygget opp på den gode, gammeldagse måten, hvor mistanken kastes på den ene etter den andre, og hvor det blir om å gjøre å følge hintene som gis for å finne ut hvem den egentlige morderen er. 
Det er ikke noe grensesprengende ved denne serien, de voldsomt dramatiske og nervepirrende hendelsene lar vente på seg. 
I stedet nøstes mysteriet opp sakte og med kyndige grep. 
Et godt og troverdig persongalleri bidrar til at dette fungerer helt fint. 
