Moulinex Fresh Express elektrisk skive- og rivjern
Vi har testet elektrisk rivjern. 

Det er mange gode grunner til å se seg om etter alternativer til det klassiske rivjernet. 
Noen har kanskje latt det gå litt langt, og fått med fingernegl i råkostsalaten og finngertupp sammen med pizzaosten. 
Andre tilbringer så mye tid på tastaturet foran PC-en at armene trenger hvile når de kommer hjem fra jobb. 
Og noen har av ulike grunner nedsatt førlighet i armer og trenger litt ekstra hjelp på kjøkkenet. 

For at det skal være et reelt alternativ, bør det også være like godt, om ikke bedre enn det manuelle alternativet. 
Klarer Moulinex Fresh Express biffen? 
Vi har testet. 

Se også vår test av smarte produktnyheter som forhindrer at middagen ender i vasken 

Slik testet vi: 

Vi har testet rivjernet daglig over en periode på et par uker, på en rekke matvarer vi har ønsket å skive eller raspe. 
Gulost, parmesan, gulrot, agurk, hvitløk, løk, mer gulrot, sellerirot, kålrot, ingefær, kokesjokolade, squash, et cetera. 

Her kan du se hvordan det gikk med noen av matvarene: 

I bruk 

Vi falt pladask for utseendet til rivjernet, og ville blitt glad for å se det på kjøkkenbenken hver dag om vi hadde litt større plass. 
Siden benkeplassen er begrenset, må den stues bort mellom slagene, og det første som overrasket oss positivt, var den praktiske ledningsoppbevaringen inni maskinen. 
Det var overraskende enkelt å stappe ledningen inn for ryddigere oppbevaring. 

Så var det plug and play. 
Det vil si, play and plug. 
Det lønner seg å bytte trommel mens kabelen er ute, for på-knappen er slik plassert at du lett kommer borti, når du skal sette inn eller fiske ut tromlene. 
Når du så har valgt ønsket jern, er det bare å plugge inn. 
Grønnsakene går nedi den gjennomsiktige sjakten. 
Dersom du river for eksempel en gulrot kan du selv presse den ned en stund, men det er også en egen del du kan bruke til å skyve matvarene ned med, slik at fingertuppene ikke risikerer nærkontakt med de skarpe knivene. 

Rivjernet taklet de fleste oppgavene med glans. 
Det var imidlertid ikke alt som gikk like lett: 
Det lille klissete laget mellom løkskivene gjør at det skjærer seg lett. 
Det var heller ingen stor suksess å raspe eller skive ingefær, men bortsett fra det, gikk det meste som en lek. 
Pluss også for at vi får utnyttet matvarene litt bedre, fordi vi ikke trenger å stoppe tidlig for å unngå å raspe opp hendene. 

Vi savnet også en enda finere rivjernsfunksjon. 
Den minste trommelen var ørlite for grov for blant annet parmesan, som vi liker løvtynt raspet over pastaen. 
Det samme for skivebladene; det er perfekt størrelse til for eksempel squash og aubergine - men merk at selve røret er så smalt at du ikke får skivet disse grønnsakene hele - de måtte deles i to eller fire. 

Med unntak av ingefær, der trådene satt seg fast i maskineriet, fungerte den aller best på de hardeste matvarene. 
De litt mykere, som for eksempel gulost, aubergine og tomat, satt det seg små deler fast mellom trommelen og plastikkhylsen. 
Vi fikk dem forstsatt ut og det var fortsatt spiselig, men det gjorde at selve skivingen eller raspingen gikk litt saktere, og det ble litt grisete. 

Heldigvis er det enkelt å vaske! 
Når du er ferdig, er det lett å demontere. 
Så er det bare å skylle av eventuelle løse matrester, og sette de skitne delene i oppvaskmaskinen. 
Alt går i oppvaskmaskinen, bortsett fra selve maskinen. 

Har utstyrshysteriet på kjøkkenet gått for langt? 
– Du blir ikke en bedre kokk av å ha kjøkkenet fylt av dyrt utstyr, sier Helle Øder Valebrokk, Norges beste amatørkokk. 

Konklusjon: 

Vi kan ikke annet enn å like Fresh Express. 
Apparatet som gjør matlagingen til en lek, og ikke minst skåner fingertupper såvel som musearmer. 

Vi må likevel trekke litt for at den blir litt for grov. 
Vi ønsker oss tynnere skiver og mindre flak av revet parmesan. 
Dette er muligens en smakssak, men vi ser at for vår daglige matlaging, ekskluderer dette den fra å brukes i to av tre tilfeller der vi vanligvis drar frem rivjernet. 

Alt i alt lander vi på terningkast 4. 

Takk til Clas Ohlson for lån av produkt. 
