24"BenQ FP241W 

BenQ serverer en 24-tommers LCD i bredformat med HDMI og analoge videoinnganger - mer enn en PC-skjerm. 
Vi har testet. 

Svært mange av de store LCD-skjermene byr på flere tilkoblingsmuligheter enn det PCen krever. 
Innganger for analog video har vi sett på skjermer fra flere av de kjente leverandørene, som Samsung, Nec og Dell. 
Typisk er det snakk om koaks, S-video og kopmponent (RGB) som enten kan brukes til bilde-i-bilde sammen med PC-signalet eller det tar over hele skjermflaten. 

LES OGSÅ: 

Begge våre egne bredskjermer på 20 og 24 tommer har slike analoge innganger, og det har til tider vært praktisk. 
Men analoge videosignaler med interessant innhold har en egen tendens til å havne i digitalisert form på harddisken i PCen, så mye bruk av dette har det ikke vært for vår del. 
Det er vel først og fremst spillkonsoller som er mest nærliggende å kobles til slike skjermer, men det står ikke på vår agenda. 

Men analoge utganger fra digitale apparater som skal kobles til digitale skjermer er jo egentlig meningsløst. 
Grunnen har vært manglende standarder, noe som nå er historie. 
Nå har vi HDMI, som støtter de formatene som er aktuelle i overskuelig framtid. 

Og BenQ er da tidlig ute med å tilby HDMI som en slags ekstra rosin i pølsa, i tillegg til VGA og DVI for PC samt koaks, komponent (RGB) og S-video. 

Konstruksjon og design 

Både selve skjermen og foten er gedigne. 
Dette er solide og tunge saker, som står svært så stødig når det er på plass. 

Foten er justerbar på alle måter, den kan heves og senkes, skjermen kan vippes og vris til høydeformat, og den øverste delen av foten kan dreies rundt aksen. 
Dette er en fot i toppklasse, det eneste vi skulle ønsket er at den kunne vært litt lavere. 
Det er behagelig å ha undersiden av skjermen enda litt lavere enn det BenQ tilbyr her. 

Rammen rundt panelet er noe tykkere enn hos mange av konkurrentene, men vi snakker fremdeles om ganske slanke linjer. 
Fargen er sølv rundt kanten, resten er gråsort. 

Betjeningen sitter på den høyre yttersiden av skjermen, noe vi ikke setter pris på. 
Det er god plass på fronten og betjeningen ville gått langt lettere hvis du hadde sluppet å bøye deg rundt til siden av skjermen for å finne riktig knapp. 

Responsen i menysystemet er dessuten tregere enn på noen andre skjermer vi har testet i det sister. 

Skjermen har forhåndsdefinerte fargeprofiler som velges med en av knappene, men av disse var det bare "normal" som vi fant brukbar. 
Her kommer smak og behag inn i bildet, bokstavelig talt, akkurat som folk bruker bass og diskant - eller de kanskje tar den helt ut med en EQ - på sitt musikkanlegg. 

Det er også en USB HUB, med to tilkobligner på siden og 1 i toppen av skjermen under et gummideksel. 

Bildekvalitet 

Vi koblet skjermen først til vår testPC med DVI og et standard skjermkort. 
Skjermen åpenbarte seg som fargerik og flott, med utmerket dynamikk og betraktningsvinkel. 
Her er det ikke noe billig TN-panel, og denne skjermen er i klasse med skjermer fra f.eks. Dell og Samsung i samme format og prisklasse. 

For entusiasten er dette en skjerm som fungerer utmerket til bilderedigering, video og multimedia i alle fasonger. 

Selvsagt er skjermen sylskarp og perfekt til store regnark, konstruksjonstegninger, flere dokumenter samtidig med tekst og tall - den leverer. 

Hva med HDMI 

Vi installerte vårt PowerColor Radeon X1600PRO kort med HDMI i test-PCen og koblet til. 

Skjermen dukket da opp med HD-oppløsningen 1920 x 1080, som ikke så spesielt pent ut i Windows. 
Å endre oppløsningen til skjermens egen 1920 x 1200 var ikke mulig. 

Vi spilte så av vårt testmateriale av HD-video som vi bruker ved testing av flat-TVer koblet til PCer. 
Det så forsåvidt kurant ut, men heller ikke noe mer. 

Vi kjørte også det samme materialet med det ordinære skjermkortet og DVI i skjermens riktige oppløsning. 
Resultatet var på ingen måte dårligere. 

HDMI er ubrukelig som PC-tilkobling og gir ikke noe bedre bildeopplevelse enn med DVI. 
Hva er da poenget? 

Noe skrikende behov blant store deler av befolkningen har vi vanskelig å se. 
HD-materiale på frittstående mediespillere av typen HD-DVD eller Blu-Ray ligger vel neppe under juletreet i de tusen hjem denne julen. 
Og de som finner en slik spiller kobler den sannsynligvis til sin store flat-TV eller projektor - de savner neppe å kunne koble den til PC-skjermen. 

De som installerer en Blu-Ray eller HD-DVD spiller/brenner i PCen med tid og stunder, vil sannsynligvis være like fornøyd med bildet på DVI-tilkoblingen. 

Men skulle det dukke opp en Playstation 3 under juletreet, fra en rik onkel i Japen eller USA, så kan HDMI-kontakten på skjermen være god å ha. 
Eller for neste variant av Xbox 360? 

Konklusjon 

BenQ FP241W er en utmerket PC-skjerm for entusiaster og krevende brukere. 
Den leverer en utmerket bildekvaliet og har en svært fleksibel fot. 

De ekstra tilkoblingene gjør at den også fungerer sammen med underholdningsprodukter, i første rekke spillkonsoller. 
Med HDMI er den klar for neste generasjon. 
