Fra Kongsberg til Clarksdale
Artist: 
Rita Engedalen 

Plateselskap: 
Bluestown Records 

Sjanger BLUES 

Rita Engedalen nyter stor respekt innad i seriøse blueskretser. 
Om vinneren av Notodden Bluesfestivals Bluespris i 2010 også har potensiale til å nå et virkelig stort publikum, gjenstår å se. 
Hennes blues er langt mindre ærbødig enn den vi er vant til å høre fra norske artister. 

I løpet av de siste 15 årene har da også Engedalen klart å skape seg et personlig utrykk innenfor en sjanger som ofte kan virke håpløst forterpet. 
På dette femte albumet hennes går glede og smerte hånd i hånd gjennom 11 egenskrevne låter og en tolkning av Kris Kristoffersons «Epitaph (Black and Blue)». 

Bandet Backbone, med co-produsent Morten Omlid på gitar, bidrar med den samme nerven, fordomsfriheten og gode smaken enten formatet er akustisk eller elektrisk. 
De gjør det mulig for Engedalen å gå ubesværet fra a cappela folk i «Snow Falls» til rufsete boogie i «How Long» og pur gospel i «Mississippi Prayers». 
Hele veien toppes låtene med hennes myndige og uttrykksfulle stemme. 

Bare engelskuttalen røper at dette er musikk høstet fra jordsmonnet i Kongsberg, Buskerud, og ikke i Clarksdale, Mississippi. 
Det som til syvende og sist gjør sterkest inntrykk, er likevel hvor ektefølt Rita Engedalens blues oppleves. 
