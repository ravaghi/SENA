Pusterom i saktmodig melankoli
Bonnie Prince Billy. 

ALBUM: 
Nærmere tretti utgivelser kan knyttes til Will Oldham de siste atten årene, med «Wolfroy Goes To Town» som album nummer tretten under Bonnie «Prince» Billy pseudonymet. 

Som før tar Oldham igjen til orde for musikalskt sparsommelig formulerte folkkomposisjoner, ledsaget av hans sedvanlig iørefallende tekster. 

Countryreferansene - spesielt til Townes Van Zandt - er aldri langt unna, med enslige steelgitarer og effektfulle vokalharmonier som varsomt omslutter Oldhams saktmodige melankoli. 

Sekvensen av den overraskende muntre «Quail And Dumplings» fulgt opp av «We Are Unhappy» - en ode til altoppslukende tristesse - er en dynamisk duo som godt forklarer hvorfor dette er et album man ikke lett rister av seg. 

«Wolfroy Goes To Town» skjærer seg sakte og sikkert gjennom hverdagsstøyen, og er et velkomment pusterom man gjør seg selv godt av å ta. 
