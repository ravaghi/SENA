Klamt og skrekkelig
Man kan saktens undre seg over hva i all verden det er som får folk til å frivillig synke ned i virtuelle verdener som dette. 

«Condemned 2: Bloodshot» er klamt og dystert fra start til slutt. 
Miljøene er grå, skitne og ofte dekket med klissete, svart guffe. 

Lydbildet er en kombinasjon av ekkel musikk, ond knurring og gal fliring fra forstyrrede mennesker og grufulle klaskelyder når knoker, planker, køller, krykker, rør, kujern og andre provisoriske slagvåpen treffer kjøtt, flesk og bein. 

Vi snakker om et interaktivt, klaustrofobisk mareritt. 
Et til tider skrekkelig bra et som sådan. 
For underholdningsnivået i denne typen spill følger nivået av pur redsel, hvilket naturligvis er tilfelle når man snakker om skrekkfilmer og -bøker også. 

Historien starter ett år etter begivenhetene i 2005-spillet «Condemned: Criminal Origins», og du følger den nå forfyllede, slitne seriemorder-eksperten Ethan Thomas på nye horroreventyr. 

Og mye av innholdet er klart forbedret. 
Kampsystemet, som i stor grad er basert på nærkamp med never og slagvåpen, er langt mer tilfredsstillende, avansert og engasjerende enn sist. 

Det å etterforske åsteder a la «C.S.I.» er også mye mer givende og interaktivt. 
Du samler og analyserer ledetråder, og funderer deg frem til det mest sannsynlige scenarioet. 
Deretter avlegger du rapport, og blir vurdert etter hvor bra du har truffet. 

Begge disse tingene var elementer som trakk ned i forgjengeren. 
Men der ble helhetsinntrykket hevet betraktelig av en veldig god historie, troverdige roller og - ikke minst - en av spillhistoriens mest fantastiske og minneverdige avslutninger. 

I «Condemned 2» er det fullstendig omvendt. 
Spillbarheten står som en påle, mens historien og avslutningen ikke er viet på langt nær like mye oppmerksomhet. 

Ingen av disse to spillene har med andre ord helt klart å leve opp til sitt enorme potensiale. 
Men for all del: er du ute etter en ekkel, voksen, ultravoldelig og svært skummel spillopplevelse, er en så å si uforbeholden anbefalelse herved overlevert. 

For stemningen, spenningen og skrekknivået er det ingen ting å si på. 
Her maler Monolith Productions ut et interaktivt mareritt med mesterlig hånd. 

PS: 
I salg fra fredag 4. april. 

Gørrete skrekk i PS3- og Xbox 360-spillet Condemned 2: Bloodshot. 
