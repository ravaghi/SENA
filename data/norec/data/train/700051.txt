Ikke bare lydig supersoldat
Captain America er blitt en tøffere og mer selvstendig tenkende supersoldat i 2014, og det kler ham godt. 

Supersoldaten Captain America alias Steve Rogers ble opprinnelig skapt i begynnelsen av 2. verdenskrig for å bedrive anti-nazipropaganda i tegneserieform. 
Patriotisk, pliktoppfyllende og modig i en kjernesunn, erkeamerikansk innpakning egnet han seg også godt til å representere Den Amerikanske Drømmen: alt kan oppnås om du bare vil det og kjemper hardt nok.Men tiden har løpt fra den opprinnelige Captain America. 
I ironiens og USA-skepsisens tidsalder ville han vært komisk for alle andre enn ytterliggående republikanere. 
Derfor er Captain America anno 2014 minst like sterk og tøff som før. 
Det er også pliktfølelsen, men denne gangen går den ikke hånd i hånd med patriotisme. 
Denne gangen tenker Steve Rogers med sine egne følelser og indre moral, og er lojal først og fremst til sine venner. 
Heldigvis. 

Fortid i fleisen 

"Captain America: The first Avenger" (2001) introduserte oss for supersoldatens historie. 
Nå er Steve tint opp, 70 år er gått, han har prøvd å tilpasse seg den nye tiden. 
og han er en del av S.H.I.E.L.D.-teamet, som ledes av Nick Fury (Samuel L. Jackson). 

Da et S.H.I.E.L.D.-fartøy blir angrepet, er Captain America og Black Widow (Scarlett Johansson) en del av teamet som skal redde gisler og farkost. 
Men dette er bare begynnelsen. 
En ukjent fiende angriper S.H.I.E.L.D., og snart må Captain America og Black Widow kjempe for både eget og andres liv når de forfølges av leiemordere som vil bringe dem til taushet. 
Særlig er trusselen stor fra en tilsynelatende uovervinnelig supersoldat. 
Han går under navnet "The winter soldier", og alle trodde han var en myte. 
Og om Captain America trodde han hadde lagt fortiden bak seg, så får han den rett i fleisen her. 
På svært overraskende vis. 

The Falcon 

Superheltfilmteknisk er "Captain America: The winter soldier" flotte greier. 
Kampscenene er formidable, teknologien likeså, uten å være særlig originalt. 
Når ikke Steve Rogers er iført Captain America-uniformen sin, er denne filmen mye mindre tegneserieaktig enn de fleste andre filmene fra Marvel Comics-universet. 
Uten mye utenomjordiske krefter minner den – på godt og vondt – mer om en tradisjonell agentaction enn en superheltfilm. 

Nick Fury får en mer sentral rolle i historien her enn i andre filmer om The Avengers-superheltene., og vi stifter et nytt, hyggelig superheltbekjentskap: 
Sam Wilson/The Falcon spilles av Anthony Mackie. 
Manuset er passe morsomt, og her er nok av sjokk og overraskende vendinger til å engasjere nesten helt til slutt. 
Men slutten blir for tradisjonell for denne typen filmer. 

Scarlett Johansson er superduper som den tøffe, men feminine Black Widow, og sannelig er også Chris Evans en positiv overraskelse i en mer mangefasettert supesoldat denne gangen. 
Captain America er nok fortsatt den minst karismatiske av superheltene i S.H.I.E.L.D.-teamet The Avengers, men etter den labre introduksjonsfilmen "The first avenger" viser han nå at han absolutt hører hjemme på superheltlaget. 
