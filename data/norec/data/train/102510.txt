Konsertanmeldelse:Trynet i manesjen 

Småtrist musikalsk loppesirkus. 

Sirkus Eliassen Wimp-teltet, Youngstorget, by: 
Larm Publikum: 
Ca. 500 Aktuell låt: 
«I Love You Te Quiero» 

Sirkus Eliassen kom ikke til sine egne. by:Larm er fremdeles primært et arrangement der «bransjeveteraner» møtes for å snakke om alvorlige ting som formatdød, eksportmuligheter og hvor mye bedre alt er i Sverige. 

Samt eventuelt oppdage en Norsk Musikks Fremtid eller tre, dersom tiden tillater det. 

Disse menneskene stilte ikke opp for å høre Bodøs beste brødre i går. 
Sirkuset fra Nord måtte ta til takke med de yngste og fulleste. 
Ikke var det særlig mange av dem heller. 

De kom i sin fineste skrud - de der motorsykkeldressene, du vet - og hadde med seg to trommeslagere (fullstendig overflødig), en gitarist og en mann i kaninkostyme bak DJ-bordet. 

De spilte slagerne sine: 
«Hjem til dæ», «Før du går», «Fullstendig feilfri», «Opp ned bak frem» og MPG-låten «I Love You Te Quiero». 

Magnus Eliassens mikrofon hadde det med å slutte å virke under de innledende linjene i sangene, men det sto ikke på innsatsen ellers: 
Denne anmelder har sjelden sett artister som er dyktigere til å hoppe opp og ned. 

Sirkus Eliassen har en viss sjarm. 
De er Erik og Kriss-alternativet det er blitt OK å akseptere, om ikke annet så fordi de i det minste ikke er fra Bærum. 
«Æ vil bare dans» er sågar en brukbar novelty-hit. 

Men det var en smule vondt å være på en fest der bare et fåtall hadde det gøy, trass i vertenes mest fjeskende bestrebelser (konfettikanoner!). 

Hold ut. 
Det er bare et par-tre små måneder til neste russefeiring, gutter. 

MORTEN STÅLE NILSEN 
