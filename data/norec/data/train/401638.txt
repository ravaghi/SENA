Slapstick på bondegården
Håndtegnet fransk animasjon med en anarkistisk humor som vil gå rett hjem hos barn i alle aldre. 

De som husker Benjamin Renners forrige film, Ernest & Celestine, som vant en fransk Cesar og ble nominert til en Oscar, vet at dyrenes verden kan romme de forunderligste ting. 

Denne gangen i form av en rev uten jaktinstinkter, en and som ikke kan svømme, en stork som ikke gidder å levere en baby – og en øgle som kan snakke mandarin! 

Nei, ingen fare: 
Benjamin Renner og medforfatter Jean Regnaud forsøker ikke å overbevise oss om at babyer kommer med storken. 
Grepet med den nonsjalante fuglen inngår i deres elleville harselering med de rollene dyrene har fått i våre folkeeventyr, og filmskaperne lar dem overta bondegården der tidsfordrivet stort sett ender i festlige gags og slapstick-humor. 

På den måten minner filmen like mye om håndtegnede Loony Tunes-episoder fra 1930-tallet som mer moderne animasjon. 

Håndtegnet originalitet 

Renner benytter en enkel, håndtegnet strek fra sin egen barnebok som passer godt til filmens lek med våre forventninger. 

Det skisseaktige gir inntrykk av at alt kan skje når som helst, og animatør Patrick Imbert har sammen med Renner kommet opp med en rekke originale grep som forsterker det uforutsette og absurde. 

De tre historiene i filmen er rammet inn av et sceneteppe, der dyrene presenterer oss for «det vi nå skal fortelle». 

Dermed berører filmskaperne «den fjerde veggen» på en sjarmerende måte, ved å la dyrene henvende seg til oss utenfor fortellingen, som om de er bevisst at de forteller oss en historie. 

Gallisk galskap 

Om det finnes en moral i disse tre fortellingene, så er det at ingenting går deg godt her i livet om du forsøker å innfri alle forventningene omgivelsene har til deg. 

Og at veien til helvete er brolagt med de beste intensjoner. 

Det siste er kaninen og anda er herlige eksempler på, helt fra de tar på seg jobben med å redde babyen til de mot slutten forsøker å redde situasjonen da de tror de har drept julenissen. 

Det er en god del gallisk galskap her som vi sjelden ser i animasjonsfilm, og som barn i alle aldre vil le godt av. 
