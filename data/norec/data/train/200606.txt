Sony Ericsson P990i
Et halvt år på overtid har endelig supermobilen til Sony Ericsson kommet i butikkhyllene. 
Spørsmålet er om P990i ikke har kommet noen måneder for sent. 
Les testen her. 

De siste par årene har P-serien til Sony Ericsson vært blant de aller mest populære mobilene for forretningsfolk verden over. 
Disse telefonene har imponert de fleste med masse funksjonalitet og et relativt kult og fornuftig design. 
Men etter å ha vært blant de beste mobilene i klassen har denne serien blitt mer og mer utdatert. 
Derfor har vi ventet i spenning på flaggskipet P990i. 

Problemet for Sony Ericsson er at lanseringen har blitt utsatt flere ganger. 
Først skulle den komme i løpet av årets tre første måneder, men etter hvert ble det klart at flere problemer førte til at sensommeren ble et mer realistisk lanseringstidspunkt. 
I mellomtiden har flere andre mobilprodusenter sluppet mobiler som kan konkurrere med P-serien til Sony Ericsson. 
Så da lurer vi på hvordan P990i står seg mot konkurrentene, som Nokia N93 og E61. 

Ingen overraskelser 

Designmessig byr ikke P990i på de helt store overraskelsene. 
Kjenner man til P-serien fra tidligere er dette en naturlig videreutvikling. 
Det store sølvgråe designet med tastaturflippen er videreført, men det er selvsagt modernisert slik at det passer inn i Sony Ericssons mobilkolleksjon anno 2006. 

I likhet med forrige P-mobil har også P990i et fullstendig QWERTY-tastaur. 
Denne gangen er det gjemt under skjermen og flippen med nummertastaturet. 
I likhet med P910i er det imidlertid ikke store plassen tastaturet har fått. 
Dette gjør det relativt vanskelig å skrive effektivt på dette tastaturet og oftest ender man opp med å skrive direkte på den trykksensitive skjermen i stedet. 
Vi nordboere savner også dedikerte taster for Æ, Ø og Å. 

Selv om telefonen er stor, med dimensjoner på 114 x 57 x 25 mm og en vekt på 150 gram, er P990i allikevel en ganske stilig telefon. 
Materialvalget er godt og spesielt nummertastaturet er meget behagelig. 
Sony Ericsson har også lagt til det som trengs av snarveistaster, og det flotte rullehjulet som har vært Sony Ericssons trumfkort siden første P-modell dukket opp er her fortsatt. 
Designmessig har denne telefonen utvilsomt mer å tilby enn sine nærmeste konkurrenter og vil nok på så måte være en populær mobil blant de nevnte dresskledde mennene. 

Suveren nettmobil 

Men for de aller fleste er det nok ikke det utvendige som gjør at man velger P990i. 
Til det er den altfor stor. 
Man velger P990i på grunn av innmaten. 
For det er funksjonaliteten som står i høysetet i denne mobilen. 
Flaggskipet til Sony Ericsson kommer med operativsystemet Symbian v9.1 (UIQ 3.0) og kan således utvides med applikasjoner som gjør at mobilen kan brukes til det aller meste. 

Det følger da også med en del applikasjoner. 
Denne mobilen har blant annet det som skal til for å åpne og redigere de aller vanligste e-postvedlegg (som vanlige Office-dokumenter). 
Da sier det seg nesten selv at e-postmulighetene er blant det beste vi har sett på en mobil. 
Ikke minst ved hjelp av Exchange Active Sync som gjør at mail fra Exchange-servere automatisk dukker opp på mobilen. 

Nettet er i det hele tatt godt ivaretatt på denne telefonen. 
Nettleseren er laget av norske Opera og gir suverene muligheter for å surfe på nettet. 
Når trebåndsmobilen støtter både 3G og trådløst nett sier det seg selv at man enkelt kan koble seg opp med rask dataoverføring de fleste steder. 
Eneste skåret i gleden er mangelen på EDGE-støtte. 
Her må vi si at både Nokia N93 og E61 ligger et hakk foran. 

Synkronisering med Sony Ericssons PC-verktøy fungerer meget godt, men vi må allikevel gi Nokia skryt for å ligge litt foran også på dette punktet. 
Uansett er det ikke noe problem å koble seg opp mot Outlook eller ta med den bærbare maskinen på hytta og bruke P990i som oppkoblingspunkt (sørg bare for å sjekke at 3G-dekningen er bra nok). 

Vi er ikke helt fornøyd med hastigheten på telefonen. 
Den virker raskere enn M600i, men allikevel ser den ut til å lide av det samme som flere av Series 60-modellene til Nokia, hvor det virker som det er sirup i systemet. 
Etter hvert blir man vant og styring av applikasjoner går greiere, men vi ønsker oss en avansert mobil, som også er lynrask. 
Sony Ericsson har allerede sluppet en oppdatering til denne mobilen som skal forbedre flere elementer, men hvorvidt hastigheten er et av disse vites ikke. 

Kan underholde 

Selv om det er de avanserte forretningskritiske funksjonene som står i fokus kan denne mobilen underholde. 
P990i har nemlig et kamera på to megapiksler som tar gode bilder. 
Autofokus og makromodus er innebygd og det kan virke som om det er det samme kameraet som sitter i kameramobilen Sony Ericsson K750i. 

Stillbildene man tar har derfor god kvalitet, selv om telefonen også her ligger bak Nokia N93, som har det beste mobilkameraet vi har sett. 
På videoopptak ligger også P990i bak Nokias flaggskip. 
P990i kan tilby opptak med 320 x 240 punkter ved 15 fps (frames per second), noe som er langt bak N93s suverene videomuligheter, der man har mulighetene for å ta opp film i 640 x 480 punkter ved 30 fps. 

Utover kameraet har denne mobilen også innebygd MP3-spiller. 
Lyden er bra, både når det gjelder tale og musikk, men vi savner et håndfrisett der man kan koble på egne hodetelefoner. 
Heldigvis har P990i også FM-radio med RDS-støtte. 
Telefonen har omtrent 60 megabyte internminne tilgjengelig og i tillegg følger det med et 64 megabyte stort Memory Stick Pro Duo-minnekort (stappet md demoversjoner av nyttige programmer). 
Dette gjør at man har nok minne til å bruke den til generell bruk, men skal man bruke musikkfunksjonene må man investere i nytt kort. 

Kamera og musikk er imidlertid ikke det eneste P990i har å tilby på underholdningssiden. 
Sony Ericsson har blant annet installert det glimrende golfspillet Vijay Singh Pro Golf på denne mobilen, noe som sikkert vil glede golfsugne forretningsmenn. 

Litt for sent ute 

Av basisfunksjonalitet har P990i alt det den bør ha. 
Batterilevetiden skal man heller ikke klage på. 
Man kan bruke den ganske aktivt i nesten to dager før man må lade den på nytt og det er nesten mer enn det man har blitt vant til av mobiltelefoner i 2006. 
Man kjøper imidlertid ikke denne mobilen (omtrent 5 800 kroner uten abonnement) for QWERTY-tastaturet, som Sony Ericsson egenlig bør kvitte seg med eller redesigne. 

P990i er utvilsomt en meget god mobiltelefon, med mye funksjonalitet. 
Allikevel virker det som om problemene Sony Ericsson har hatt med denne mobilen har ført til at P990i virker en smule utdatert nå på sensommeren. 
Hadde denne kommet for et halvår siden hadde den nok gått helt til topps som den mest avanserte mobilen på markedet, men med tanke på at blant annet Nokia har et par mer avanserte modeller blir P990i 
too little, too late. 

Tekniske data for Sony Ericsson P990i 
