Göran Fristorp og Olavskoret:«Pie Jesu» 

(Downbeach Music) 

Sympatisk, men litt for mye sirup fra Fristorp og guttekoret. 

Den starter sviskelekkert, juleplaten til Göran Fristorp, der han synger duett med guttesopran Lars Lunde i Andrew Lloyd Webbers populære «Pie Jesu». 
Dessverre sklir resten av platen litt for langt ut i langsomheten til å holde interessen oppe. 

Dermed blir det hyggelig, men ikke mye mer, å følge Fristorp. 
Trubaduren synger seg gjennom enkle og følsomme utgaver av «Stilla natt» og «O helga natt» i kjent stil. 
Sammen med Olavskoret gjør han en hederlig innsats i Kjell Mørk Karlsens fine, men litt langdryge arrangementer av «Et barn er født i Betlehem» og «O du herlige». 
Dirigent Asbjørn Flåm ville tjent mye på å holde litt raskere tempi i korpartiene. 
Om det ville gjort den beskjedne platen enda litt kortere, ville vi nok nytt velklangen mer så lenge den varte. 
