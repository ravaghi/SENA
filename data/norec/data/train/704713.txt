Harry Potter er død
Slapp av, jeg aner heller ingenting om hva som skjer i den siste boka. 
Men jeg vet hva som skjer i spillet fra den siste filmen, i hvert fall i Xbox 360-versjonen. 
Nemlig fint lite og ingenting. 

Jeg husker nesten ingenting fra boka denne filmen er bygget på, men det er vel ikke den sprekeste i serien. 
Spillet er glinsende vakkert med en grafikk som fikk min nevø til å utbryte at «Gary Oldman ligner seg selv», og det har han rett i. 
De norske stemmene er, med få unntak, også gode. 
Så er det slutt. 

Noen har nemlig glemt å putte et spill inn i dette spillet. 
Du vandrer rundt med et svært begrenset arsenal av trolldomskunster. 
Og du vandrer og du vandrer, og herre min skaper så mye du vandrer gjennom ganger og parker, og selv etter at du oppdager snarveier, er det stort sett vandring du driver med — etter fotspor som skal vise deg veien til neste mål, men som av og til forsvinner, og så leter du sporløst en stund etter neste mål på din hvileløse vandring, før du får 15 sekunder action - maksimalt - og så skal du vandre igjen. 

Ikke engang magi kan berge dette. 
