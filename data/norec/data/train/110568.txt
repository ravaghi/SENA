Anastacia: «Heavy Rotation»
(Mercury / Universal) 

Kopisten Anastacia. 

Godt hun fremdeles har denne karakteristiske, soulskarpe og halvslemme stemmen, Anastacia, for på hennes femte album er all øvrig originalitet borte. 
Ikke bare det, hun kopierer skamløst sin egen gjennombruddshit, «I'm Outta Love», allerede i åpningssporet og dilter deretter rett over i Motown-fotefarene til Amy Winehouse og Duffy på neste låt. 
Senere på platen dukker hun like gjerne opp med enda et par hint til begge leire og avslører med det en fattig evne til å gjøre noe nytt og egenartet. 
I tittelkuttet forsøker hun å skape en club-banger, men lykkes bare delvis, for da er det plutselig stemmen hennes som ikke kler materialet. 
Det skal godt gjøres å falle mellom så mange stoler som Anastacia gjør her. 
Det er egentlig den største bragden på «Heavy Rotation». 

ANBEFALT KJØP: 
Tittelsporet 
