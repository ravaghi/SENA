En dame for Skavlan
Souljazzsangeren Corinne Bailey Rae klar for det store gjennombruddet. 

||| 
ALBUM: 
Det vil forundre meg om vi ikke får se Corinne Bailey Rae som gjest i Skandinavias mest populære fredagsshow i løpet av noen små uker. 

30-åringen fra Leeds ble med sin debutplate i 2006 omtalt som den pertentlige, musikalske lillesøsteren til Amy Winehouse, og singelen «Put Your Records On» har du garantert hørt. 

CrossoverappellI 2008 døde tragisk nok Raes ektemann av en overdose, men nå er hun tilbake fra sorgprosessen med et varmt, inderlig album med en enorm crossoverappell. 

Dette er altså en dame med historier å fortelle, med et album der alle vil kunne finne et spor de liker. 

Nyro møter GreenFor å plassere Rae musikalsk, kan vi prøve oss med en krysning mellom Laura Nyro og Al Green. 
Det innebærer en stor dose romantisk soulmusikk kombinert med smart og jazza pop. 

Denne plata vil du garantert like om du er av typen som synes kanadiske Feist er litt for vågal og oppfinnsom, mens hamarsingen Silje Nergaard blir noe for tam. 

Låten «Feels Like The First Time» høres da også ut som et møte mellom Raphael Saadiq og nevnte Nergaard, mens «I'd Do It All Again» og «Love Is On Its Way» får det beste fram i Raes ulne stemme. 

Åpningen «Are You Here» blir likevel stående som høydepunktet; her trer Corinne Bailey Raes særtrekk frem på sitt tydeligste, gjennom et enkelt gitarkomp som kulminerer i et elegant jazzrefreng. 

For plettfritt? 
Men tross plettfri produksjon, mye skjønnhet og bakgrunnsinfoen som foreligger - en er vanskelig å overse - blir man overraskende lite beveget av «The Sea». 

Det er som en hinne ligger over sporene her — kanskje er det nettopp den plettfrie produksjonen? — og den slipper liksom ikke lytteren helt inn til sakens kjerne. 

Det gjelder først og fremst på platens mer rocka og kvikke låter, som «The Black Lily» og «Diving For Hearts», der Raes stemme forsvinner i miksen. 

Dermed blir nettopp den voldsomt brede appellen også noe av problemet med «The Sea» - variasjonen går rett og slett på bekostning av albumets helhetlige nerve. 

Men som sagt: 
Det er bare å plukke opp røret, Skavlan. 
Denne dama kan bli stor. 
