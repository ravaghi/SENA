Casio Exilim Pro EX-F1
TEST: 
«Oppsiktsvekkende» er bare forbokstaven. 

Vi skal innrømme at vi stusset litt da Casio annonserte EX-F1 og påstod at det skulle klare å ta 60 bilder på ett sekund med 6 megapikslers oppløsning. 

Det viste seg jaggu å være sant. 

Dagens testprodukt har nemlig vanvittige spesifikasjoner på ytelsesfronten. 
Ikke bare kan du ta de nevnte 60 bildene på ett sekund - kameraet kan også filme i full HD-oppløsning (1920x1080), og med redusert oppløsning kan du også filme med 300, 600 og 1200 bilder i sekundet. 

Hva betyr det i praksis? 
Jo - siden du spiller av filmen med 30 bilder pr sekund, tar det opp til 40 sekunder å spille av ett sekunds opptak. 
Med andre ord er det duket for saaaaaakte film. 

Se filmeksempler lenger ned i artikkelen 

Ultrazoom med nogo attåt 

Exilim Pro EX-F1 er i utgangspunktet et ultrazoomkamera. 
Det betyr at det konkurrerer med kameraer som Canon PowerShot S5 IS, Panasonic DMC-FZ18, Olympus SP-570 
UZ og andre kameraer med et langt brennviddeområde. 

Brennvidden tilsvarer 36-432mm (12x zoom) og har største blender på henholdsvis f/2,7-4,6 på vidvinkel og tele. 
Spesielt på tele er det noe mer lyssvakt enn de beste i klassen (som ligger rundt f/3,5), og etter hvert begynner vi å bli bortskjemte med 28mm og nedover i den korte enden. 
Objektivet har heller ikke stabiliseringsfunksjon, men kameraet har stabilisering som følge av å flytte CMOS-brikken. 

I motsetning til de fleste andre ultrazoomkameraer opptar objektivet like stor plass hele tiden og kommer ikke ut av resten av huset når du zoomer inn. 
Innzoomingen skjer via en bryter rundt utløserknappen slik det er vanlig på lommekameraene, og rundt objektivet ligger det en fokuseringsring som er meget behagelig og presis. 

I det hele tatt er grepet svært godt på dette kameraet. 
Utformingen på høyrehåndsgrepet er laget på en måte som gjør at det ligger dønn solid i hånda når du bærer det med én hånd, og siden objektivet alltid er «ute» er det mer enn nok av plass til venstre hånd slik at du får holdt kameraet støtt. 

På venstre side av objektivet finner du også tre knapper. 
En for å bytte fokusmetode (makro, uendelig, auto og manuell), en for å gjøre skjermen lysere og en for å låse lysmåling eller fokus avhengig av hva du har valgt i menyen. 

Funksjonsrikt 

Ved siden av den innebygde blitsen, er det også en blitssko for tilkobling av ekstern blits. 
På siden av kameraet finnes det dessuten mikrofoninngang (kameraet filmer som sagt i full HD) og HDMI-ut. 

På toppen av kameraet finnes det to funksjonshjul; ett for opptaksmodus (auto, blender-/lukkerprioritet, manuell og «best shot» - scenemodus) og ett dedikert til seriefoto - med blits, en som fotograferer kontinuerlig og lagrer de 60 siste når du trykker ned utløserknappen, valgfri hastighet (1-60 bilder), bracketing og en fiffig saktefilmsfunksjon. 

Den fungerer som følger: 
Fra du holder utløserknappen nede tar den 1-8 (n) bilder pr sekund og viser på skjermen i slow motion i 60/n sekunder. 
Når øyeblikket du ønsker bilde av omsider vises, trykker du den helt ned, og så fanges det ene bildet. 
Perfekt når guttungen nærmer seg hoppet i skibakken, for eksempel. 

På baksiden finner du knapper for opptak og avspilling, en knapp som bytter mellom den store skjermen og den lille elektroniske søkeren (som for øvrig er blant de bedre når det gjelder denne typen kameraer), menyknappen og display-knappen, som bytter mellom ulike visninger. 
Casio har lenge vært smarte ved å bruke bredformat og legge innstillingene i en egen kolonne til høyre; en meget oversiktlig layout synes i hvert fall vi. 

Rundt piltastene finnes det dessuten et kontrollhjul som du kan bruke for å spole i filmopptak og bla i bildene du har tatt - med svært god fart (10 pr sekund). 
For øvrig har kameraet også støtte for RAW-opptak. 

Egen videobryter 

Siden Casio har fokusert såpass mye på video i EX-F1, finnes det også en dedikert videoknapp på baksiden av kameraet. 
Rundt denne knappen, på samme måte som zoombryteren, kan du bytte mellom standardoppløsning (640x480), HD (1920x1080) og H(igh)S(peed). 
Hastigheten på sistnevnte settes via menyen. 
Det er litt lite intuitivt, og etter vår mening burde hastigheten på speed-opptaket også være blant innstillingene i høyre marg som du kunne endre direkte. 
For øvrig er det ulogisk at opp- og ned-pilene aktiverer sidemenyen og ikke høyre pil (som ikke brukes til noe annet uansett). 

LCD-skjermen er meget god - god innsynsvinkel og oppløsning som forventes av LCD-skjermer i dag. 
Når du aktiverer manuell fokus og vrir på fokusringen blir det midtre utsnittet forstørret slik at du lettere kan se om du har fått riktig fokus, og som nevnt er også den elektroniske søkeren god, selv om det er vanskelig å se i sterkt sollys. 

Med andre ord er det lite å utsette på konstruksjonen - kameraet føles meget solid og har et godt grep, og føles kvalitetsmessig godt, selv om vekten kanskje vil være i overkant høy for noen (over 700 gram med batteri). 
Vi savner imidlertid en bedre vidvinkel og optisk bildestabilisering, som virkelig kunne ha gjort dette til det ultimate allround-kameraet. 

Ytelsesmålinger 

Som sagt er det mye å la seg imponere over ved Casio Exilim Pro EX-F1. 
Seriefotografering på 60 bilder pr sekund og de vanvittige bilderatene ved redusert oppløsning er EX-F1 alene om, men hvordan er det så med resten? 
Våre vanlige ytelsesmålinger viser følgende (spesielt gode eller dårlige aspekter uthevet og farget): 

Autofokus + utløser, vidvinkel: 0,5s Autofokus + utløser, tele: 1,2s Utløserforsinkelse, uten blits: 0,1s Utløserforsinkelse, med blits: 0,1s Bilder på 10 sekunder: 60 2 blitsbilder: 1,7s Batterilevetid, CIPA: 520 bilder Oppstart: 
4,5 sekunder ny firmware-oppgradering skal bedre dette tallet Zoom ut/inn: 2,6s langt tregere ved video, men firmware-oppgradering gjør også den raskere 

Bildekvalitet 

Det lover godt på papiret - med seks megapiksler fordelt på en 1/1,8-tommers CMOS-brikke har Casio lagt seg på et meget fornuftig nivå. 

Som vanlig begynner vi med ISO-bildene, som viser hvordan kameraet presterer når ISO-verdien (følsomheten) skrus opp: 

Som vi ser kjører Casio i overkant aggressiv støyfjerning, som drar med seg en god del detaljer i prosessen. 
Selv på ISO 100 sees det tydelig på 100%-visning at detaljer er visket ut, og det øker også med økt ISO-verdi; dog er det ikke dramatiske endringer før ISO-verdien passerer 400. 
800 er ikke å anbefale, og 1600 er ubrukelig til annet enn web-bruk. 

Eksponeringsmessig opplever vi kameraet som svært godt. 
Bilder i sollys gir blå himler over hele fjøla, og hvitbalanseringen er god også innendørs. 
Et lite minus blir det for relativt tydelig kromatisk feilbrytning på vidvinkel. 

Vi har også sjekket om kvaliteten på bildene er den samme ved 60 bilder pr sekund og normal fotografering, og der har vi ikke notert oss noen avvik. 
En ulempe er dog at tregeste lukkertid er 1/60s, uavhengig av hvor mange bilder pr sekund du velger. 
Seriefoto uten spesielt godt lys må derfor skje med høy ISO eller for mørke bilder. 

Du finner et knippe av bildene i følgende fotoalbum: 

På video sitter vi med blandede inntrykk. 
Vi filmet i full HD og koblet kameraet via HDMI-utgangen til en splitter ny 46" LCD-TV og ble servert meget gode bilder fra utendørsscenen - tilstrekkelig for de fleste som ikke nistirrer etter svakheter. 
Nærmere ettersyn avslører imidlertid at detaljer blir visket ut ved uniforme flater, noe kompresjonsteknikken (H.264) sannsynligvis står for. 
Det skal også sies at kameraet fokuserer tregere enn et normalt HD-videokamera og at bildestabilisatoren har en meget begrenset effektivitet. 
Allikevel - vi har ikke sett penere videoklipp fra et kamera som ikke er et dedikert filmkamera. 

Innendørssekvensen var ikke spesielt pen. 
Her var det spesielt fargeblødninger som kom tydelig frem, det svake detaljnivået nok en gang understreket og fokuseringsproblemene større enn hva tilfellet var for utendørsscenene. 

Klakking i kamerahuset var lite fremtredende, og på grunn av minnekortlagring er det ingen ekstra støy med tanke på drivverk i kameraet. 
Det er igjen verdt å merke seg at Exilim EX-F1 også har inngang for mikrofon. 

Når det gjelder video i 300, 600 og 1200 fps får du av naturlige årsaker ingen lyd. 
For ikke å forringe kvaliteten ved å konvertere til web-vennlig flash-format, kan du laste ned og se på de ulike filmene her: 

Konklusjon 

Wow, vi er på mange måter imponerte over Casio Exilim Pro EX-F1, men fornøyelsen er ikke gratis. 
I skrivende stund koster kameraet rundt 7.000 kroner i de billgste nettbutikkene, og det mer enn dobbelt så mye som ultrazoomkonkurrentene, der de fleste også kan skilte med bedre optiske egenskaper enn hva tilfellet er for Casio-kameraet. 

Allikevel - kameraet byr på oppsiktsvekkende egenskaper som ingen andre matcher. 
Filming opp til 1200 bilder pr sekund, 1080i og seriebilder i full oppløsning (6Mp) med 60 bilder pr sekund gjør det til et svært godt sportskamera - utendørs, vel å merke. 

Det er definitivt ikke et kamera som frir til alle, og for så mye penger kan du få et ganske pent speilreflekssett som tar bedre stillbilder, men er du lysten på å kunne lage snasne filmsnutter i slow motion eller behov for å kunne ta raske bilder til utendørs sportsfotografi, er EX-F1 definitivt et kamera du bør sjekke ut. 
