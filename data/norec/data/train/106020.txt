Tysk prateferie
Regi: 
Maren Ade Med: 
Birgit Minichmayr, Lars Eidinger, Hans-Jochen Wagner 

Den skravlende klasse har det ikke greit! 
Sølvbjørn-vinneren fra Berlin tar oss med inn på soverommet, opp i sengen og inn bak noen drøyt fordomsfulle fasader og avslører vel på sett og vis at "voksne mennesker" ikke finnes. 

Et ungt tysk middelklassepar - han en misfornøyd og kultursnobbete arkitekt, hun en noe mer livsbejaende pr-agent - nyter noen sløve sommerferiedager på Sardinia, tilsynelatende nyforelsket. 
Men sommersløvheten fører også med seg småkrangling og prøvelser som vokser seg store når et annet - på overflaten vellykket - par inviteres på vin og middag. 

Typene er tegnet med innsikt og relevans - dette er folk som bare kan danse ironisk til Willie Nelson - som kan påkalle rødmen hos noen og enhver. 
Noen scener - de klamme middagsseansene med det glatte arkitektparet - har ordentlig nerve. 
Men for det meste oppleves Alle andre som pludrende privat, langdrygt filmet teater. 
En introvert affære som vil glede få andre enn den urbane middelklassen i eh - «kreative yrker» filmen er med og om. 

ØYSTEIN DAVID JOHANSEN 
