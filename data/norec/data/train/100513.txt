Sterkt og fascinerende Munch-portrett
Et sterkt, men fremfor alt modig forsøk på å belyse mannen og myten Edvard Munch. 

HANDLER OM: 
Engelskmannen Peter Watkins berømte doku-drama for TV fra 1974, for første gang på kino i Norge. 
Filmen skildrer den unge Edvard Munch, hans forhold til sin dypt religiøse, borgerlige familie, hardt rammet av sinnsykdom, sykdom og død. 
VGs teateranmelder Astrid Slettbak mente dette, da filmen ble vist på TV første gang: 
DOM: 
Et sterkt og fascinerende portrett av et menneske som, uten å gi opp, i femten år utrettelig arbeidet med det han mente var riktig. 
Et arbeid som betydde et dypt personlig engasjement og som var et brudd med alle vedtatte normer for hvordan man ser sine omgivelser og hvordan man avbilder dem. 
Filmen tar bare for seg Munchs såkalte kampår - fram til hans egentlige anerkjennelse og gjennombrudd. 
Den understreker hvordan svært så motsetningsfylte miljøer påvirker ham, og hvordan uforstand og fordommer knekket ham. 
Filmen er dessuten Watkins subjektive tolkning av hvordan evner, miljø og motstand skapte en genial maler. 
Med sin suggesive og fremragende filmkunst har Watkins ikke brakt oss nærmere personen Edvard Munch, men styrket myten om ham. 
