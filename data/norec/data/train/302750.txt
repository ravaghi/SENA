Trøbbel i TV-tårnet
TV on the Radio måtte altså begynne å menge seg med Jane's Addiction før de kunne gi ut ei kjip skive. 

TV on the Radio, The Strokes, Yeah Yeah Yeahs og Interpol fungerte som et slags moderne, musikalsk Rat Pack for første halvdel av 2000-tallet, der Tunde Adebimpe og gjengen utgjorde selve bicepsen i New Yorks alternative rockekropp. 

Men - dette er lenge siden nå. 
Det ble dessverre med det ene gode Interpol-albumet, Yeah Yeah Yeahs hadde et lite uhell på andreplata, mens The Strokes gikk på en smell på sitt tredje forsøk. 

Afro-Radiohead 
Det så lenge ut som at TV on the Radio på sin side var dømt til å gå inn i musikkhistoriebøkene som et afroamerikansk Radiohead, vaksinert mot å lage et mediokert album, men sprekker nå på fjerde runde. 

«Nine Types of Light» er ei luftig, lys og neddempa skive, i motsetning til den klaustrofobiske og frenetiske swaggeren som tidligere lå som et tjukt lag utenpå den uortodokse dansegruppas a capella/shoegaze/soul/avantgarde-suksessmiks. 

Bassvikar 
Dette musikalske steget til siden, i stedet for det sedvanlige kvantespranget framover, får årets TV on the Radio-utgave til å framstå som noe idéfattig og lite melodisterk. 
Ikke en gang Kyp Malones følsomme Prince-falsett sitter som den skal. 

Men for all del - all honnør til dem for at gitarist og husprodusent Dave Sitek måtte begynne å ta ekstraoppdrag som bassvikar i Jane's Addiction for at ting skulle gå til helvete. 
