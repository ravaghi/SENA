Julian Berntzen:«Waffy Town» 

(New Records) 

Bemerkelsesverdig debutplate 

Det finnes bare én ting å si om Julian Berntzens debutplate - bemerkelsesverdig. 

«Waffy Town» er noe så sjeldent som en konsept-plate, om en fiktiv by der vi støter på (men ikke blir godt nok kjent med) mennesker som har sine beste øyeblikk i livet bak seg. 
Det ligger mye tristesse og ensomhet i Waffy Town, som til de grader har et støvete slør av forgangenhet over seg. 
Musikalsk gjør Berntsen det aller meste selv. 
Han er best når han gjør det enkelt («Teddy's Band»), og blir litt for repeterende og nesten for omstendelig når han bretter ut låtene sine med John Lennon'ske knep og sterk sans for kammerorkestrering. 
«Waffy Town» er en solid, men ujevn debut, ikke ulikt det hans åndelige bysbarn, Sondre Lerche, leverte på sin debutplate. 
Ingen av dem ligner heldigvis på så veldig mange andre, og som sådan kan Julian Berntzen bli et svært interessant bekjentskap i tiden fremover. 
