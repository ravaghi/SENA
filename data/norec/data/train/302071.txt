En av de mest interessante artistene i norsk pop i dag
Uanstrengt popfinesse fra Hanne Kolstø. 

ALBUM: 
«FlashBlack» har ingen enkel jobb når albumet nå skal følge opp fjorårets «Riot Break», et album som for alvor lanserte Hanne Kolstø som et de mest interessante trumfkortene på den norske musikkhånda. 

Men frykt ikke, her har vi sannelig nok en oppvisning i uanstrengt popfinesse. 

Kolstø dekker et bredt stemningsregister, på et interessant - men aldri overdrevent - produsert album. 

Suggererende og tempodrevet postrock på «Carousel» og «La-la-la-la Lovesong» brytes opp av dunkle ekkotrommer på «Pretty Veil», før Kolstø til slutt stripper produksjonen helt til kassegitarbenet i duett med Paal Flaata på vakre «Not Looking for Us». 

Den artistiske selvfølgeligheten som ligger over albumet er imponerende, og med «FlashBlack» fester Hanne Kolstø grepet som en av Norges aller beste og mest spennende popartister. 
Og hun fester det med jerngrep. 
