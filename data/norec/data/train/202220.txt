Dell Vostro V131
Syltynn, robust, glimrende tastatur og svært god batterilevetid. 
Dell snuser på terningkast 6. 

Vi går en spennende tid i møte på bærbar-fronten, og allerede om ett år vil en stor del av PC-ene som selges være såkalte "Ultrabooks", tror Intel. 
Da snakker vi om syltynne, lette maskiner, uten harddisk og optisk drev, og med lang batterilevetid. 

Dell Vostro V131 er ikke helt der, men den knallrøde PC-en er meget tynn i 2011-målestokk. 
Den har dessuten et robust metallchassis, og utmerker seg positivt på flere områder. 

Skreddersøm 

Som alltid med Dell, kan du skreddersy modellen slik at den passer ditt behov. 
Med den aller enkleste konfigurasjonen, som inneholder en Celeron ULV-prosessor og 2 GB minne, starter prisen på så lavt som 3737 kroner (2995 + mva). 
Konfigurasjonen vi har testet er langt mer potent, med en prislapp i skrivende stund på 9825 kroner (7860 + mva). 

For denne prisen får du følgende: 

13,3" matt LCD-skjerm, 1366 x 768 piksler Metallchassis, enten rødt eller sølv Intel Core i5 2410M prosessor Intel HD Graphics 3000 integrert grafikk med WiDi-støtte 4 GB DDR3 minne (maks 8) 120 GB SSD Trådløst nett (b/g/n) Bluetooth 3.0 Gigabit ethernet 2 stk USB 3.0-porter, 1 stk USB 2.0-port Baklyst tastatur 
Fingeravtrykkleser HDMI og VGA-skjermtilkoblinger 6-cellers batteri Leveres med Windows 7 Home Premium 64 bits versjon Mål: 329,3 × 21 × 237,65 mm Vekt: 
1,9 kg Pris: 9825 kroner inkl mva og frakt 

Som vi ser er PC-en godt oppdatert på maskinvarefronten, med siste generasjon Intel-prosessor, USB 3.0-porter, SSD og 6 cellers batteri, der forgjengeren V130 kun hadde 4-cellers. 
Vi merker oss også at maskinen har matt skjerm, dermed slipper man irriterende gjenskinn. 

SSD-en gjør imidlertid at PC-en blir vesentlig dyrere enn dersom man velger harddisk. 
Bytter du den mot en rask 7200 RPM-harddisk i stedet, synker prisen til 7188 kroner, inkludert mva og frakt, får vi opplyst fra Dell. 

Merk videre at modellen selges som såkalt business-modell, til tross for at den leveres med hjemme-utgaven av Windows 7, som for eksempel ikke støtter domene-pålogging. 
Og optisk drev er, som oftere og oftere i denne klassen, fraværende. 

Pent 

V131 får du enten i matt sølvfarget eller rød utførelse, og som nevnt innledningsvis er chassiset av metall - både overflate og underside. 
Det bidrar både til en eksklusiv følelse, samt god oppstiving og følelse av kvalitet. 
På innsiden, rundt tastaturet, er det brukt plast, også denne matt, slik at fingeravtrykk ikke blir et problem. 

Batteriet stikker litt ut på undersiden, og derfor skrår maskinen lett mot deg når den står på bordet. 
Det er ikke mulig å bestille V131 med et mindre batteri, noe enkelte design-opptatte muligens ville foretrukket. 
Til gjengjeld byr V131 på svært god batterilevetid, noe du kan lese mer om senere i denne artikkelen. 

Alle tilkoblinger sitter på venstre og høyre side, med unntak av strømtilførselen, som sitter bak til venstre. 
På undersiden sitter flere luftinntak, mens den varme luften blåses ut til venstre. 
Under lett bruk går det imidlertid ofte lang tid mellom hver gang viftene starter. 
Sannsynligvis fungerer chassiset i seg selv som en effektiv varmeavleder. 

Vi må imidlertid understreke at viften, når den går, ikke er blant de stilleste vi har hørt. 
Og har du maskinen i fanget og dekker til luftinntakene, kan den litt høyfrekvente lyden bli sjenerende i enkelte sammenhenger. 
Men altså - plassert på stabilt underlag og med tekstbehandling og surfing på nettet, er PC-en som regel stille som en mus. 

Glimrende tastatur og pekeplate 

Tastaturet er bakbelyst, og av typen der hver tast er isolert fra hverandre (chicklet). 
Det er blant de aller beste vi har testet - uansett modell. 
Det er fast, responsivt, støysvakt, og tastene er brede og gode å trykke på. 
Vi var rett og slett "dus" med tastaturet i samme sekund som vi tok det i bruk. 

At det i tillegg er sølebestandig, er prikken over i-en. 
Skulle du være så uheldig å søle kaffe på det, er det bare å tørke av og fortsette arbeidet. 

Under tastaturet sitter en pekeplate som har to adskilte knapper. 
Også disse er faste, men avgir ingen irriterende klikkelyd overhodet. 
Se og lær, konkurrenter! 

Over tastaturet til høyre sitter tre hurtigknapper. 
Den første starter Windows Mobilitetssenter, der du kan skreddersy brukeropplevelsen i forhold til vanlige funksjoner, den andre setter deg i kontakt med Dell Support, mens den siste er programmerbar til hva du enn måtte ønske av funksjonalitet. 

I fronten sitter et par stereohøyttalere, men lydopplevelsen er ikke den beste. 
Den blir for metallisk, bassen er fraværende. 
Men det er mer malen enn unntaket i klassen, dessverre. 

Skjermen er som tidligere nevnt matt, og har god skarphet, kontrast og fargegjengivelse. 
Oppløsningen er helt OK på en såpass liten skjerm. 

God applikasjonsytelse 

Vårt testeksemplar er utstyrt med den meget fornuftige allround-prosessoren Intel Core i5 2410M, som byr på meget god applikasjonsytelse til nær sagt alle oppgaver. 
Grafikkløsningen er integrert i prosessoren, og sørger for å spille av alt av høyoppløst materiale uten å belaste verken batteri eller prosessor i særlig grad - også når ting skal vises på ekstern skjerm og i full HD. 
Men til spilling av nyere, grafisk komplekse spill ville vi valgt en annen løsning. 
Dette er ikke noen maskin for deg som har tenkt å bruke din nye PC til de ferskeste 3D-spillene, med andre ord. 

Først: 
Her er hva Windows Opplevelsesindeks sier om ytelsen, skalaen her går fra 1.0 (dårligst) til 7,9 (best): 

Prosessor: 6,9 Minne (RAM): 
5,9 Grafikk: 
4,7 Spillgrafikk: 
6,2 Primær harddisk: 
7,6 

Passmark Performancetest sier litt mer om prosessor- og grafikkytelse. 
I diagrammene under har vi sammenlignet ytelsestall fra denne PC-en mot typiske konkurrerende løsninger på andre PC-er som er sammenlignbare. 
Høyere er bedre: 

Som du ser er prosessorytelsen midt på treet, og grafikkytelsen en del under, uten at det betyr at den er dårlig. 
Den er bare ikke optimalisert for spilling. 

Hel arbeidsdag på batteri 

Men på batterilevetid er denne maskinen helt i toppen - sammenlignet med det meste av hva vi har testet tidligere i år. 
Med minimal belastning holdt batteriet ut i 10 timer og 16 minutter før det gikk tomt, og under kontinuerlig videoavspilling (720P i Windows Media Player) 
Holdt det ut i underkant av 6 timer. 
Det betyr at du kan se spillefilmer kontinuerlig på flyturen mellom Oslo og New York, kun avbrutt av en time bespisning over Sør-Grønland. 

Ved variert bruk kan du forvente en levetid på mellom 8 og 9 timer, og det er det beste vi har målt denne sesongen! 

Konklusjon 

Det er ikke ofte at PC-er snuser på sekseren på terningen, men Dell Vostro V131 gjør det. 
Vi vil huske den for sin elegante, robuste og tynne utforming, for ikke å glemme det glimrende tastaturet og den overbevisende batterilevetiden. 

Du får riktig nok langt rimeligere 13,3-tommere med samme prosessor og bedre grafikkytelse, men de færreste har SSD, og kun et fåtall kan matce byggekvalitet og batterilevetid på Vostro V131. 
Til tross for litt høy pris; 
Dell Vostro V131 får en solid femmer og klar anbefaling fra oss. 
