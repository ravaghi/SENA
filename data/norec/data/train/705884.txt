Kan ein velte ei ku?
Den draumen me ber på er at noko vidunderleg skal skje, men i den mørke spelefilmen «Å velte ei ku» blir draumen knust. 

Å velta ei ku 

Sjanger: Drama. 
Nasjonalitet: 
Norge 2018. 
Regi og manus: 
Morten Hetland og Laila Øvrehus, basert på romanen «Å velte ei ku» av Vegard Terøy. 
Skodespelarar: 
Amund Thomsen, Oskar Ommundsen, Judith Synnøve Svendsen, Herman Breivik Rød, Øyvind Pedersen, m. fl. Lengd: 
80 min. 
Aldersgrense: 12 år. 
Premiere: Torsdag 1. mars, Hjelmeland Samfunnshus. 

15 år gamle Olav Bjelland frå Hjelmeland har berre eitt mål i livet. 
Å bli bonde og overta slektsgarden i Hetlandsbygda. 
Når foreldra skil seg og sel garden, søkjer han ut i naturen. 
Til einsemd og isolasjon. 

Hjelmeland Teater har laga ein 100 prosent lokal spelefilm, som i utgangspunktet blir vist to gonger i Hjelmeland 1. mars og to gonger i Strand kino på Jørpeland 3. mars. 

Alle har ei tung bør å bere. 
Og ein eller annan gong vil alle bryte saman under presset, seier Olav Bjelland (Amund Thomsen) i «Å velte ei ku». 
Kuvelting er når ein snik seg innpå ei ku som står og søv, og dyttar ho over ende, for underhaldinga si skuld. 
Men er det ein myte eller fakta? 

I dei svarte granskogane i Hetlandsbygda, i djupet av Hetlandsvatnet og på fjelltoppane ved Fister, er det mykje som går feil. 
Som diktaren Olav H. Hauge har sagt det: 
Dette er din veg. 
Berre du skal gå han. 
Og det er uråd å snu. 

I filminga kunne det vore meir bruk av linjer, meir variert bildeutsnitt og perspektiv. 
Lyden kunne også vore betre, til tider. 
Og dialogane mellom skodespelarane glir ikkje like lett som i profesjonelle produksjonar. 

Men alt i alt har det lokale teaterlaget laga ein film som er vel verd å sjå. 
Han speglar einskilde sider av kulturen kor mange vil kjenne seg igjen, og ikkje vere særleg stolt av. 
Det er ei historie med både skjemt og tungsinn, ein film laga av bygdefolk, spelt av bygdefolk og vil bli sett av mange bygdefolk. 
Hjelmeland ski har avlyst treninga for å få med seg premiera. 

«Å velta ei ku» har tilrådd aldersgrense på 12 år grunna opprivande innhald med samlivskonflikter, sterke kjensleutbrot, tidsvis grov dialog og nokre kortvarige valdsinnslag og andre skremande element. 
