Dystert, melodramatisk – og romantisk
Regi: 
Cary Fukunaga 

Manus: Moira Buffini etter Charlotte Brontés roman 

Musikk: 
Dario Marianelli 

Skuespillere: 
Mia Wasikowska, Michael Fassbender, Jamie Bell, Judi Dench, Sally Hawkins, Sophie Ward 

Sensur: 
11 år 

Charlotte Bronté skrev romanen «Jane Eyre» i 1847. 
Den er utkommer jevnlig siden, på mange språk. 
Og den er blitt filmatisert minst tjue ganger, den er også to ganger blitt produsert som tv–serie. 

Romanen er selve Det gamle testamente innen sjangeren melodramatikk og romantikk: 
Viljesterk, men ærlig kvinne fra fattige kår som arbeider seg opp fra en grotesk barndom til guvernante. 
Melankolsk og gåtefull godseier. 
Øde landskap, dystert gods. 
Hemmeligheter. 
Uventet arv. 
Kjærlighet på tvers av klasser. 

Romanen ville for lengst ha vært glemt og tatt av vinden hvis den kun var en melodramatisk tekst. 
Men den har overlevd siden 1847 på grunn av sine litterære verdier, hvori sterke personkarakteristikker, skarpt tidsbilde, tidløse landskapstegninger og en form og stil, rent litterært, som har overlevd bølger og trender, slik god litteratur alltid gjør og vil gjøre. 

Denne produksjonen av amerikanske Cary Fukunaga (han skapte «Sin Nombre» i 2009, en ærlig, naken film med mye indirekte sosial harme) er meget tro mot romanens grunntone. 
En tone som viser menneskets evne til utholdenhet og enkeltmenneskets respekt for seg selv, samlet i én person, Jane Eyre. 

Samtidig er filmen tro mot romanens tidsbilde og dens klare persontegninger, og den gjengir de engelske øde heder på en nesten stofflig måte. 
Regissør Fukunaga makter å gi oss fritt utsyn, rent fysisk, samtidig som en føler seg innestengt og avmektig. 
Han gir oss både ytre og indre landskaper, med andre ord. 

Rent bildemessig og rytmisk er besitter Fukunaga en avklart ro, iblant virker han streng, men aldri stiv. 

Han har fått med seg solide skuespillerkrefter for å bildesette denne eviggyldige romanen: 
Australske Mia Wasikowska («Alice i Eventyrland») som guvernanten Jane Eyre. 
Hun har et renskurt ansikt, et ansikt som ikke er klassisk vakkert, men et ansikt som vekker interesse og alvor, fordi det viser selvrespekt. 

Irsk/tyske Michael Fassbender, kjent fra blant annet Tarantinos «Inglorious Basterds», som den lunefulle og mystiske godseier Rochester, får vist at han ikke bare er en fysisk skuespiller, han kan, med stramme virkemidler, vise bundne lidenskaper og innefrosset fortvilelse. 
Og så Judi Dench da, som godsets myndige, men hjertegode husholderske. 
Hun glitrer. 
Som alltid. 
Men det er diamanters skjebne, dét. 

Sum: 
En sann og ærlig Jane Eyre–versjon, uten en romantisk slagside, selv om det romantiske blir tatt godt vare på. 

SE TRAILER ØVERST I SAKEN! 
