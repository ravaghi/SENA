Støvsugerrobot til 10.000 kroner – er det verdt prisen?
Vi har testet den nyeste støvsugerroboten til Electrolux: Purei9. 
Men vi forventer mer til den prisen. 

Electrolux 
MotionSense ble kåret til beste robotstøvsuger i en svensk test av robotstøvsugere tidligere i år. 

Den skiller seg fra de andre støvsugerne ved at den er triangelformet – i motsetning til de andre som er runde – og at den er best på støvoppsamling. 

Vi har testet Purei9, storebroren til MotionSense, og rykende fersk på markedet. 

Purei9 er dobbelt så dyr og skal være hakket mer avansert enn MotionSense. 
De er like med tanke på form, men den ferske Purei9 skal ifølge produsenten ha en mer avansert teknologi for å orientere seg i rommet. 

Der MotionSense benytter seg av infrarød teknologi for å unngå hindringer og ikke kjøre utfor trapper og kanter, er i9 utstyr med noe de kaller 3D Vision System – bestående av to lasere og et kamera – som skal gjøre roboten skikket til å komme seg rundt og forbi uten å støte mot hindringer. 

Vi har testet nykommeren. 

Kjære Kjell, er du redningen? 

Vi tok den med hjem og kalte ham Kjell. 

Kanskje var det det vi gjorde feil – vi burde ha visst at Kjell ville bli vanskelig å motivere til å komme i gang med rengjøringen. 
(Kanskje hadde vi unngått trøbbelet om vi bare hadde gått for et navn som Kjellaug ...) 

Du gir roboten et navn du velger selv når du setter den opp i den tilhørende appen. 

Uansett: 
Spenningen sto i taket og hele husholdningen gledet seg til første møte med støvsugerroboten. 
Vi var lovet at oppsettet var enkelt og at det ikke burde by på problemer – såframt at vi benyttet et hjemmenettverk ved oppkobling. 

Så feil kan man ta. 

«Kjell Not Available» 

Purei9 – eller Kjell i vårt tilfelle – kan riktignok dikteres til å støvsuge uten bruk av appen, men ettersom det er en del av pakka, vil vi helst at den fungerer. 

Oppsettet i appen går greit – men det er når vi skal få appen til å snakke med Kjell direkte, at problemene starter. 

Vi får rett og slett ikke kontakt med Kjell: 

«Kjell Not Available» er beskjeden vi får i appen. 

En hel dag forsøker vi alt; avinstallering og reinstallering av app, vi forsøker å restarte selve støvsugerroboten (ja da, det er fremdeles standard-«løsningen» på alle nettverksrelaterte dataproblemer) og vi forsøkte å godsnakke med den (ikke at det noensinne har hjulpet ...). 

Men ingenting virker. 
Det går en hel dag. 
Vi river oss i håret. 
Vi gir opp. 
Og tar en tur ut; må ta en pause fra gjenstridige Kjell. 
Og da skjer det: 

Wow! 
Kjell er i gang! 

Etter en tur ute med telefonen og dermed appen utenfor rekkevidde, har Kjell bestemt seg for å være mer medgjørlig når vi kommer hjem igjen. 

Kjell kommer ut av ladestasjonen sitt og setter i gang. 
Klokka nærmer seg midnatt. 
Men her skal det støvsuges! 
Halleluja! 

– Burde kunne bestemme mer over Kjell 

Fra appen kan du starte og stoppe roboten. 
Du kan be den om å gå tilbake til ladestasjonen og du kan be den om å rengjøre på et begrenset område: 
Spot clean. 
Du kan også sette opp en timeplan for når du vil den skal starte å rengjøre, hver ukedag. 

Vi synes vi har begrenset nytte av appen. 

Ja, det er bra at vi kan planlegge når den skal starte. 
Men det er også det eneste vi tenker er nyttig med denne. 

Vi skulle gjerne hatt mulighet til å se for eksempel hvor langt roboten har kommet i rengjøringsprosessen av dette rommet, hvor lang tid han har igjen før han er ferdig, hvor mye batterikapasitet som er igjen og gjerne mulighet til å styre mer spesifikt hvor vi vil den skal gå. 

Kjell er fortsatt litt klumsete 

Ifølge produsenten fungerer Purei9 slik at den skanner rommet og regner ut den mest hensiktsmessige måten å støvsuge rommet på. 
Den deler rommet inn i soner og tar sone for sone. 

Den kan gå over dørstokker og tar noen tepper som ikke er for høye og for fluffy. 
Den likte ingen av teppene våre; et av dem forsøkte den seg på flere ganger, og vi måtte til slutt redde den fordi den hadde surret seg fast. 

Det andre teppet er litt mindre flossy – men heller ikke der fikk Kjell tatt hele teppet – og rengjøringen var så-som-så. 

Kamera og lasere skal også ifølge produsenten gjøre sitt til at roboten ikke skal kjøre inn i møbler og gjenstander. 
Dette fungerer sånn innimellom. 

Etter vår erfaring, har den fremdeles en del problemer der det for eksempel er mange bord- og stolbein: 
Da kjører den fremdeles borti ting. 

Men gjør den jobben? 
Blir det reint? 

Vi synes det er litt laber batterikapasitet på roboten. 
Etter 40 minutter går den tilbake til ladestasjonen for å lade. 
Og ladingen tar tid, 2 timer hver gang. 

Det er bra at den etter lading kan gå tilbake og gjenoppta arbeidet cirka der den sluttet. 

Men hos oss tok det seks timer før den var ferdig med å støvsuge stue, kjøkken og soverom – totalt 96 kvadratmeter. 
Det er for lenge. 
Og da hadde den ikke egentlig tatt alt – det gjensto fremdeles en del på teppet som den ikke hadde vært over. 

Det er også en del støy på støvsugeren, som gjør at du ikke ønsker at den skal jobbe når du er hjemme eller i rommet. 

Vi synes i alle fall det er slitsomt om vi sitter og skal slappe av med ettermiddagskaffen og så skal Kjell absolutt bråke med støvsuging rundt beina våre. 

Burde vært bedre til den prisen 

Støvsugerroboten Purei9 koster i skrivende stund cirka 10.000 kroner. 
Det er innmari mye penger for en støvsuger – selv om du slipper å støvsuge selv. 
Og i alle fall tatt i betraktning av at du kan få andre roboter for halve prisen. 

Selve støvsugerjobben er ok, og den triangulære formen gjør jo at den kommer ganske godt til i kriker og kroker – selv om noe rusk og rask slipper unna. 

Og selv om den fant fellen vi la ut – og fikk med seg tilnærmet alt av den – er det ikke slik at den tar med seg rubbel og bit av støv og smuss. 

Det er fremdeles en del fint støv som blir liggende på gulvet – som du nok må ha mer sugekraft for å få opp. 

Konklusjon: 
Prisen tatt i betraktning blir det en 4-er på terningen. 
Vi synes den bruker lang tid og surrer mye, før den bestemmer seg for hvor den skal gå – og det tar nok en del batterikapasitet. 
Den kunne også med fordel funnet tilbake til ladestasjonen litt raskere, om den hadde valgt raskeste vei tilbake. 
Den gjør den ikke. 
