Tradisjonsforvaltning
Spontant og komponert 

Didrik Ingvaldsen har vært en del av den stavangerske jazzscenen i lang tid. 
Etter å ha spilt mye med Frode Gjerstad er det ikke minst med Pocket Corner han har vært hørt. 
Pocket Corner er en litt løst sammensatt enhet, men på denne platen er det kvintettbesetning, der vi i tillegg til Ingvaldsen på trompet hører Glenn Brun Henriksen på altsaksofon, Vidar K. Schanke på gitar, Mikaell Olsson på bass og Ståle Birkeland på trommer. 

Både besetningene og sounden bringer tankene hen både til Ornette Colemans klassiske kvartett og til John Zorns band Masada, også selv om Schankes gitar legger noe til den klassiske «pianoløse» frijazzbesetningen. 
Noen av sporene på platen, som for eksempel «E-gernika», lyder som noe Masada kunne ha spilt, med et svakt orientalsk-folkemusikalsk tema over en gyngende rytme. 

Samtidig er platen veldig variert, og har strålende kombinasjoner mellom komponerte og improviserte elementer. 
Dette er tradisjonsforvaltning av frijazz, men er samtidig en plate som burde treffe et mye større publikum enn den harde frijazzkjernen. 

ERIK STEINSKOG 

Enig med vår anmelder? 
Si din mening her. 
