Film:Velgjort tennishistorikk 

For 37 år siden møttes hissig new yorker og iskald viking for å spille tennis. 
Man snakker om det ennå. 

BIOGRAFI/DRAMA "Borg" Sverige 2017 Originaltittel: 
Borg vs. McEnroe Regi: 
Janus Metz Manus: 
Ronnie Sandahl Skuespillere: Shia LaBeouf, Sverrir Gudnason, Stellan Skarsgård, Tuva Novotny Musikk: Jonas Struck, Vladislav Delay 

Noen idrettsoppgjør er så berømte at selv de minst sportsinteresserte blant oss kjenner til dem. 
Om ikke annet har vi sett filmene: 
Dokumentaren "When We Were Kings" (1996) om bokserne George Foreman og Muhammad Ali, for eksempel, eller "Rush" (2013) om formel 1-kjørerne James Hunt og Niki Lauda. 
Til disse kan vi nå føye den om da tennisikonene Björn Borg og John McEnroe møtte hverandre i Wimbledon-turneringen i 1980. 

Akkurat som de nevnte filmene er "Borg" bygget opp rundt to motsatte personligheter. 
Mens svenske Borg (Sverrir Gudnason) kanaliserer alle følelser inn i selve spillet – og har utviklet noen snåle nevroser på grunn av det – er amerikanske McEnroe (Shia LaBeouf) beryktet for raserianfallene sine. 

Det sier seg kanskje selv at McEnroe er festligst å se på. 
Med Borg blir det liksom mest intens stirring ut i intet. 
Tennisspilling får vi heller ikke se stort av før den store finalen, og da lider spenningen av at alle vet hvordan det hele skal ende. 
Sportshistorisk interesserte kommer nok til å kose seg uansett. 
70-tallsentusiaster kan i tillegg se frem til en estetisk nytelse. 

Roy Søbstad 
