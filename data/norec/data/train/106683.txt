Miki N'Doye «Tuki»
ECM/Grappa Musikkforlag 

Kontemplativ perkusjonsmusikk 

Perkusjonisten Miki N'Doye kom fra Gambia til Norge i 1976 og ble straks en sentral musiker i Club 7-miljøet med grupper som E'Olen og Tamma. 
Han medvirker på en rekke plater, men «Tuki» er kun hans andre etter «Joko» fra 2002. 
Med seg har han to gamle samarbeidspartnere, keyboardisten Jon Balke og trompetisten Per Jørgensen, samt perkusjonisten Helge Nordbakken og vokalistene Aulay Sosseh og Lie Jallow. 

I samvirke mellom repetitive rytmemønstre, åpne linjeføringer og klanglige teksturer skapes en egenartet kontemplativ musikk, særdeles nøktern og virkningsfull. 
På et plan er det fristende å sammenligne med Arvo Pärts meditative komposisjoner, forankret i afrikansk musikalitet. 
Her er sterke melodiske anslag, som i «Rubato» og «Tuki», mens «Kalimba 6» er groove på sitt mest underfundige og smakfulle. 
Utgivelsen passer fint inn i ECMs profil, samtidig som den tilfører helt nye dimensjoner. 
