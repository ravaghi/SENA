Født elektrisk
Ole Petter Andreassen, også kjent som Ollis i The Cumshots, er endelig frontmann med sin stemme og gitar. 
Alle tilhengere av progrock bør sjekke ut dette albumet. 
Spill høyt! 

CV-en til Ole Petter Andreassen fra Flekkefjord er en av de lengste innen norsk rock i nyere tid. 
Han har brukt mye tid sammen med Egil Hegerberg og band som Gartnerlosjen, Black Debbath og Thulsa Doom. 
Her er han altså El Doom, og i bandet The Born Electric finner vi brødrene Håvard og Brynjar Takle Ohr fra El Cuero og den mer jazzorienterte kjæresten, Hedvig Mollestad. 
Nikolai Hængsle Eilertsen (Big Bang) spiller bass, og Jon Eberson er gjest på gitar på denne saftige progrockpakken. 

Det er lett å slenge ut navn som Opeth, King Crimson, Rush og Mastodon for å forklare hvor dette bærer hen. 
Det El Doom og hans venner gjør er i alle fall en kraftanstrengelse og en maktdemonstrasjon av de sjeldne. 
De sju låtene tikker inn på 54 minutter. 
Det er moro å lytte til albumet mange ganger fordi den ene tøffe overgangen avløser den andre. 
Her er også noen saftige refreng og herlige gitardueller. 
El Doom er i tillegg smart nok til å plassere albumets beste låt, "Red Flag", helt til slutt. 
Da er det bare å begynne forfra igjen. 
