Tøft liv i alpene
«Min søster» er et gripende drama om en 12 år gammel tyv som lengter etter mor. 

FILM: 
Jeg har aldri sett på de sveitsiske alpene som et naturlig landskap for å beskrive forholdet mellom høy og lav, men det er fordi jeg er norsk og vet for lite om Sveits. 
I Norge ville en 12 år gammel gutt som lever av å stjele skiutstyr fra alpinturister og selger tjuvgodset til de mindre bemidlete i lavlandet, blitt betraktet som uhyre sært. 
Det ville uansett vært et lite naturlig utgangspunkt for en spillefilm om tøff oppvekst. 

I fransk-sveitsiske Ursula Meiers hender blir dette til et helstøpt portrett av en gutt som altfor tidlig må klare seg selv. 
Det er førjulstid og høysesong oppe i de eksklusive skistedene. 
Simon kler seg alpint for å gli inn i miljøet, tar heisen til toppen og stjeler uten problemer merkevarene fra nonsjalante rikfolk og deres barn. 

Kammerspill 

Dette rammeverket rundt en historie kunne lett blitt skjematisk sosialrealisme: 
De rike på toppen, arbeiderklassen nede i skyggenes dal. 
Med noen flere figurer (og kostymer fra en tid med andre skikker) kunne Ursula Meier også ha vridd stemningen i retning av godfølelsen vi finner i «Downton Abbey». 
I stedet har hun laget et kammerdrama, med enkelte komiske innslag, om et søskenpar som prøver å overleve på kanten av samfunnet. 

Simon bor sammen med storesøster Louise (spilt av franske Léa Seydoux, senest sett i «Mission: 
Impossible - Ghost Protocol») i en sliten blokkleilighet. 
Hun er i tjueåra, blir stadig dumpet av ubrukelige kjærester og er generelt ubrukelig. 
Hun gjengjelder til en viss grad Simons kjærlighet, men har tilsynelatende ingen jobb og må stadig låne penger av lillebror. 

Lysende talent 

Synsvinkelen ligger nesten utelukkende hos Simon, som blir en stadig mer gripende karakter, noe som del skyldes Agnès Godards kameraarbeid, men først og fremst Kacey Mottet Klein (f. 
1998), som viser både ømhet, frykt og imponerende driftighet i rollen. 
Selvsagt skal man ikke stjele, men for en 12-åring uten foreldre, er mulighetene begrenset. 
Dessuten blir det stadig tydeligere at Simon først og fremst lengter etter en morsskikkelse, noe han finner i en skiturist spilt av Gillian Anderson. 
En vending midtveis i filmen bringer oss enda tettere på guttens lengsel. 
