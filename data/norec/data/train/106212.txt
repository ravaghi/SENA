Kaiser Chiefs:«Yours Truly, Angry Mob» 

(Polydor/Universal) 

Sjefene er ikke like blide lengre. 

Noe har skjedd med denne Leeds-kvintetten i kjølvannet av den ypperlige debuten «Employment». 
Tittel og cover antyder mer aggresjon denne gang, men dette er vanskelig å få øre på. 
Det låter ikke sintere. 
Derimot låter det litt humørløst. 

Utviklingen er for så vidt forståelig; «Employment» var så høy på sin egen opptur at Kaiser Chiefs kunne fremstått som klovner om de hadde fortsatt i samme spor. 
Samtidig spiller bandet en type britpop som er lettest å beherske i gladmodus. 
«Yours Truly, Angry Mob» vil gjerne måle muskler med den klassiske britiske popens satirikere, de som beskriver medaljens bakside med et smil om munnen - The Kinks, Madness, Blur. 
Men Kaiser Chiefs opererer ikke helt i den ligaen foreløpig. 

En del av låtene deres blir også altfor T-Y-D-E-L-I-G-E, noen ganger høres de endog ut som Duran Duran. 
Bandets energi er likevel vanskelig å motstå, og alle som falt for dem sist anbefales å følge med videre. 
Neste Kaiser-plate bør imidlertid være fri for ankepunkter. 

ANBEFALTE KJØP: 
«Everything Is Average Nowadays», «Try Your Best», «Highroyds», «I Can Do It Without You» 
