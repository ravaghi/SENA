Sikre saksofontoner
Hanna Paulsberg Concept med god albumdebut. 

CD: 
Tenorsaksofonen har stolte tradisjoner som soloinstrument innen jazzen. 
Hanna Paulsberg strekker seg åpenbart etter de største i bransjen, musikere hun selv nevner som inspirasjonskilder. 

Her er det ikke Jan Garbareks innovative bruk av instrumentet som skinner igjennom, snarere det lyriske og følsomme samspillet mellom saksofon og piano som var utbredt i amerikansk jazz i åra etter den harde bebopen. 

Harmoniene mellom svensken Oscar Grönberg på energisk piano og Paulsbergs sikre saksofontoner preger låtene, som er skrevet av Paulsberg. 
Musikken er uavlatelig i bevegelse, drevet dynamisk, men forsiktig fram av rytmeseksjonen, Hans Hulbækmo på trommer Trygve Waldemar Fiske på kontrabass. 

Roer ned 

Den innledende «Waltz for Lilli» slår an tonen med sitt glidende tema, «Potters Lullaby» har en mer støtvis og rask melodilinje før «Sang til Pastor Wang» roer det hele ned i balladestil, også her med partier der piano og saksofon på imponerende vis glir sammen til et hele. 
«Noahs Tune» og «A Trip to a Brown Castle» spiller virtuost på kontrasten mellom harmonisk driv og cool ro, inntil det hele roes vakkert ned med balladen «Mustafa». 

Det er all grunn til å ønske denne kvartetten inn i den norske jazzvarmen. 
Her har vi mer i vente. 
