Nykommeren Söl er en av byens beste
Tre kokker står bak Söl, en på alle måter vellykket nyvinning i Stavangers restaurantscene. 

– Norge er et u-land når det kommer til naturvin, avslørte Claes Helbak, mens han helte noe grumsete og oransje i glassene våre. 

Danske Helbak er en av tre unge og dyktige kokker som har realisert restaurantdrømmen i lokalene som tidligere har huset Mama Afrika i Stavanger. 
Dette er en kokkedrevet restaurant i ordets rette forstand, det er også som kokkene som serverer og plukker ut viner. 
Innredningen er herlig nedpå, med ubehandlede trebord og steiner som lysestaker, og lune pledd og skinnfeller på stolene myker opp det minimalistiske inntrykket, slik at det på sett og vis blir både kult og koselig på en gang. 

Söl er den rake motsetningen til pregløse industrirestauranter med menyer på tykkelse med en middels bok. 
Her får man egentlig ingen valg, det er dagens seksretter, som vel strengt tatt må sies å være en fireretter, i og med at to av rettene er henholdsvis brød og petit four. 
Restauranten tilbyr menyer for vegetarianere og veganere, men vil gjerne ha beskjed på forhånd om man har denne typen tilbøyeligheter. 

Ny nordisk mat 

Det er imidlertid grønnsaker som spiller de sentrale rollene i det meste av menyen ellers også. 
Söl legger seg tett opp til den nye, nordiske bølgen, hvor stjernerestauranten Noma i København er fanebæreren. 
Her følges sesongene, råvarene er i all hovedsak økologiske og kortreiste og tilsynelatende enkle og rustikke ingredienser behandles med en kyndighet og kreativitet som tryller dem om til lekre og innovative smaksbomber. 
Vinkartet er kort og består i all hovedsak av naturviner, noe det som tidligere nevnt ikke er bare enkelt å få tak i i Norge. 
Vi startet med et glass av en spansk musserende vin med det besnærende navnet Brutal, og snart kom rykende varmt brød og pisket rørossmør på bordet. 

Den første retten var en klar buljong kokt på sellerirøtter som først var blitt grillet hardt. 
En smaksintens og varmende rett, servert med små, faste kuler av sellerirot, løpstikke og eggeplomme. 
Til dette fikk vi en syrlig, spennende oransjevin fra Valencia i glassene, en god kontrast til de jordlige smakene i suppa. 

Intense smaker 

Neste rett var skrei, servert med en florlett smørsaus overstrødd med trompetsopp-pulver, sautert spinat, ramsløkkapers og søl. 
Sistnevnte er altså en type tang, kokkene her skal på ingen måte beskyldes for å søle det til, for det hele så riktig lekkert ut. 
Og smakte minst like godt. 
Vinen, en østerriksk sauvignon blanc, slet muligens litt med å hamle opp med den feite sausen og de intense smakene, men kolliderte heller ikke med maten. 

Så kom en rustikk og god røsti på bordet, servert med røykt beinmarg, urter, løk i ulike utgaver og fermentert hvitløk. 
Det kan beskrives som en kombinasjon av solid sikringskost og forfinet gourmetmat, om noe sånt finnes. 
Smaken var i alle tilfeller upåklagelig. 

Til dessert vanket det en bemerkelsesverdig is laget på ristet brød og malt, servert med tynne skiver toast og litt fruktkompott, før måltidet ble avsluttet med den danske klassikeren epleskiver, servert med en intens marmelade kokt på kirsebærsteiner. 
Til dette tryllet vår hyggelige kokk/servitør fram en herlig, vill sider fra sitt hjemland, en drikk som man tradisjonelt ville kunne si at var litt i sureste laget til dessert, men som i dette tilfellet var helt på sin plass. 

Innovativt, spennende og ikke dyrt 

Dette er, som dere forstår, ikke en restaurant for deg som hater naturvin, som helst vil ha tradisjonell mat med et stort stykke kjøtt i hovedrollen, eller som ønsker stor valgfrihet. 
Men er du glad i god mat, interessert i å prøve noe nytt og gjerne overlater ansvaret for måltidet til flinke fagfolk, da finnes det få steder i regionen som klarer å overgå Söl. 
Kokketrioen som driver denne restauranten har åpenbart visst akkurat hva slags restaurant de ville lage, og de har all grunn til å være fornøyde med resultatet. 
Dette er innovativ og spennende mat på sitt aller beste, og det koster på ingen måte skjorta. 
Full pakke med både mat og vin koster i underkant av 1000 kroner per person. 
Det er det så absolutt verd. 
