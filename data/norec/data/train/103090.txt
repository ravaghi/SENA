Spillanmeldelse:«Fallout New Vegas: 
Old World Blues» 

(VG Nett) 
Humor står sentralt i «Old World Blues», den tredje nedlastbare utvidelsen til rollespillet «Fallout New Vegas». 
Den manglende selvhøytideligheten kom godt med, for dette ble faktisk bra. 

«Old World Blues» følger etter «Dead Money» og «Honest Hearts» som den tredje nedlastbare utvidelsen til «Fallout: 
New Vegas». 
Denne gangen foregår handlingen i et avsondert krater kalt «Big Mountain». 

Big Mountain er fylt til randen med laboratorier, forskningssentere og byggninger bygget for å utføre eksperimenter. 
Før atomkrigen var dette et slags «Silicon Valley», men krigen satte sine spor og forskningen ble stadig mer militant og mindre etisk. 
Iallefall helt til en atombombe tok knekken på alle forskerne. 

Eller, altså, alle de menneskelige forskerne. 

Når man våkner opp i Big Mountain og dets mest imponerende bygg, «The Dome», blir man nemlig møtt av en gjeng snodige forsker-roboter med foruroligende nyheter. 
De har fjernet hjernen, hjertet og ryggraden din. 

Heldigvis er disse erstattet med en slags trådløs hjernebølge-overfører, en mekanisk pumpe og en flunkende ny metall-ryggrad. 
Disse gir deg dessuten tre nye «perks». 

Humor er et nøkkelord i «Old World Blues», noe som gjenspeiler seg både i dialogen, oppdragene og utstyret man finner. 
Her har utviklerne åpenbart hentet mye inspirasjon fra «Portal 2», mye av vitsene går på forholdet mellom deg og en kunstig intelligens som ikke helt klarer å forholde seg til menneskelig intelligens. 

Dialogen er nok ikke fullt like genial som i «Portal 2», men «Old World Blues» byr likefullt på et vell av humorperler. 
Som når den «slemme» roboten spammer innboksen til de «snille» robotene med ymse trusler og videoer av ondskapsfull kakling. 

Et maskingevær drevet av en hundehjerne, en snakkende snike-drakt og en parabolantenne brukt som slagvåpen er heller ikke blant de mest seriøse våpnene i rollespillenes historie. 

Utenfor de forholdsvis korte hovedoppdragene, har også Big Mountain mye ødemark å utforske og mange hemmeligheter å avsløre. 
Om «Fallout New Vegas» falt i smak, er det ingen grunn til å holde seg unna. 
«Old World Blues» er den beste nedlastbare utvidelsen til nå. 

FALLOUT NEW VEGAS: 
OLD WORLD BLUES Plattform: 
PC, PS3 og 360 Genre: 
Rollespill Alder: 18 Utvikler: 
Obsidian Entertainment Utgiver: 
Namco Bandai Games 
Mer info 
