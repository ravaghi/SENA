Eldbjørg Raknes:«Små sanger mest i det blå» 

Bergland Produksjon 

Fargerike sanger for små og store. 

Gjennom Rikskonsertenes og Norsk Jazzforums lanseringsprogram satses det nå sterkt på å etablere Eldbjørg Raknes i utlandet. 
Hun glemmer heldigvis ikke barna for det. 

Hennes «Det bor en baker...» var en perle av en barneplate som på kort tid har fått klassikerstatus. 
Det spørs om ikke det samme vil skje med «Små sanger mest i det blå». 
Her har hun lekt med og tøyd Torgeir Rebolledo Pedersens allerede så sprakende fargedikt. 
Sammen med vokalkollega Siri Gjære og trekkspillmagiker Stian Carstensen fabulerer hun småsurrealistisk i klang, avbrudd og skakke repetisjoner, smaker på ord og fører oss spørrelystent gjennom fargenes forunderlige verden. 

Musikken er smittende groovy. 
Allerede nå synger barna mine så det riktig runger langs skoleveien: 
«To hull i hodet!» 

CARL PETTER OPSAHL 
