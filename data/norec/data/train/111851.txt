Sjarmerende Zac
Tenåringsidolet gjør en god innsats i denne energiske komedien. 

HANDLER OM: 
I 1989 hadde 17-årige Mike livet og en strålende basketkarriere foran seg. 
Men dama blir gravid, og Mike valgte familien framfor karrieren. 
20 år seinere er han en bitter, sur mann, nylig uten jobb og med et ekteskap i oppløsning. 
Så gis han en mirakuløs sjanse til å ordne opp: 
Han forvandles til en 17-åring igjen, med en 37-årings erfaringer. 

DOM: 
Premisset for filmen er kanskje virkelighetsfjernt, men det er like fullt en besnærende idé det er lett å la seg fascinere av. 
Her er det gode muligheter for vittige forviklinger i alle retninger. 
Det viser seg at det fremdeles er vanskelig å være 17, og Mike snubler rundt i en sprø verden av store ambisjoner og krakilske tenåringer. 
Kameraten hans, den nerdete teknomilliardæren Ned, fungerer som en bra sidekick. 
Filmen serverer enkle, men velfungerende vitser, med et bakenforliggende alvor ettersom Mike forstår hva han er i ferd med å miste (d.v.s. barna, kona, humøret). 

Mest av alt er dette Zac Efrons film. 
Efron, som er kjent fra «High School Musical»-filmene, er altså Matthew Perry som ung, og han imponerer i måten han immiterer Perrys kroppspråk og holdning. 
Dette i overkant velstelte tenåringsidolet har en fantastisk utstråling, en balansert blanding av verdensvant sexyness og fumlete tenåringssjarm. 

«17 Again» er litt Disney Channel for viderekomne. 
Den er glitrende og polert og med et tidsriktig soundtrack - en energisk, enkel, men godt sammensydd tenåringskomedie som bobler av godt humør. 

SILJE BEKENG SILJE BEKENG 
