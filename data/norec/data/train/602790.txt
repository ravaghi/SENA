Skremmende fra OL-landets nabo
En Nord-Koreansk forfatter har lykkes i å smugle ut noveller til verden utenfor. 
Det er skremmende lesning. 

Pseudonymet Bandi er en nålevende forfatter i Nord-Korea. 
Han må følgelig anonymiseres ganske ettertrykkelig for å unngå straff etter at hans sterkt kritiske og til dels ironiske fortellinger fra dagligliv i landet i årene 1989 til 1995 er smuglet ut, først utgitt i Sør-Korea, nå også i Norge. 

Novellene er ikke umiddelbart tilgjengelige. 
Den Nord-Koreanske kulturen er åpenbart ufattelig annerledes enn den vestlige, naturligvis. 
Det er gått 70 år siden Koreakrigen på 50-tallet. 
Bandi er født i 1950. 
Han er medlem av den offisielle forfatterforeningen i landet, men novellene han har fått smuglet ut er svært annerledes enn alt det som blir godkjent av sensuren i regimet. 

Leseren møter et Orwellsk samfunn der alt blir overvåket. 
En familie som bor i blokk og har gardinene trukket for på dagtid, blir anmeldt til overvåkningspolitiet og sendt ut på landsbygda. 
En person som gråter på upassende sted eller tid blir anklaget for å være samfunnsfiende. 

Bandi beskriver et utålelig klassesamfunn av samfunnstopper og avskum, avledet av graden av revolusjonær holdning i familien i årene etter krigen. 
Privilegier tildeles og inndras etter ufyselige byråkraters forgodtbefinnende, alltid med henvisning til høyere makter i hierarkiet. 

Jeg opplever novellene som ujevne. 
Symbolikken er tidvis overtydelig, nesten banal, andre ganger kanskje vanskelig tilgjengelig for en vestlig leser på grunn av kulturforskjell. 

Personskildringene er noen ganger endimensjonale ved at byråkrater har utstående øyne og pløsete ansikt, mens de gode i fortellingen ser godt ut. 

Jeg opplever oversettelsen som enda ujevnere. 
Her er setninger som henger dårlig sammen, ord som er hentet fra ordbøker heller enn fra en språklig god forståelse, og forvirring med hensyn til for eksempel skille mellom genitiv av personlig pronomen og refleksivt pronomen. 
Likevel; boka gir perspektiv på nabolandet til OL-vertene denne vinteren. 
