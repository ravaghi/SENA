Her er drikkebeltet du bør velge til løpeturen
Ett av drikkebeltene er klart best i test. 

I sommervarmen eller på de litt lengre løpeturene, er det fint å ha med seg et drikkebelte. 
Da gjelder det å finne et som sitter godt på og er praktisk i bruk, så det ikke blir mer til plage enn til glede på joggeturen. 

Vi har testet fem drikkebelter, som alle har én drikkeflaske på mellom 250 og 660 ml. 
Dette holder gjerne til en løpetur på opptil mila. 
Det er verdt å merke seg at det er ganske stor forskjell på flaskene som følger med drikkebeltene, og at ikke alle er like praktiske, eller gode å drikke av. 

Selv om flere av drikkebeltene gjør jobben, er det spesielt ett som fungerer ekstra godt, og som er klar testvinner av de fem produktene vi har testet. 

Camelbak Ultra Belt 

Dette beltet har en flaske i mykplast som kan fylles opptil 500 ml, som man legger i en lomme inntil ryggen. 
Her holder den seg tett og godt inntil kroppen under løpingen. 
Flaska har en lås som holder vannet inni flaska, men du må bite hardt på flasketuten for å få ut vannet, noe som ikke er spesielt praktisk eller behagelig. 
Vi hadde problemer med å få nok vann ut av flaska på denne måten, og endte med å noen ganger heller skru av hele tuten - for å få litt fortgang på vanninntaket. 

Mobillomma på forsiden av drikkebeltet, derimot, er kun tredd på beltet, for at du enkelt skal kunne ta det av dersom du ikke trenger den. 
Men dette gjør at lomma sitter veldig løst - og at den hopper veldig opp og ned når du løper, som er ganske irriterende. 

Beltet er behagelig å ha på, og det luftige materialet som lommene er laget av gjør at det ikke blir klamt. 
Beltet festes på standard vis med klips, og stroppen er noe elastisk - slik at den ikke blir ubehagelig stram. 
Men vi opplever at beltet hele tiden siger opp i festepunktet og at det altså ikke holder seg som du har strammet det - og det er temmelig irriterende å hele tiden måtte stramme det underveis. 
Dette er også testens dyreste belte, så vi forventer egentlig å slippe unna alle disse irritasjonsmomentene. 

Pris: 749 kroner 

Nike Large Bottle BE 

Dette er, som du kan se, en ganske standard drikkeflaske. 
Det som skiller denne mest fra de øvrige i testen, er størrelsen på flaska: 
Den rommer hele 660 ml. 

Det er klart du merker at du har med deg dobbelt så mye vann som i for eksempel Flipbelt. 
Flaska er større, den er tyngre - og du kjenner rett og slett mer til at du har på deg et drikkebelte. 
Det humper en del når du løper, og du kjenner at det skvulper endel når flaska begynner å tømmes. 
Men, det er som forventet, og jo mindre vann som er igjen i flaska, jo mindre humper det på grunn av mindre vekt. 

Det vi synes er bra, er at flaska sitter på skrå: 
Det er mer behagelig og det gjør at det ikke hopper og skulper like mye som en flaske som står mer vertikalt på hoftene dine. 

Det er en stor lomme med god plass til mobil og andre små eventualiteter du trenger å ha med deg. 

Flaska er av hardplast, det samme er drikketuten - som dermed blir litt ubehagelig å drikke av etter vår mening. 

Beltet festes med klips foran. 
Vi synes beltet er hardt, lite fleksibelt og det må strammes godt for at det skal sitte skikkelig fast - slik at det rett og slett blir ukomfortabelt å ha på. 
Strammer du det ikke fullt så hardt, opplevde vi at beltet sklir sidelengs, som blir et ekstra irritasjonsmoment. 
Når det heller ikke er nevneverdig mye billigere enn for eksempel Flipbelt eller Salomon-beltene, som er mye mer behagelige, blir det kun terningkast 3. 

Pris: 399 kroner 

Nathan Swift Plus 

Nathan har veldig mange forskjellige drikkebelter, både med større og mindre flasker - og med et varierende antall flasker. 
Vi har testet et tradisjonelt belte denne gang, med én flaske på 300 ml som plasseres i en holder på ryggen. 

Dette gjør at flaska er lett tilgjengelig undervegs på treningsturen. 
Flaska er tett, og god å drikke av. 
Beltet har også en romslig lomme, med god plass til store smartmobiler, som også ligger tett og fint inntil kroppen. 
Beltet sitter godt rundt midjen, og selv om flaska gynger litt opp og ned når du springer, er det såpass lite at dette er godt innenfor godkjent. 

Vi liker at den ene siden av beltet er en bred strikk; det gjør at beltet er mer elastisk og behagelig å ha på, i motsetning til belter med samme type patent men hvor beltet er av remmer som er uten elastikk eller bevegelighet. 

Pris: 379 kroner (G-Max) 

Salomon Agile 250 Belt 

Salomon-drikkebeltet har en flaske i mykplast, som flasken fra Camelbak. 
Flaska rommer 250 ml og ligger i en avlang lomme inntil ryggen. 
Den holder seg inntil kroppen under løpingen, uten plagsom gynging. 

Man strammer beltet med en justerbar borrelås på innsiden av der flaska sitter. 
Denne delen kunne med fordel vært litt lenger, for bedre justeringsmuligheter. 

Foran på beltet er mobillomma en integrert del av selve beltet, og mobilen sitter godt og tett i lomma. 
Lomma kan kke lukkes, men har en åpning i det ene hjørnet. 

Alt i alt synes vi beltet sitter veldig godt og er komfortabelt å ha på. 

Pris: 449 kroner 

Flipbelt kommer i både dame- og herrevariant, og i forskjellige størrelser, så ved å finne frem målebåndet og ta midjemålet ditt, eller hoftemålet dersom du vil at beltet skal sitte på hoftene, finner du et belte som skal passe. 
Drikkebeltet skal trekkes på over hoftene, som en bukse. 
Vær oppmerksom på at det, avhengig av kroppsform, kan være litt trangt å få på. 

Belønningen får du når du springer avgårde: 
Dette drikkebeltet sitter som støpt under joggeturen. 

Beltet er bredt, med én lomme med glidelås med passe plass til mobil og eventuelt en nøkkel. 
I tillegg er det åpninger og plass til å oppbevare ting hele veien rundt beltet. 

Flipbelt selger tilpassede drikkeflasker, som er flate og buet i fasongen - slik at de skal følge kroppsfasongen din. 
Drikkeflaskene finnes i to størrelser: 175 og 325 ml, og du må kjøpe dette til, i tillegg til beltet. 

Beltet kan snus og vendes slik at du får flasken plassert der det er best for deg. 
Vi testet beltet med den største flasken, og synes den sitter veldig godt og holder seg på plass når du løper. 
Det er nesten ikke så vi merker at vi har verken belte eller drikkeflaske med oss. 
Flasken er tett, og den er fin å drikke av. 

Pris: 400 kroner (beltet) + 100 kroner (flaska) 
