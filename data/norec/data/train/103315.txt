Crosby/Nash:«Crosby/Nash» 

(Sanctuary Records) 

Rock'n roll Hall of Fame-legender - og amerikanske presidentkandidater! 

Ingen bestrider den musikkhistoriske statusen til David Crosby (63) og Graham Nash (62), men da de tidligere i sommer proklamerte sitt felles presidentkandidatur, ble det heldigvis gjort med et smil om munnen, selv om forholdene i USA også berøres på en alvorlig måte her («They Want It All», «Don't Dig Here» og ikke minst «Live On (The Wall)» - like praktfull som den er tankevekkende). 
På sin nye duoplate - altså uten både Stephen Stills og Neil Young - viser de tendenser til en storhet som disse gutta bare glimtvis har røpet de siste årene. 

Flere låter her er så vakre, så innbydende og så fulle av harmonier at platen burde avlive sommerens agurkdebatt om softrock og «ekte» vestkyst-musikk en gang for alle; her er nemlig den ekte varen! 

To gylne stemmer - alene og sammen - uimotståelige melodilinjer og silkemyk lyd gjennom et helt dobbeltalbum er sjelden vare. 
En deilig - og viktig - plate som skapt for en «indian summer»! 
