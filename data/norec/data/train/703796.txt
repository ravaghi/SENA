Fars tunge fall
Det er godt at livet ikke er så lett, for da ville Bjørn Eidsvåg manglet noe å skrive sanger om. 

Fra ungdommens brennende opplevelser via småbarnforeldres mange plager har han nå nådd livets sensommer. 
Foreldrene smuldrer bort, egne unger løsriver seg. 
Denne avmakten passer låtskriveren Eidsvåg. 
Han åpner sitt 25. album med tittellåten "Far faller": 

Eg såg verdens rakaste rygg bli vissen og veik 

far feila, far sveik 

det e høgt det skrallet 

som lyder når far faller 

Tatt i betrakting det skumle fjeset han pryder omslaget med, kan sangen handle om mer enn alderdom. 
Dette er styrken ved alle gode sanger; de treffer lytterne på ulikt vis. 
I Eidsvågs tilfelle er det naturlig å koble den til farens død for ikke så mange år siden. 

I "Stadig på leit" snur han på flisa. 
Der er han selv den som mangler svarene, den som ikke lenger har hodet klart og ryggen rak. 
" Du sko spørt for nåken år si' ", synger bamsen fra Sauda. 
Han er fortsatt på leit. 

Så legger han inn et avbrekk med popduetten "På rett kjøl" med Kurt Nilsen, en sang som lyder langt lystigere enn teksten rettferdiggjør. 
Heller ikke "Eg vil ikkje dø" er noen sørgesang. 
Her handler det om det absurde i at man en gang skal dø. 
Allsangen venter i konserthuset. 

"Kvinnen" er en kjærlighetssang og en oppvisning i uanstrengt høyfrekvens-riming. 
"Så kom den til oss" er en varsom sang om det som skjedde på Utøya. 
"Et langt adjø" kan virke som en avskjed med noen som er borte, men er noe mer også. 

"Under radaren" handler om stealthmannen som sniker seg umerkelig gjennom livet. 
Visstnok en sann historie og en skarp kontrast til Eidsvåg selv, men sikkert en han har følt seg som i tunge stunder. 
"Chelsea" er ingen hyllest til fotballklubben, men handler om en fars fall, en mors forakt og håpet som ligger i en datters naive tillit til dem begge. 
En sang inspirert av Chelsea Clinton. 

"Gud med liten g" er om hvor liten vi har gjort gud, både kristne og muslimer. 
Skrevet etter Talibans angrep på Malala Yousafzai. 

Ei jentas ord om frihet 

blei ein trussel 

hu blei skutt for det 

då blei Allah gjort 

så liten og ussel 

han blei en gud med liten g 

Bjørn Eidsvåg runder av med trøstevisa "Så godt me kan", med melodi av produsent Tobias Fröberg. 
Musikalsk befinner Eidsvåg seg godt innenfor komfortsonen, der hans faste musikere fargelegger omgivelsene. 
Trygt og litt traust. 
Til gjengjeld utfordrer han oss med tekstene. 
De blir aldri likegyldige. 

Utgis mandag. 

Beste spor: 
"Far faller", "Så kom den til oss", "Chelsea". 
