Armadillo
Ubehagelig og fascinerende dokumentar! 

Vil du virkelig vite hva vestlige soldater driver med i Afghanistan? 
Den sterke dokumentarfilmen Armadillo viser hvordan hverdagen fortoner seg for dem. 

Vi får oppleve unge dansker som befinner seg i et land der det er umulig å skille venn fra fiende, og der oppgaven kan fortone seg som uoverkommelig. 

Kameraet er ubønnhørlig tilstede, både når det smeller og når ingenting skjer. 
Vi får absolutt følelsen av å være med, og det er både ubehagelig og fascinerende. 

Livsfarlige omgivelser 

Vi blir introdusert for noen av ungdommene i den danske ISAF-styrken, før de skal til basen Armadillo i Helmand-provinsen i Afghanistan. 

Vi får se deres avskjed med tårevåte foreldre, kjærester og søsken, og hvordan de gradvis finner seg til rette i livsfarlige omgivelser. 

Vi følger dem på patruljer, i trefninger, på landsbybesøk og observerer livet i leiren, med både gleder og sorger. 

Litt for åpenbart tilrettelagt 

Armadillo er virkelighetens Generation Kill, selv om grensen mellom fiksjon og virkelighet viskes ut i blant. 
Bildene er preget av intens fargekorrigering og filmen krydrer dramatikken med enda mer dramatisk musikk. 

Jeg liker hvordan det ser og høres ut, men samtidig er det med på å gjøre situasjonene litt mindre virkelighetsnære. 
Det blir som på film. 

Samtidig er noen av situasjonene litt for åpenbart tilrettelagt for kamera. 

Tvinges til å tenke 

Men blikket til en såret soldat er ekte. 
Det gjør inntrykk å se hvordan en ung danske reagerer når han blir skutt. 

Det er også tankevekkende å se hvordan soldatene debriefes etter en særdeles ubehagelig skuddveksling, og det virker som helt vanlig dag på jobben. 

Du tvinges til å stille moralske spørsmål om rett og galt i strid. 
Filmen får meg til å tenke at dette er måten man må handle på i en krigssituasjon. 

Skyter med skarpt 

Armadillo har altså blitt en fantastisk dokumentarfilm, og jeg må bare berømme regissør Janus Metz og fotograf Lars Skree for hva de har prestert. 

Det kan ikke være lett å lage dokumentarfilm mens man blir beskutt, men resultatet er skremmende bra. 

Armadillo skyter med skarpt, og treffer! 
