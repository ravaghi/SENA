Tidenes onlinespill!
I dag er «World of WarCraft» endelig lansert i Norge. 
Og gjett hva? 
Dette er tidenes desidert beste onlinespill! 

Mange har nok krysset av 11. februar på kalenderen for lenge siden. 
Dette er omtrent en historisk begivenhet. 

Se video fra spillet! 

Det skulle gå så lenge som ti år før spillutvikleren Blizzard fattet mot nok til å gjøre det velkjente «WarCraft»-universet om til et massivt, nettbasert rollespill. 
Forventningene har vært himmelhøye, og en verden av spillfanatikere har lenge holdt pusten. 

Mange her i Norge ventet sikkert til de ble blå-lilla i trynet, med tanke på at spillet har vært lansert i USA helt siden november. 
Og det med stor suksess: 
Over 600.000 mennesker skal ha registrert seg som spillere «over there». 

Så la meg bare bekrefte noe amerikanske medier lenge har tutet om. 
Dames et messieurs, flickor och killar, ladies and gamermen: 

Det funker så det suser i treverket! 
Dette er spillet vi har ventet på i mange, mange år. 

Utviklerne har med dette gjort det ganske utrolige. 
De har gjort et av tidenes mest anerkjente strategispill om til et enda bedre onlinespill. 

Tro ikke jeg er helt blottet for kritiske sanser, men her er det bare å konstatere at «World of WarCraft» er pur digital kunst. 
Aldri før har et spill blitt lansert som er så fullspekket av kreativt innhold og herlige øyeblikk. 

I utgangspunktet er «World of WarCraft» et ganske typisk rollespill. 
Du har forskjellige fantasiraser å velge mellom, slik som troll og alver, og du kan smette inn i en hvilken som helst rolle, deriblant kriger og trollmann. 
Men ikke gjesp riktig enda. 

I det som sikkert er ren mangel på arroganse, har utviklerne latt være å prøve å revolusjonere. 
I stedet virker det som de har rettet pekefingeren mot spillbransjen, ristet oppgitt på hodet og sagt: 
«Se her, sånn skal det gjøres!» 

For du har sett alt før: 
Helter slåss mot monstre, alle løper rundt i evig jag etter erfaringspoeng, og du snakker pent til prinsesser og slemt til de onde trollene som terroriserer landsbyen. 
Men denne gangen er det bare mye bedre! 

Dette er en eventyrbok som utfolder seg på dataskjermen. 
Pirater, hekser, drager og edle riddere - alle suser avgårde mellom de frodige trærne, over vidstrakte hav i gamle skuter, eller på ryggen til en flyvende kjempeørn. 
Å spille «World of WarCraft» er som å oppleve magien rundt «Ringenes Herre». 

«World of WarCraft» balanserer på en hårfin grense mellom å appellere til elitespillere og nybegynnere - aldri for vanskelig, aldri for lett. 
Det er alltid noe nytt å lære, og spillet er lett tilgjengelig og morsomt helt fra begynnelsen. 
Dette er i seg selv helt unikt for et spill av denne typen. 

Spillets desidert største kvalitet er spillverdenens størrelse og variasjon. 
Du kan rett og slett gå deg bort i et tettvokst dalføre, og rundt hvert eneste hjørne lurer det en ny overraskelse. 
Spillet flommer over av håndlaget innhold, og er virkelig en verden i seg selv. 

Hele tiden finner du en svært subtil humor som ligger og ulmer bak den ellers seriøse fasaden, og Blizzard-disipler vil også finne små, gyldne nøtter som knytter spillet til den massive lærdommmen som omslutter «WarCraft»-universet. 

«World of WarCraft» oser av særpreg, mye på grunn av den helt unike grafikken. 
Det virker som utviklerne har fått en gudommelig åpenbaring: 
Hvorfor skal et eventyrspill se realistisk ut? 

For realistisk er det ikke. 
Dette er en salig blanding av farger og karikerte figurer, en slags virkeliggjøring av både «Transformers» og «Bompibjørnene». 
Det visuelle utrykket er akkurat slik det skal være - langt fra seriøst, men slettes ikke barnslig. 

Og slik som alle Blizzard-spill, har «World of WarCraft» den alltid så mystiske «X-faktoren». 
Det er umulig å si hva det er, men det gjør i hvert fall spillet til noe helt spesielt. 
Det føles bare utrolig godt gjennomført, uten at vi trenger å vite mer om hvorfor. 

Så la det være absolutt ingen tvil: 
Blizzard har med «World of WarCraft» gitt et velfortjent spark i baken til en sjanger som lenge så ut til å stagnere. 
Dette er gralen alle onlinespill i fremtiden vil bli målt etter. 

Så til alle som nå sitter og lager onlinespill: 
Stakkars dere. 
