Letter på det bekmørke sløret
Pirate Love med syrepsykedelisk punkpop. 

ALBUM: 
Den passelig forvirrende gresk-latin-engelske tittelen «Numment lys gymnas», letter noe på det bekmørket sløret som preget den tre år gamle debuten til Oslobandet Pirate Love. 

Riktignok legger førstemøtet med album nummer to - den døsige dronepoplåten «Under The Spell of Demonic Light» - lista et godt stykke unna den mest solbrente gla'poppen i musikkbiblioteket, men en velkommen sprekk i skylaget er likevel godt synlig. 

Pirate Love markerer kvaliteter med en distinkt blanding av krystallisert ekkovokal som danser noe ukoordinert til toner av syrepsykedelisk-punkpop på glasskår fra istykkerslåtte discokuler. 

Selv om forelskelsen til enkeltlåter som «Ghostfix» kjapt kan vise seg å bli langvarig intensiv, uteblir dessverre de dypeste og mest vedvarende sårene på musikksjelen. 
Men for all del, en kort og heftig romanse er absolutt velkommen. 
