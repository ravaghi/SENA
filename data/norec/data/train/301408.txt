De kan fremdeles få triste platebutikkeiere til å smile
Men det lugger likevel litt i Belle & Sebastian-idyllen. 

||| 
ALBUM: 
I filmatiseringen av Nick Hornby-romanen «High Fidelity» har platebutikkeieren Rob (John Cusack) en litt kjip dag. 

Rob har når sant skal sies ganske mange kjipe dager i den filmen - men akkurat den dagen det nå er snakk om, så er det en ekstern faktor som får ham i godt humør igjen: 

Det at kompisen Dick setter på Belle & Sebastians «Seymore Stein» fra «The Boy With the Arab Strap». 

Det er slik i den virkelige verden også. 
Man blir ennå oppriktig glad av å høre nytt materiale fra Belle & Sebastian. 

Slik sett er låter som «I Didn't See It Coming» og «I Want the World to Stop» finfine tilskudd til den skotske poparven. 

Det er likevel et par ting som lugger litt i Belle & Sebastian-idyllen. 

Særlig Stuart Murdochs Norah Jones-duett på «Little Lou, Ugly Jack, Prophet John» er helt feil. 

Ikke at Norah Jones er så voldsomt kjip, men fordi det høres mer ut som en Norah Jones-låt enn en Belle and Sebastian-låt. 

Selv om man da ikke er helt enig i Jack Blacks Belle & Sebastian-suger-ræv-brannfakkel i «High Fidelity», er det ikke til å komme unna at «Write About Love» fremdeles er en liten nedtur fra det ypperlige forrigealbumet «The Life Pursuit». 
