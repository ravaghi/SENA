Savoy:Holder oss på avstand 

Fine sanger, men ordene blir bare ord. 

Savoy: 
"See the beauty in your drab hometown" (Drabant) 

Det er gått 13 år siden forrige plate, og den gang var interessen for dem kjølnet. 
Ikke noe ideelt utgangspunkt for et comeback, men det viser seg at pausen har gjort Savoy godt. 

Ekteparet stokker rundt på navnene og ender på Pål Waaktaar Savoy og Lauren Savoy i plateomslaget. 
Ikke Paul eller bindestrek for Pål eller noe Waaktaar i midten for Lauren. 

Ifølge Wikipedia heter Pål egentlig Pål Waaktaar Gamst, og både Våktår og Wåktår er gamle navn i Norge. 
Her finnes det med andre ord mange muligheter for 56-åringen fra Tonsenhagen. 
Det var andre av oss som også tilbrakte sine første år i skyggen av blokkene der på starten av 60-tallet. 
Uten sammenligning forøvrig. 

Pål flyttet til Manglerud og traff Magne Furuholmen på barneskolen. 
De begynte å spille sammen og dannet Bridges med Viggo Bondi og Øystein Jevanord. 
Sistnevnte gikk siden videre til Delillos, mens Pål og Magne fikk med seg en som het Morten og dannet A-ha. 
Etter 1985 visste verden hvem de var. 

Trioen har lagt opp et par ganger, men lar seg ikke stoppe av avskjedskonserter. 
I en av A-ha-pausene dannet Pål et band sammen med kona Lauren. 
Siden hun het Savoy til etternavn og Pål hadde adoptert det (hva er galt med Gamst, lurer sikkert Årets vadsøværing i 2005 på), ble dette bandnavnet. 
Chocolate Overdose-trommis Frode Unneland sluttet seg til. 
Fem plater kom ut, men etter 2004 har det vært stille. 
A-ha og en sønn har vel krevd sitt. 

Det tar dem en stund å varme opp, og jeg kan styre meg for den kalde synthåpningen i "Night watch". 
Sangen hører hjemme på 80-tallet med Morten Harket som vokalist, og for Savoy handler det kanskje om å vise hvor en av dem kommer fra. 
Eksperimenteringen mot slutten av sangen gjør det ikke noe bedre. 

"A month of Sundays" er sprekere, og Magnetic Fields-følelsen gjør at jeg begynner å lytte. 
"Falls park" er en søt sang om et vemodig minne, men det er først med gitarskurringen i "Manmade lake" at det løsner. 
Pål synger bra, melodien er fin og instrumenteringen er flott. 

Lauren overtar føringen i "Bump", der teksten i sin helhet lyder slik: 

Say it's true 

Say that 
I fall for you 

Say that 
we make it thru 

This evening 

På "January thaw" synger ekteparet fint sammen, med tittelbudskapet om å se skjønnheten i din egen, kjedelige hjemby. 
Det er ikke noe alternativ å flytte til Los Angeles, forteller de. 
Så da vet vi det. 

"Shy teens suffering silently" kan relateres til Påls menneskesky natur og er ellers en fin sang. 

"We're the same way" forteller oss at inside myself that's where I am, that's where I need to be. 

Det høres ut som samme tema, uten at det utdypes. 
Jeg liker uansett setningen sorry Sundays with another week to go. 
Dessuten synger Pål flott. 
Noen har lyttet til Bowie. 

Han mangler derimot crooner-stemmen som kunne fått oss til å tro at teksten på "Sunlit byways" var dyp og viktig. 
Nå ender det med en søt sang om å elske hverandre. 
Greit nok, men ingen Morrissey. 
Hans gamle framføring av "Girlfriend in a coma" med The Smiths er ytterst gripende uten at teksten er noen kandidat til Nobel-prisen, mens Påls sang om at kona blir borte en uke i «(My) Weathervane» føles ikke som noe annet enn akkurat det. 

Beste spor: 
"Manmade lake", "January thaw", "Shy teens suffering silently". 
