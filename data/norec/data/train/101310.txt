Låtanmeldelse:Lorde - «Yellow Flicker Beat» 

Nærmer seg voksenlivet nå, på alle måter. 

«Yellow Flicker Beat» 

Ella Marija Lani Yelich-O'Connor 
- Lorde - fyller 18 år i november, men kan likevel se tilbake på et hektisk år som verdens heteste plateartist. 

Det stopper neppe med hennes første låt etter «Pure Heroine»s verdensherredømme. 
«Yellow Flicker Beat» er nøkternt sett bedre enn alle låtene fra debutplaten, selv gjennombruddssingelen «Royals». 

«Yellow Flicker Beat» er selve låten som skal selge den nye «The Hunger Games»-filmen, «The Hunger Games: Mockingjay - Part 1». 
Lorde har med andre ord vokst opp litt på dette området også; fra å ha et kritisk ståsted til dagens mainstream pop-kultur, lar hun seg nå frivillig omfavne av den samme kulturen. 

Men hun gjør det på en besnærende måte, det skal hun ha. 
«I'm a princess cut from marble, smoother than a storm», hvisker Lorde innledningsvis (eller er det «Hunger Games»-heltinnen Katniss Everdeen selv?) med den røykfylte, slepende og nesten nonsjalante stemmen som vi så godt kjenner igjen fra «Pure Heroine». 

Så kan man kanskje la seg irritere over tidvis manglende kraft i Lordes stemme, og at den truer med å forsvinne i det rike lydbildet her, men viktigere er det at stemmen har så sterk karakter i motsetning til svært mange av hennes samtidige rivaler og rivalinner på hitlistene. 

Allerede ved overgangen mellom vers og refreng aner vi nok en voksnere valør i Lordes uttrykk. 
Den er det produsent Paul Epworth som har gitt henne. 
Epworth er ingen smågutt i utgangspunktet, men er nok mest kjent som medforfatter og produsent av Adeles «Rolling In The Deep», samt hennes James Bond-låt «Skyfall». 

Produsentvalget er klokt. 
Epworth har vært smart nok til å ta vare på det synth-tunge lydbildet til Joel Little fra Lordes debut, men hele låtstrukturen er så mye mer utviklet. 
Der låtene på «Pure Heroine» ofte manglet det store løftet i den nevnte overgangen mellom vers og refreng, pøser Paul Epworth på med de virkemidlene han har for å skape et kommersielt, catchy hook som kan være med å krangle om nye førsteplasser verden over. 

Akkurat dét lykkes han godt i. 
Og slik blir Lorde allerede nå så veldig mye mer enn et «one hit wonder». 
