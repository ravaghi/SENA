Nesten ekte tivoli
Skap ditt eget lille lekeland i tredje kapittel av «Rollercoaster Tycoon»-serien. 

«Rollercoaster Tycoon 3» er siste ledd i en serie som startet i 1999. 
Det er verdt å merke seg at det er ikke Chris Sawyer, mannen bak de to tidligere spillene, som står bak siste utgave. 

Frontier Development, som står bak det kritikerroste PS2-spillet «Dogs Life», har tatt ballen videre. 
Dermed skulle «Rollercoaster Tycoon 3» være i trygge hender. 

Ikke helt, men det kommer vi til senere. 

Den store nyheten er overgangen til 3D, en overgang som kler dette spillet meget godt. 
Miljøene er spekket med små detaljer og animasjoner, som gir en levende og spennende park. 
Muligheten til å skifte fra fugleperspektiv til bakkeperspektiv gir en følelse av tilstedeværelse. 

«Rollercoaster Tycoon 3» går i velkjent tycoon-stil ut på å skape din egen fornøyelsespark. 
De selvkomponerte parkene kan krydres med et stort antall ferdige attraksjoner som karuseller, flygende tepper, radiobiler (min favoritt) og mye mer. 

Du kan skape dine egne gjester som kommer og besøker parken din. 
I tillegg må du holde styr på økonomien - lønninger til ansatte, billett-, pølse og ballongpriser må til stadighet justeres. 
Det er med andre ord nok av detaljer å holde styr på, men blir det økonomiske aspektet for mye kan du spille i sandkassemodus med ubegrensede midler til rådighet. 

Det som virkelig er kult er at du kan skape dine egne fartsfylte berg-og-dal baner. 
Doble looper, korketrekkere og vanvittige utforkjøringer. 
Når du er ferdig kan du selv ta turen i din selvkomponerte halsbrekkende, magevrengende bane. 
Med en svært autentisk lyd kan noen av turene gi en stemning som minner om kribling i magen. 
Slettes ikke så galt. 

Men så var det det å lage disse banene da, dessverre er det litt vel vanskelig å designe dem. 
Altfor ofte må du gå tilbake og rette på konstruksjonen på grunn av egne konstruksjonsfeil. 
Et tungvindt brukergrensesnitt er ikke akkurat med på å gjøre det til en enkel oppgave, oftere kan det være lettere å starte på nytt igjen. 

I tillegg er det lett å bli mett på spillet, selv om man i passe doser får mye glede av å leke med forskjellige parker. 

Det er synd at spillopplevelsen trekkes ned av tungrodde grensesnitt, og det gjør ikke saken noe bedre at det eksisterer mindre bugs også. 
En noe rask utgivelse for å rekke jule salget kanskje? 

PS! 
Det har allerede kommet patch til spillet, som fjerner noen av bug'ene. 
Den kan lastes ned her. 
