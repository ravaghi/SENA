Frykt og avsky
At «Scary Movie 5» eksisterer er et bevis på at verden er skumlere enn du tror. 

FILM: 
Når Snoop 
Dogg er den beste skuespilleren i filmen din, har du et problem. 
«Hjernen» bak «komedien» «Scary Movie 5» har opptil flere. 
Ett av dem er at skrekkfilmsjangeren, som på mange måter selv er sin egen karikatur, bare har en håndfull konvensjoner å parodiere - og at disse allerede har blitt parodiert så brutalt og lenge av de fire første «Scary Movie»-filmene at de ligger blødende i et hjørne og gisper etter luft. 

Do-humor 

Dermed må femte kapittel lete etter andre inspirasjonskilder, og her er det «Inception» og «Black Swan» som får unngjelde. 
Sammen med fire skrekkfilmer av året, «Mama», «Paranormal Activity 4», «Dark Skies» og «Sinister», blir de tre år gamle thrillerne kjørt gjennom «Scary Movie»-kverna og kommer ut som en slimete farse. 
Poenget med hele prosjektet er øyensynlig å påpeke at mennesker har kropper og at de med jevne og, her, hyppige mellomrom lager lyder og utskiller væske. 
Familien i hovedrollen har en tykk, meksikansk hushjelp, og manusforfatterne er overbevist om at det er stor moro å la henne 1) gå rundt i bikinien til den sylfideslanke arbeidsgiveren og 2) gå på do. 
Andre grep er å vise eller antyde sex mellom enhver tenkelig kombinasjon av mennesker og husholdningsgjenstander. 

Sheen og Lohan 

Et av sexmøtene skjer i åpningsscenen, mellom Charlie Sheen og Lindsay Lohan, som stadig kolliderer i hverandres promillemålere og fotlenker og puteprater om hvilke dommere i Los Angeles som er best og verst å komme ut for. 
Ideen er ganske god, men det lyser av den mekaniske fremføringen at det er behov for mer lommepenger vel så mye som lekelyst og selvironi som har fått de to til å tre inn på rollelisten. 

Produksjonsdesignet er grusomt og klippingen er gjort med hagesaks. 
Det eneste som får «Scary Movie 5» til å leve opp til tittelen, er tanken på at makkverket kostet tyve millioner dollar å lage - og åpnet som nummer 2 i USA. 
Det betyr en pen fortjeneste til folka som fant ut at det var deres store oppgave å vise verden at en schäferhund kan ha sex med en støvsuger. 
Og det er faktisk til å få mareritt av. 
