Vittig/vulgært bryllupskaos
Denne øvelsen, et stort bryllup hvor en mengde vidt forskjellige mennesker møtes og hvor alle bestreber seg inntil vanvidd for å vise hvor lykkelige og vellykkede alle sammen er, er blitt utført i Hollywood tidligere. 
Vi griper i bunken og nevner regissøren Robert Altman og vi nevner komikerne Walter Matthau og Steve Martin. 

Her er den store fortielsen at brudgommens foreldre er skilt, men skal og må i bryllupet late som om de er gift. 
Årsaken kan du se på kino, min venn. 

(Anmeldelsen fortsetter under bildet) 

Ellers? 
Vi har en katolsk prest som går på AA-møter sammen med brudgommens far. 
Vi har en søster som har innbilt seg at hun ikke kan få barn og plutselig er gravid. 
Vi har vulgær sex og vi har sentimentale stunder av det seigeste slaget. 
Man spyr og man faller i vannet. 

Regien er lett på foten og flere storstjerner er på rollelisten. 
Det småputrer morsomt og lett stressende i vei, men den store, forløsende komikken kommer aldri. 
Aldri. 

Og aldri har vel karakteristikken "Lett underholdende" vært mer og på alle måter berettiget enn her. 
