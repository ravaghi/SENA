Spillanmeldelse:«Hydro Thunder Hurricane» 

«Hydro Thunder Hurricane» går fort; fort å lære, fort å like, og fort å glemme. 

«Summer of Arcade»-konseptet til Microsoft har nesten blitt er reell høytid for oss som er glade i spill. 
Den lille interaktive festivalen har gitt oss titler som «Braid»,«Trials» og «Shadow Complex» tidligere, og årets begivenhet begynte med det fabelaktige «Limbo». 

Andre spill ut heter «Hydro Thunder Hurricane», et elleve år gammelt arkadekonsept som nå gjenopplives i Xbox Live Arcade. 
Det er snakk om overdrevet båtracing i F-Zero/Wipeout-stil, på fantasifulle baner fulle av snarveier og hemmeligheter. 

Og arkadearven er vel bevart. 
Fra spillet starter med et overenergisk «Hydrooo Thunderrr ... HHHHUUURRRICAAAAANEEE»-rop og cheesy musikk, til selve spillsystemet. 
Kontrollen er enkel og fysikken er lett, og belønningene lar ikke vente på seg. 

Banene er ikke særlig lekre rent designmessig, med generiske sjømonstre og dårlige teksturer. 
Men de er morsomme å spille, og har faktisk en viss personlighet, alle sammen. 
Fra breie elveleier med stupbratte fossefall, til smale kanaler i Seoul, til det bitre nordiske klimaet i Asgard. 

Men hele opplevelsen er litt forglemmelig. 
Det er underholdende nok, men jeg har litt på følelsen av at jeg kun sitter og spiller fordi noen tar tida på meg, og sammenligner med andre på vennelisten. 

Online-modusen «Rubber Ducky» er imidlertid et lys av lykke i et ellers middelmådig racingspill. 
Her skal to lag konkurrere om å få sin gummiand over målstreken først, og det er både intenst spennende og hysterisk morsomt. 

Men «Summer of Arcade» er langt fra over, og med både «Castlevania» og «Lara Croft and the Guardian of Light» å se frem til, er det helt greit å hoppe over «Hydro Thunder Hurricane». 

PS: 
«Hydro Thunder Hurricane» kan kun lastes ned via Xbox Live Arcade, og koster 1200 Microsoft-poeng (rundt 100 kroner). 
