El Caco - «Hatred, Love & Diagrams»
Fremdeles formidable. 

Nøyaktig to år etter mesterverket «Heat» virker det som om Lillestrøm-trioen i El Caco går enda et særs interessant år i møte - de er jo også nominert til det store Statoilstipendet som snart deles ut. 
For en bedre miks av melodisk stoner-rock og tjukke metalriff får du knapt her hjemme i dag. 
«Heat» inneholdt nok sterkere enkeltlåter. 
Oppfølgeren tar et skritt vekk fra det Tool-progressive og bruker de mer atmosfæriske partiene til å dyrke selve melodien («She Said»), der også de inntil bristepunktet mørke tekstene kommer bedre frem enn før. 
Samtidig er den blytunge grooven, Øyvind Osas desperate stemme og de breiale riffene intakte. 
Mesterklasse - igjen! 
BESTE LÅT: 
«Skeleton» STEIN ØSTBØ 
