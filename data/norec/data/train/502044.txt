Går rett inn i mørket «Dark Room» avdekket
I «Den døende detektiven» løser politietterforsker Lars Martin Johansson sin siste sak. 
Rolf Lassgård er uhyre god i rollen. 

En scene brenner seg fast. 
En gammel og syk politimann sitter på et sykehjem, røyksugen, nesten uten pust. 
Han beretter i detalj om den bestialske voldtekten og drapet på ni år gamle Yasmin, mer enn 30 år tilbake i tid, men virker mer opptatt av sin glimrende hukommelse enn av grusomhetene han forteller om. 

Scenen er forstyrrende fordi den så presist rapporterer fakta i en type overgrep vi vegrer oss for å ta innover oss. 
Samtidig demonstrerer den det problematiske i å gjøre grove overgrep mot barn (og kvinner) til underholdning. 
Det er, eller bør, være dypt ubehagelig å få denne typen forbrytelser utpenslet, men vi er så vant til det at mange av oss knapt reagerer. 

I dette tilfellet synes serieskaperne å være oppmerksom på dilemmaet. 
Den eldre mannens ufølsomhet balanseres av reaksjonen til den yngre mannen Max, som sitter og lytter. 
Ansiktsuttrykket hans kan leses som et speilbilde på det som bør være seerens reaksjon. 

Max jobber som høyre hånd for politietterforsker Lars Martin Johansson. 
Den nå pensjonerte sjefen for Rikskriminalen har nettopp overlevd en blodpropp i hjernen, men er delvis lammet på høyre side. 
Det er sykehuslegen hans (Amanda Ooms) som gjør ham oppmerksom på den uløste og henlagte Yasmin-saken, og ber ham ta tak i den. 
Hvor plausibelt dette er, kan diskuteres, gitt at mannen fortsatt er livstruende syk. 
Har hun personlige motiver for å tipse Johansson om saken, eller tenker hun bare at det er bedre for den meritterte etterforskeren å ha noe å sysle med, fremfor å sitte uvirksom? 

Johansson nøyer seg ikke med å sysle. 
Han går «all in». 
Ferierende eks-kollega Eriksson (Helena Af Sandeberg) hentes inn, hun har likevel ikke annet å gjøre i påvente av kjærestens ferie. 
De får alle saksdokumenter i hende i Johanssons Stockholms-leilighet – forbausende lett, spør du meg, men la gå. 
Som seg hør og bør nøster de seg frem til andre spor enn politiet gjorde i 1986, da drapet på Yasmin havnet i skyggen av Palme-drapet. 
Skjønt forbausende er det ikke, særlig ikke for dem som har lest Leif GW Perssons bøker, som serien bygger på. 
Både i og utenfor politiet er Johansson kjent som «mannen som kan se rundt hjørner». 

Som litterær metode gir det forfatteren mulighet til å finne ideer og ledetråder litt i løse luften, selv om de her er logisk og realistisk forankret. 
I dette tilfellet gir det også serieskaperne en vakker mulighet til å visualisere og levendegjøre Yasmin for oss. 

I sin grunnpilar er «Den døende detektiven» en ganske tradisjonell krim der en gjerningsperson avsløres før siste rulletekst. 
Det som skiller den fra hopen er persongalleriet, med Rolf Lassgårds Johansson som sentrum. 
Sure gamle gubber er Lassgårds glansnummer, og her får han briljere, særlig i samspill med hjemmesykepleieren Matilda (Angelika Prick), som stadig tilbyr den sprit og kalori-sugne mannen smoothies. 
Det tilfører historien en lun, fin humor som gir balanse i historien, slik Lassgårds evne til også å utstråle varme balanser Johanssons sardoniske stil. 

At helten er en overvektig, trassig fyr i siste fase av livet er elskelig i seg selv. 
I tillegg er dette en serie som favoriserer ro, relasjoner og emosjoner mer enn action. 
Det alene gjør den severdig, i hvert fall for dem som ikke er like sugne på adrenalin som Johansson er på whisky og pølser med surkål og fransk sennep. 
