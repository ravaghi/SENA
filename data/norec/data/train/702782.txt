Haiveisommer
Med juni starter blod-sesongen på kino. 

«The hitcher» høver godt, for den er en slags haiveisommer. 
Nyinnspillingen av kult-klassikeren «Haikeren» er en thriller med høy pumpekraft. 
Atskillige kjøretøy turner friskt nedover den hetedirrende asfaltflata, og handlingen forløper med forbilledlig bruk av nerveslitende uflaks. 
Til og med nyfrelste sesong-syklister vil føle seg oktaniserte av uforutsette, om enn forutsigbare reisesjokk. 
Sjøl om man egentlig kan navigere med billige gps-er i filmer som dette, overrasker framdriften ved pøsete, direkte innspøyting. 
I «The hitcher» er det Sean Bean som spiller Den Store Hvite Veihaien. 
Et ungt par på vårferie tar ved et uhell opp Mr. Bean på regntung bensinstasjon der ute i ødemarka hvor verken mobiltelefoner eller hjerneceller har full dekning. 
Han har med eget bestikk i bilen, og de klarer først å sparke ham som haiker. 
Men psykopater sitter fastere enn flått, og etter hvert blir de to unge både forfulgt av en gal morder og utrykningsstyrken til en cowboy-purk i hvit hatt. 

Amatørbokseren Sophia Bush fra «John Tucker must die» og tv-serien «One tree hill» har den blikkstive hovedrollen. 
I et dongeriskjørt som er litt mindre enn allergiker-lommetørkle jages hun som musa Jerry rundt av den fæle tomkatten Sean, inntil hun møter sin skjebne. 
Zachary Knighton fra «Life on a stick» er også bra på en slags hippieharry retromåte. 
Og Bean spiller reflektert og nifst. 
Noe av grapset er ikke for normale mennesker. 
Men det gjelder også resten av sommeren. 
