Lattervekkende danske vulgariteter
Med «Klovn – the movie» kan man konstatere to ting: 
Dansk kultur tåler mer frivolitet enn den norske. 
Og – selv den mest vulgære klovn har en viss evne til læring. 
Det siste gjør filmen til noe mer enn et kjede med grove sketsjer. 

Første lærdom: 
Visst har Harald Eia blottet skrukken (behørig sladdet) og baken sin på norsk tv noen ganger. 
Men det er uskyldig målt mot den seksualiserte handling og dialog i herværende danske film. 
Sexskildringene er iallfall én gang så eksplisitte og pinlige at du får lyst til å se vekk. 

Nå har jeg ikke fulgt tv-serien der to av Danmarks mest kjente standupkomikere – Frank Hvam og Casper Christensen – spiller seg selv som henholdsvis dum tåpe og selvsikker klovn. 
Etter sigende skjer det stadig i episodene at Iben Hjejle (samboer med Christensen både foran og bak kamera) slår til Casper fordi han har oppført seg ytterst svikefullt. 

For meg ble det et høydepunkt da Iben dæljer til kjæresten med en krukke som straff for hans tåpelige oppførsel. 
Det er som all kvinnelig vrede over mannlig idioti slynges ut i et neseknusende slag. 
Vidunderlig. 

Funker filmen for en som møter figurene for første gang? 

Svaret er ja (skjønt neppe for sarte sjeler som ikke tåler vulgariteter). 
Frank Hvam (40) og Casper Christensen (42) som har skrevet manuset, har skapt en enhetlig story som byr på en viss utvikling. 

De tyr til reisen som smart fortellergrep. 
Frank og Casper drar på kanotur sammen – men med høyst ulikt siktemål. 
Førstnevnte kommanderes av sin Mia (Mia Lyhne) til å være barnevakt for en 12 år gammel nevø. 
Motvillig vil Frank bruke turen til å se om han egner seg som far til det lille barnet som vokser i Mias mage. 

Men Casper døper straks turen om til Tour de fitte, noe han virkeliggjør på pinligste vis og drar Frank inn i. 
Spillet er ellevilt, ironien bitende, tempoet brukbart, men ikke alle påfunn er like spennende. 

Andre lærdom: 
Handlingen latterliggjør umodne 40+ menn som styres av en dings mellom beina. 
Men det skjer også litt mer, iallfall i Frank, som oppdager at han er brukandes som far, ja, han greier å hjelpe nevøen til å tre inn i puberteten. 
Du verden. 

Slik blir dette en smule mer enn en film der vi kan gapskratte over dumme mannfolk som ufortjent tas til nåde igjen av sine kvinner. 

Så skynder regissør Mikkel Nørgaard seg å avsløre nye frivoliteter, livredd for at det hele skal ende for feminint hyggelig og snilt. 
Jaja. 
