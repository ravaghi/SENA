Det store spørsmålet er om du er villig til å betale så mye
For iPhone X er rett og slett en voldsomt god telefon. 

– Klarer du å stå over en runde, er dette denne runden. 

Det var siste setning i testen av iPhone 7 i fjor høst. 
Telefonen fremstod som en lite oppgradert utgave av iPhone 6s, der raskere maskinvare og vanntetthet hadde gått på bekostning av lydutgangen. 
Dessuten ble vi ikke veldig imponerte over kameraet, som i noen situasjoner presterte svakere enn det hos forgjengeren. 

Vel – hvis du fulgte rådet vårt og stod over forrige runde, sparte du i hvert fall godt med penger til å kunne klinke til i år. 
iPhone X har en startpris på 10.990 kroner og er dermed den dyreste telefonen på det norske markedet. 

Men så er den også knakende god. 

Endelig tynne skjermkanter 

Apple kommer uvanlig seint til bordet hva gjelder skjermen, som nå har blitt mer avlang og fått svært tynne rammer rundt seg, slik vi har sett blant annet fra Samsung, LG, Huawei og Xiaomi det siste året. 
I motsetning til tidligere iPhone-modeller, som lenge har hatt store flater både over og under. 

Mer spesifikt har Apple valgt å gå for et 19,5:9-aspekt på skjermen i iPhone X, med oppløsning på 1125x2436 piksler. 
Størrelsen er 5,8 tommer og pikseltettheten derfor 458 punkter per tomme, altså mer enn skarpt nok. 

Denne gangen er skjermen OLED-basert (laget av Samsung), og ikke LCD-basert, slik det har vært på samtlige av Apples modeller tidligere. 
Det betyr blant annet et forbedret sortnivå og større kontraster, og Apple har vært svært møysommelige med å kalibrere fargene slik at de fremstår svært korrekt. 

Nettstedet DisplayMate kaller skjermen den mest fargenøyaktige skjermen de noen gang har testet – ikke bare blant mobiltelefoner, men også blant TV-er og monitorer. 
I tillegg har iPhone X den mest lyssterke mobilskjermen og blant de aller laveste refleksjonene, som gjør at den også er meget godt synlig også i sollys. 

Side om side på kontoret med en Huawei Mate 10 Pro (også med OLED-skjerm) må vi innrømme at forskjellene er veldig små, så iPhone X-skjermen oppleves ikke som hestehoder foran konkurransen, bare så det er poengtert, men pent er det definitivt. 

Apple lar deg også aktivere True Tone-funksjonen, som endrer hvitbalanse basert på lyset fra omgivelsene; typisk til litt varmere farger når du bruker telefonen innendørs. 
Denne finner du for øvrig også på årets iPhone 8-modeller. 

Leppe, busslomme eller hva du vil kalle den 

Du har sett det på bildene og lest om det rundtom – for å få skjermen til å gå såpass ut i kantene, har Apple valgt å nedfelle et felt på toppen som huser frontkameraet og en rekke andre innretninger, populært kalt «busslomma», «leppa» og sikkert hundre andre ting. 

Mange har stilt seg kritiske til denne løsningen, og ja – den kan være litt i veien om du ser et bilde på hele skjermen eller surfer på tvers, men dette synes for oss å være et litt oppkonstruert problem. 
Ser du en YouTube-film eller en TV-serie i Netflix er uansett ikke innholdet bredt nok til at leppa kommer til syne. 

Men – en ting som faktisk er en ulempe med denne leppa, er at det blir mindre plass på statuslinja i toppen. 
I formiddag hadde jeg to tapte anrop på telefonen fordi jeg hadde glemt å skru av ikke forstyrr-modusen fra natta i forveien – den lille månen som indikerer at denne funksjonen er aktiv har det nemlig ikke blitt plass til på toppen. 
Det samme gjelder batteriprosenten og symbolet som viser at telefonen er koblet til en Bluetooth-enhet. 

Riktignok erstattes området øverst til høyre med en hodetelefon i det du kobler til, men den er ikke der vedvarende. 
Vil du sjekke, må du trekke fingeren ned fra øverste høyre hjørne for å få opp kommandosenteret – der får du alle detaljene på toppen slik du er vant med fra tidligere modeller, inkludert batteristatus på Bluetooth-enheten og den slags. 

Hjemknappen er borte 

Om Apple bare hadde nøyd seg med et frontkamera, kunne leppa ha vært mindre, men det bor svært mye teknologi i på innsiden av det sorte feltet. 
Der finner du blant annet en infrarød projektor som sender ut 30.000 punkter med lys du ikke kan se, og et infrarødt kamera som leser dem av når de treffer ansiktet ditt. 

Borte er nemlig hjemknappen og Touch ID, til fordel for Face ID, som bruker ansiktet ditt til opplåsning av telefonen. 
Vi skrev mer om dette i førsteinntrykk-saken før helga og konklusjonen etter en drøy uke med telefonen er fortsatt at vi er ganske imponerte av hvor effektivt den fungerer. 

Vi kan holde telefonen slik vi pleier (gjerne i hoftehøyde), og opplåsningen skjer omtrent parallellt med at du løfter telefonen og skyver skjermbildet oppover, der vi sjelden trenger å vente mer enn et par-tre tideler ekstra. 

Perfekt er den ikke – spesielt har vi opplevd at den sliter litt i motlyssituasjoner, for eksempel med ryggen vendt mot sola, eller opp mot et sterkt lysrør på t-banen. 
Som regel løser det seg med en liten justering av vinkelen, men en sjelden gang har vi måttet bruke den sekssifrede opplåsningskoden i stedet. 
Det hender man må gjøre det med Touch ID også, særlig om man er fuktig på fingrene, og vi synes at Apple i høy grad har klart å bytte ut fingeravtrykksleseren med et nesten fullgodt alternativ. 

Briller, solbriller og skjerf har heller ikke vært noe problem. 

…men hva om du sover? 

– 
Dette må jo være et drømmescenario for kriminelle hvis man sovner på toget, fikk vi i en e-post forleden. 
Og ja – det kunne ha vært det, hvis det bare var å fiske telefonen fra en sovende person og skanne ansiktet hans for full tilgang. 

Men som med så mye annet – dette har Apple tenkt på. 
I Face ID-innstillingene kan du velge om du vil kreve oppmerksomhet for å låse opp, og vi har testet på kontoret der jeg har «sovet», og der kolleger har prøvd å låse opp telefonen ved å holde den foran ansiktet mitt, men uten hell. 

Løsningen fra Apple gir også flere fordeler. 
Blant annet vil ikke skjermen mørkne om du leser en lang tekst, siden Face ID følger med på om du fortsatt titter. 
Ikke at dette er nytt – Samsung hadde en lignende funksjon allerede på Galaxy S4 der de brukte frontkameraet. 

En annen fordel er at det vanlige frontkameraet og det infrarøde frontkamereat kan jobbe sammen for å lage selfie-bilder med uskarp bakgrunn. 
Som vanlig titter vi mer på kamerakvaliteten senere. 

Og – Apple har tilgjengeliggjort et API (programmeringsgrensesnitt) for denne løsningen til tredjeparter, slik at vi nok kommer til å se mye moro med frontkameraet fremover. 
Apple har allerede startet ballet med animoji-figurer hvis ansiktsmimikk følger ansiktet ditt, samt appen Clips, som isolerer hodet ditt og putter det i en virtuell verden. 

Dobbelt glass og trådløs lading 

Etter noen år med aluminiumsbakside, introduserte Apple igjen glass på baksiden av årets nye iPhone-modeller, men denne gangen med en åpenbar hensikt: trådløs lading. 

For det får du ikke til gjennom en metallbakside, og nettopp derfor må baksiden være av plast eller glass for at telefonen skal kunne lades trådløst. 
Gledelig er det å se at Apple har valgt å følge den utbredte Qi-standarden (/tsji:/) på dette punktet. 

Vi har ikke gjort noe stort poeng av det i tidligere tester, og vi gjør det heller ikke nå. 
Trådløs lading er i våre øyne en kjekk ekstrafunksjon om du er på kafeer som har slike ladesoner, har en slik ladematte i bilen, har montert en IKEA-løsning på nattbordet eller har en monitor der foten støtter trådløs lading. 

Og grunnen – det går ganske tregt sammenlignet med tradisjonell lading. 
Til testen fikk vi låne med en trådløs lader fra Mophie (Apple kommer med sin AirPower-matte i 2018), og etter en halvtime hadde batteriprosenten steget fra 21 til 36; altså et halvt prosentpoeng i minuttet, eller da med drøye 3 watts effekt om vi har regnet riktig. 

Muligens kunne det ha gått litt raskere om den lå perfekt på platen – det er ikke så store avvik som skal til før slik lading går saktere, og oppgitt makseffekt er inntil 5 watt, som økes til 7,5 watt i iOS 11.2 når den oppdateringen kommer. 

Men laderen som følger med er fortsatt den trauste varianten på 5 watt, selv om telefonen lader raskere om du bruker iPad-laderen (10/12W), eller en Macbook-lader og overgangskabel fra USB-C til Lightning. 

Vi kom oss for eksempel fra 25 til 59 prosent på 35 minutter med iPad-laderen, altså med ganske nøyaktig dobbel ladeeffekt. 

På markedets dyreste telefon, Apple, bør vi kunne forvente en lader i esken som utnytter potensialet der. 

Annerledes navigering 

Uten Touch ID-knappen i bunnen, må du lære deg noen nye triks om du går til anskaffelse av en iPhone X. 

Nevnt er at du låser opp telefonen ved å sveipe opp fra bunnen (kombinert med Face ID), og du sveiper også opp fra bunnen for å gå tilbake til hjemskjermen når du er inne i en app. 
For fullskjerm-apper (typisk spill, filmstrømming og lignende), må du sveipe to ganger; først en gang for å tenne linja som alltid er til stede i bunnen av skjermbildet. 

Der man tidligere dobbelttrykket på hjemknappen for å få opp oversikten over kjørende apper, sveiper du opp fra bunnen og lar fingeren hvile midt på skjermen. 
Herfra kan du ikke lenger bare sveipe appene ut av bildet om du vil avslutte dem – da må du først holde fingeren nede på appen. 
Akkurat dette steget virker litt unødvendig i våre øyne. 

Det mest elegante med den nye løsningen, er uten tvil muligheten til å sveipe langs bunnen av skjermen for å hoppe mellom apper; tilsvarende fire fingre over skjermen på iPad. 
Det fungerer brillefint for å hoppe frem og tilbake mellom musikkspilleren og nettleseren eller tilsvarende. 
En ulempe er imidlertid at enkelte apper kun kjører i landskapsmodus, der du får denne funksjonen på langsiden av skjermen, mens appen du hopper til kan ha den i bunnen slik ta du ikke bare kan sveipe deg videre uten å bytte kant. 

Et sveip opp fra bunnen på øvrige modeller henter frem kommandosenteret, og det er altså blitt flyttet på iPhone X, slik at du må trekke fingeren ned fra øverste høyre hjørne. 
«Reachability»-funksjonen, som bringer skjermbildet ned en halv lengde, kan du få til ved å sveipe nedover helt i nederste skjermkant. 
Det siste er definitivt funksjonen vi synes er vanskeligst med det nye grensesnittet – alt annet sitter i fingrene på kort tid, men akkurat denne hender det ofte at vi må prøve oss to-tre ganger på. 

Og det føles unektelig elegant når man sveiper og holder på, der alt glir så flytende på skjermen med pene animasjoner og den slags. 

Voldsomt kraftig maskinvare 

Flytende animasjoner er bare forbokstaven når det kommer til ytelse på årets nye iPhone-modeller, for i år har Apple pakket voldsomt mye maskinkraft på innsiden. 

På ren prosessorytelse målt med Geekbench scorer A11 Bionic-prosessoren faktisk høyere (10.450 poeng) enn årets 13-tommers Macbook Pro med Core i5-prosessor, og det sier sitt. 
iPhone X (og 8-modellene) har fått et forsprang på konkurrentene på ytelsesfronten, og alt oppleves hurtig uansett om man surfer på nett eller spiller de nyeste spillene. 

Den økte ytelsen har blant annet muliggjort videoopptak i 4K-oppløsning med 60 bilder i sekundet, slow motion-filmer med 240 bilder i sekundet kan nå filmes i full HD-oppløsning og ytelsen er også imponerende god når du bruker AR-apper (utvidet virkelighet), der 3D-objekter settes på bildet fra kameraet. 
Når det gjelder akkurat disse AR-appene kan vi styre vår begeistring hva presisjon angår, men ytelsen er det lite å si på. 

Batteriet på iPhone X er på 2716 mAh (10.35 Wh) og har vist seg å være ganske utholdende. 
I helgen klarte vi å strekke det fra lørdag morgen til søndag kveld med relativt normal/moderat bruk; altså med rundt halvannen skjermtid daglig bestående av nettsurfing, sosiale medier, fotografering, litt YouTube og den slags. 

Enda litt bedre kamera enn på 8 Plus 

Vi likte godt iPhone 8 Plus da vi testet den tidligere i høst, og særlig synes vi kameraløsningen på baksiden var en godbit. 
Med to ulike brennvidder kan du zoome i bildet, og Apples portrettfunksjon er tidvis ganske imponerende, der bakgrunnen gjøres kunstig uskarp som om den var tatt med et systemkamera. 

To ting gjør at kameraet i iPhone X er enda bedre enn i 8 Plus. 
Det første er at du som nevnt har to kameraer i fronten, som gjør at du kan bruke portrettmodusen på selfie-bilder, selv om vi akkurat her litt for ofte opplever at det ikke blir uskarp bakgrunn på bildet. 

Det andre er at kameraet med lengst brennvidde på baksiden har blitt mer lyssterkt (f/2,4 vs f/2,8 = 36 prosent mer lys inn) og har fått optisk bildestabilisering; noe som kun er tilgjengelig på «hovedkameraet» på iPhone 8 Plus. 

Det siste gjør at iPhone X i større grad bruker dette objektivet når omgivelsene blir litt mørkere, i stedet for en digitalt forstørret utgave fra vidvinkelkameraet, som vi så nærmere på i iPhone 7 Plus-testen fra i fjor. 
En liten detalj vi ikke har sett andre kommentere, er at brennvidden er 6mm på tele-kameraet i iPhone X og 6,6mm på iPhone 8 Plus, som gjør at kameraet ikke har like kraftig zoom på iPhone X. 

Og som på 8 Plus leverer kameraet jevnt over svært solide bilder. 
Når portrettmodusen treffer med sine fiksfakserier ser det meget bra ut, og vi opplever også iPhone X som en pålitelig telefon hva gjelder eksponering. 
Sjekk for eksempel bildet under – en svært vanskelig lyssituasjon der mange ville ha levert tilnærmet sorte trær på høyre side (originalbildet er beskåret): 

Én ting, dog, er at de nye iPhone-modellene har overdrevet høy kontrast i bildene. 
Det går i mange situasjoner på bekostning av høylysene, der vi typisk får utbrente områder i himmelen. 

I soloppgangen under var himmelen helt nydelig, med en jevn overgang fra blå til oransje, men de høye kontrastene i bildene gjør at vi får et hvitt område som ikke var der i virkeligheten. 
Dessverre hadde jeg ikke med flere telefoner (med strøm på) akkurat da, men jeg så den samme soloppgangen fra en kompis på Snapchat rett etterpå, der en Samsung Galaxy S7 Edge hadde klart å fange himmelen akkurat slik den så ut. 

Nå skal det sies at vårt bygg i forgrunnen introduserer litt flere utfordringer, men jeg tok bilde av den samme soloppgangen hjemme fem minutter før, der himmelen fortsatt ikke blir helt korrekt med tanke på det hvite (bildet er med i fotoalbumet under). 

I mørket klarer iPhone X seg greit, selv om den ikke klarer å nå helt opp til Note 8 på høye ISO-verdier. 
Bildene eksponeres noe lavere når det er ordentlig mørkt, og detaljnivået i mørke bilder blir ikke helt på høyde med Samsung-kameraet. 

Her er et annet eksempel der det ikke er like mørkt. 
iPhone X har eksponert dette bildet med ISO 200, mens Samsung-kameraet bruker ISO 640. 
Til tross for høyere følsomhet, er Samsung-bildet mer detaljert: 

Som vanlig har vi samlet en god håndfull bilder i et Google Foto-album, som er lastet opp i sin fulle oppløsning og dermed urørt fra Google. 
Der kan du inspisere på nært hold om du vil – grunnen er at vårt publiseringssystem komprimerer bildene såpass mye at det ikke er egnet til fotosammenligninger. 

For en lyd! 

En ting vi er veldig imponerte over med iPhone X er at lyden fra høyttalerne er svært god. 
Det låter langt mer spenstig enn veldig mange av konkurrentene, volumet går ganske høyt og utrolig nok er det også litt bass å spore i lydbildet. 
Lyden kommer ut fra to høyttalere denne gangen – både fra «leppa» og fra bunnen av telefonen; altså i stereo. 

Vi har heller ingenting å utsette på samtalekvaliteten, som har vist seg å være meget god i løpet av vår uke med denne telefonen. 

Fremdeles er 3,5mm-kontakten borte, og det gjør at du er nødt til å ha med deg en overgangskabel (følger med) om du har en bilstereo, hodetelefoner eller andre ting som trenger kabel, og du får da ikke ladet samtidig som du lytter. 
Det synes vi fortsatt er en ulempe. 

Konklusjon 

iPhone X er en fantastisk god telefon. 
Den har en fabelaktig skjerm som dekker store deler av flaten, og imponerende teknologi innabords i form av lynrask maskinvare og Face ID-løsningen som har erstattet hjemknappen. 

Kameraene leverer jevnt over svært gode bilder både foran og bak, lyden fra høyttalerne er kanskje det beste vi har hørt fra en mobiltelefon – i det hele tatt er hver eneste bestanddel av ypperste klasse. 

Men så koster den deretter. 
11.000 kroner for innstegsmodellen (64 GB) er vesentlig dyrere enn konkurrentene – over 50 prosent dyrere enn Galaxy S8 fra Samsung, eller nesten 40 prosent dyrere enn Mate 10 Pro fra Huawei (med dobbelt så mye lagringsplass), som også kan by på tynne skjermkanter, flotte kameraer, vanntetthet og mer til. 

Hadde dette vært årets Plus-utgave med tilhørende prissetting, hadde vi trillet en sekser uten å mukke, men pristillegget er i overkant, som gjør at vi lander på en veldig sterk femmer til iPhone X. 

Men om prisen er mindre viktig for deg, finner du neppe en bedre mobiltelefon i år. 

Vel blåst, Apple. 
Vel blåst. 
