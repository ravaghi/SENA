En mesterlig konsert
Det er få som klarer å skape et like behagelig og velspilt lydlandskap som Thomas Dybdahl. 

Thomas Dybdahl Lørdag kveld Kilden Publikum: ca. 500 

Det er få som klarer å skape et like behagelig og velspilt lydlandskap som Thomas Dybdahl. 

Det har gått 15 år siden han ga ut sitt første album " … 
That Great October Sound". 
Med sin blanding av melankoli, country, pop og vakre melodier, har Dybdahl gitt oss låter som smører sjelen. 
Nå er han ute med sitt sjuende album "The Great Plains", og setter den gode stemningen for kveldens konsert med spor én; "Paradise Lost". 

Det tar ikke lang tid før publikum er i hans hule hånd. 
De blir møtt med et perfekt lydbilde og kan nyte hvert sekund. 
Stemmen til Dybdahl er som vanlig stødig som fjell og behagelig å høre på. 
Ekstra gøy er det å høre at gamle, kjente låter som "A Lovestory" har fått nytt arrangement for anledningen – uten å miste sin identitet. 

Dybdahl har ikke spart på noe denne gangen. 
Scenen er kledd opp med hvite lerret til å skape et fint lysshow, og han har med seg fem dyktige musikere og utallige instrumenter. 
Fokus på det perfekte lydbildet er stort, noe som reflekteres i resultatet. 
Vi blir pakket inn i melankoliens vellyd og tatt med inn i store dynamiske høydepunkter som i låten "But We Did". 

På den andre siden er scenen satt så rigid opp at hans medmusikanter knapt kan røre seg en meter og blir stående i mørket av lerretene. 
Ansiktene dere blir knapt lyst opp når de har solo – de fortjener mer oppmerksomhet enn dette! 

Der er ikke før under låten "Cecilia" at Dybdahl begynner å engasjere publikum i allsang. 
Han prøver også å hinte om å få folk opp fra setene sine uten hell, til tross for at neste låt "Just A Little Bit" er så fengende at den fortjener å bli danset til. 

Høydepunktet denne kvelden er når Dybdahl overrasker med skikkelig gospelstemning under låten "U", samt en frekk orgelsolo fra Ådne Sæverud. 

Thomas Dybdahl er en mester i det han gjør, og med sitt vinnende vesen og morsomme kommentarer vinner han publikum som også virker å storkose seg. 
Det er alltid like godt å være på konsert med Dybdahl. 
