HTC Sensation XL
Norge er visstnok kjempers fødeland, så denne gigantmobilen med 4.7-tommers burde jo passe oss perfekt? 

HTC leker nok med bokstavkjeks på idémøtene sine om dagen, for hakk i hæl på HTC Sensation XE 

Sensation XL er like ubeskjeden som en russ fra Bærum. 
Skjermen måler 4.7 tommer, og selv om det høres rekordstort ut, er det faktisk ikke det. 
Det er ikke så lenge siden vi testet HTC Titan, og hvis du synes den likner mistenkelig mye på Sensation XL, så er det helt riktig. 

Fra Windows Phone til Android 

Dette er nemlig HTC Titan på stort sett alle måter, med det ganske viktige unntaket at du på Sensation XL finner siste versjon av Android-operativsystemet, mens Titan kjører Windows 

Innholdsfortegnelse: 
Fra Windows Phone til AndroidI brukStor skjerm - lav oppløsningTallenes taleBra kameraBeats-lyd - en repriseKonklusjon 

Programvaren er altså hovedskillet, sammen med Beats Audio-konseptet. 
Det har vi besøkt før - det er identisk med den påståtte lydforbedringen du finner i allerede nevnte Sensation XE. 
Øretelefonene er også de samme, det vil si en lettere redesignet utgave av Dr Dres "iBeats"-propper. 

Til forskjell fra XE får du derimot med aller ferskeste versjon av HTC sitt Sense-skall (versjon 3.5), som blant annet byr på nytt design av og ny funksjonalitet for HTCs mini-apper ("widgets"), bedre Mac-synkronisering, dedikert snarvei til alle appene, og forbedring av HTCs allerede ganske omfattende vær-app. 

I bruk 

La oss være ærlig: 
Dette er sannsynligvis ikke en mobil som kommer til å resonnere kraftig i folkedypet. 
Til det er den altfor stor. 
Men er den uhåndterlig? 

Det er litt både-og. 
Min erfaring er at den elegante baksiden har gjort det enklere å miste den i bakken. 
Det er ganske uheldig at en så stor mobil har fått en så glatt bakside, og bruker du den med én hånd vil du fort kjenne at det ofte føles som den kan forsvinne ut av grepet når som helst. 

Du vil garantert også få problemer med enhåndsgrepet hvis du har ambisjoner om å nå alle fire kantene på skjermen med tommelen. 
Det går simpelthen ikke. 
Du vil derfor være tvunget til å bruke to hender, noe alle som har pendlet vet kan være en utfordring. 

Nå er ikke dette noe vi tror målgruppa kommer til å bekymre seg så mye over, det vil si de som setter størrelsen på skjermen over det meste annet. 

Stor skjerm - lav oppløsning 

Skjermen skal vi si litt mer om: 
Ja, den er stor, men oppløsningen på 480 x 800 følger dessverre ikke opp størrelsen. 
Til sammenlikning har iPhone 4 og 4S en betydelig mindre skjerm, men enda høyere oppløsning. 
Det gjør faktisk lesbarheten på sistnevnte bedre, til tross for at det er hele 1.2 tommer i forskjell mellom Sensation XL og iPhone 4. 

Her er det enkelt å se forskjellen i lesbarhet på iPhone 4 (til venstre) og Sensation XL med samme utsnitt på en nettside: klikk på meg. 

Det er likevel ikke sikkert dette betyr noe for alle - langt derifra. 
Ser en for eksempel mye video er det naturligvis mye råere og morsomme å se på en 4.7 tommers skjerm, enn på en betydelig mindre skjerm på 3.5 tommer, som altså er iPhones skjermstørrelse. 
Skjermen oppleves likevel som både fargesterk og skarp nok til mange formål, selv om det er skuffende at vi på XL faktisk går ned i oppløsning fra XE (som har en oppløsning på 540 x 960). 

Til tross for at XL "bare" har en såkalt enkjerneprosessor på 1.5GHz, sammenliknet med tokjerneprosessoren som kjører i samme hastighet hos lillebror XE, er det ikke lett å merke forskjell i daglig bruk. 
Det skyldes nok at store deler av operativsystemet ikke uten videre er optimalisert for flere kjerner, eller at dagligdagse ting som å åpne apper, skifte vinduer, og navigere hjemskjermene ikke akkurat stiller umenneskelige krav til prosessoren. 

Tallenes tale 

Søker vi oss mot tallenes verden finner vi at Quadrant Standard-appen gir oss tallet 1929 som et tegn på den generelle ytelsen, mens Sensation XE lå snaue 500 poeng over dette med sine 2470 poeng. 
Bruker vi derimot ytelsestesteren CPU Benchmark havner vi på rundt 530ms, som er bedre enn Sensation XE sine 650ms. 
Det er med andre ord ikke så lett å konkludere rundt ytelsen, annet enn å si at vi sjelden opplevde tregheter av noe slag. 

Litt tydeligere blir derimot forskjellen når vi forer Sensation XL med videoene fra test-suiten vår. 
Ingen av filene i full HD kan spilles av uten betydelig forsinkelse eller hakking, og flere av 720p-filene sliter også med å holde tritt. 
XL virker med andre ord noe mindre kapabel enn XE, selv om det ikke er snakk om dramatiske forskjeller. 
Det smarteste vil ofte være å simpelthen konvertere videofilene i forkant, slik at du ikke sløser bort verdifull lagringsplass på enorme filer i full HD. 

Hvis noen lurer på filmleietjenesten HTC Watch, som har vært installert på noen av HTCs mobiler i snart et halvt år, så er det fortsatt ikke åpnet for blant annet norske kunder. 
Dermed er alt som møter kjøpere av Sensation XL de samme filmtrailerne som før. 
DinSide.no kommer tilbake med en anmeldelse av tjenesten når den en gang åpner. 

Batterikapasiteten er grei, og til tross for den store skjermen og et litt svakere batteri enn på XE har vi klart oss gjennom en arbeidsdag og en kveld og enda litt mer på én lading. 
Omtrent som forventet av en smartmobil, altså, der en lading i døgnet synes å blitt normalen. 

Samtalekvaliteten er utmerket, slik den var det også på XE. 
Stemmen i andre enden er høy og tydelig, og du kan virkelig få volum på samtalen hvis du skrur opp lydstyrken maksimalt. 

Bra kamera 

En av tingene som skuffet oss litt med Sensation XE var kamera, først og fremst fordi det hadde en tendens til å undereksponere bildene. 
Lysbalansen var heller ikke optimal. 
Sensation XL, derimot, gjør en bedre jobb i så måte. 
Bildene ble veldig sjelden undereksponert, og framstår i stor grad som veldig fint balansert mellom lyse og mørke partier. 

Som på XE er utløseren veldig rask, og du slipper derfor den irriterende ventingen fra du trykker på utløseren til bildet faktisk blir tatt, noe overraskende mange smartmobiler sliter litt for mye med. 

Videokvaliteten, som her er skalert ned til 720p kontra XEs 1080p, lider ikke under nedskaleringen. 
Kvaliteten er over gjennomsnittet, men skjemmes fortsatt av tidvis ganske synlig komprimering, og altfor grov eksponeringsjustering idet en panorerer fra mørke til lyse partier og liknende. 

Du kan se bilder i full oppløsning tatt med kameraet her: 1, 2, 3, 4, 5, 6. 
Du kan se video i HD (720p) filmet med Sensation XL her: video. 

Beats-lyd - en reprise 

Vi har forlengst vært innom Sensation-seriens ferske paringslek med Dr Dres hode- og øretelefondivisjon, etter at HTC investerte en betydelig sum penger i det amerikanske selskapet tidligere i høst. 
XL kommer med samme øretelefonene som XE, det vil si en lettere modifisert utgave iBeats-proppene. 

Vi har allerede gjort en grundig test av Beats Audio-konseptet som denne Dr Dre-satsingen innebærer, og ettersom Sensation XL inneholder samme teknologien og samme øretelefonene skal vi ikke gjenta alt vi skrev i testen av Sensation XE. 
Konklusjonen blir uansett den samme: 
Beats Audio framstår mer som en gimmick enn noe annet, og vi liker ikke uten videre lydkvaliteten som Beats Audio-lydforbedringen bringer med seg. 
Det er som om noen altfor ivrige tenåringer har skrudd opp de dypeste frekvensene og gjort diskanten enda vassere, i tillegg til å heve volumet, og, høres det ut som, kanskje tilført lyden noen dråper kompresjon. 
Resultatet er en ganske grov justering av lydkvaliteten, spesielt tilpasset sjangre som rock, pop og hip hop, men uten at det gjør inntrykket så veldig mye bedre. 

HTC har forøvrig laget en begrenset utgave Sensation XE-enheter som selges med Dr Dres Solo Beats hodetelefoner. 
Den er bare noen hundrelapper dyrere, selv om Solo i løssalg koster godt og vel dobbelt så mye som iBeats-øretelefonene som følger med XE og XL til vanlig. 
Får du tak i en slik begrenset utgave er ikke det det dummeste kjøpet du kan gjøre, med andre ord. 

Konklusjon 

Det er ikke så lett å trille terningen på Sensation XL. 
Det er en bra mobil med en i utgangspunktet utmerket skjerm. 

Begynner vi derimot å se litt på detaljene, er det litt vanskelig å vite hvordan en skal plassere både XE og XL i det øvre, dyrere sjiktet av smartmobilmarkedet. 
Prisforskjellen mellom de to er ikke mer enn en 3-400 kroner. 
XE har mindre skjerm, men høyere oppløsning enn XL, som altså har større skjerm. 
Det går blant litt utover lesbarheten på en del tekst, spesielt i nettleseren, og det er jo ikke så bra. 

XE har på den annen side tokjerneprosessor, mot XLs enkjerneprosessor. 
Det er ikke så dramatisk som det høres ut - det oppleves i det minste ikke slik til daglig -, men det kan være nok til at noen stusser over HTCs prioritering. 

Og så har vi Sense, da, HTC-skallet som på XE kommer i versjon 3.0, mens XL har fått versjon 3.5. XE har dessuten plass til ekstra minnekort, mens XL ikke har det. 
Ser ikke dette ganske rotete ut? 
Hvorfor er ikke harmoniseringen mellom de to mobilene større? 
For all del, vi vil tro XE får Sense 3.5 etterhvert, men hvis XL har det i dag, hvorfor leveres ikke også XE med 3.5? 

Dette gjør ikke underverker for å kurere opplevelsen av fragmentering som Android ofte beskyldes for, og det gjør det ikke enklere for forbrukeren der han står i butikken og forsøker å bestemme seg for stor skjerm med lav oppløsning, eller litt mindre skjerm med større oppløsning? 

Eller kanskje ingen av delene? 

En litt klarere strategi fra HTCs side hadde vært å foretrekke, og vi synes fortsatt ikke de har gjort noe særlig for å kutte ned på avstanden til mer enn seks måneder gamle og langt rimeligere Samsung Galaxy S II. 
