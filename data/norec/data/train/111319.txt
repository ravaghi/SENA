Fulltreffer
Humørfylt og underholdende film som scorer med detaljerte beskrivelser av hvor skrekkinngydende en tenårings liv kan være. 
Den er kul, og ikke belærende. 

Ask van der Hagen er en kledelig utgave av sin rollefigur Jo; en 13-åring med skarpt blikk for boklig lærdom, et lidenskapelig forhold til fotballkort, men med dyp angst for livets skumle sider. 
Jo har fantasi nok til å se for seg de tusen mulige katastrofer som kan ramme en tenåring med ustabilt selvbilde. 
I drømmesekvenser maner han fram ulykker og overfall fra ekle kompiser, men også vakre idéer; som å være førstekeeper på Liverpool (og gudene skal vite de kunne trenge hjelp for øyeblikket). 

Å møte en jente på samme alder som både er gode i matte og til å spille fotball, er naturligvis den ultimate utfordring. 

Regissør Andresen har med varmt, bankende hjerte gjenskapt en tilstand de fleste kan gjenkjenne. 
Riktignok kan de mange drømmesekvenser bli i overkant gjentagende, og dialogen grenser mot det filosofisk litterære. 

Men «Keeper'n til Liverpool» treffer mål - og målgruppe - gjennom en rekke godt poengterte observasjoner. 
