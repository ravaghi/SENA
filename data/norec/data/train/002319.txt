Mykere hardhauser
Rapduoen Equicez legger seg på en mer reflekterende linje, men beholder egenarten, ti år etter klassikeren State Of Emergency . 

Ti år etter State of Emergency, det mildt sagt sagnomsuste debutalbumet til Equicez, er duoen igjen aktuelle med en femten spor lang fullengder. 
Lite er forandret rent lydbildemessig, men gjenhøret Stage of Extinction * Force Majeur er strengt tatt gledelig. 

Der førstnevnte album var skarpladd og skildret misantropi over mørke, kantete og særpregede basslyder som ble jobbet frem av kollektivet Pass Its husprodusenter, hører vi nå mer ettergivende rappere. 

Fandenivoldskhet og energi er typiske virkemidler for Equicez. 
De kanaliserte demonene på vellykket vis gjennom State of Emergency og skiva fikk velfortjent klassiker-status i norsk musikkhistorie. 

Riktignok er Equicez fremdeles minst like grovkjefta som på det mørke debutalbumet. 
Men nå reflekterer Axel og Cast langt mer over hendelser i livet og ikke nødvendigvis kun om katalysatorer som trigger paranoia. 

Duoen veksler på kjent vis mellom norsk og engelsk på gjenhøret. 
Det handler om nostalgi (“Take Me Back ft. Sisi), fortvilelse (“Det jeg er”) og selvinnsikt (“Maybe I Am (Crazy)”) selv om comback-kuttene “Hardcore Encore” og “Equicez 4 The Kids” lener seg mot velkjent EQ-materiale. 
Det samme gjelder “It’s Our House” som mean mugger seg gjennom sporet med hul synthmembran og rappere på hugget som fyller hodetelefonene. 

Karene legger seg på en mykere linje på Stage of Extinction * Force Majeur. 
De helt store høydepunktene finner ikke veien til øregangene. 
Men for all del - inderlig er det. 
