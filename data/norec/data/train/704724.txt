Ingen kommandør
Egentlig skulle vi vel ha vært glade nå, siden dette er en gammel klassiker i nye klær, men det blir mest som meg selv når jeg har kjøpt ny sombrero: 
Ikke stilig nok nå heller. 

For Carrier Command begynner som et slarkent skytespill og ender som et knotete strategispill. 
Du skal erobre øyer på en fremmed planet ved hjelp av et hangarskip og ulike andre fartøy, og det kunne vært morsomt, men kontrollene er anti-intuitive. 

Det minner litt om Uprising, en krysning mellom førstepersons action og strategi som vi anmeldte med utropstegn og smil i 1997 og deretter aldri spilte igjen. 
Originalen er fra 1988, og dette beviser vel bare igjen at begeistringen for retrogaming ofte er basert på varme, forvridde minner fra en svunnen ungdom, og ikke på virkelig gode spill. 
