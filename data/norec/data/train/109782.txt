Test av Mercedes A-klasse:Stjernen i klassen 

Med et oppsiktsvekkende ytre, et stilfullt interiør og kjøreegenskaper helt i toppklassen er Mercedes A-klasse et friskt pust i klassen. 

Her er det helt åpenbart at Mercedes har skult til sine tyske premiumkonkurrenter når bilen ble designet. 

De «fire store» i test 

VG og NAF har kjørt en stor test av fire biler i det øvre segmentet av kompaktklassen. 

Bilene er den lekre og splitter nye Mercedes A-klasse, den svenske supernyheten Volvo V40 mot den knappe et år gamle kjøremaskinen BMW 1-serie. 
I tillegg har vi tatt med nye Audi A3. 

Denne kommer foreløpig bare med tre dører, men en litt større og femdørs variant av samme modell er klar for Norge i mars måned neste år. 

- Her er det vel så mye smak, stil og vektlegging av egenskaper som avgjør valgene. 
Alle fire er knallgode kjøp i en stadig tøffere klasse, sier teknisk konsulent og medlem av NAFs testteam, Audun Bergerud. 

Fra førerplass omslutter et påkostet interiør deg. 

VG har kjørt bilen både med det svært sportslige og stive AMG sportoppsettet og en 122 hestekrefters bensinmotor og det Mercedes selv tror blir deres mest solgte variant: 

En 1,8 liters dieselvariant med 109 hestekrefter og en syv trinns automatgirkasse (automatkassen koster rundt 20.000 kroner ekstra.) 

Med AMG-oppsettet (ekstrautstyr til 29.000 kroner) og bensin blir dette en svært bra bil på veien. 
Her er styringen direkte, understellet og de medfølgende 18 tommers dekkene ser bra ut men går ut over komforten på ujevnt og dårlig underlag. 
Her slår det rett og slett for mye. 

Da er standardunderstellet langt bedre tilpasset folk flest. 
Det er fremdeles en god bil å kjøre samtidig som ujevnhetene slukes langt bedre. 

Den syv trinns automatkassen er rask og fungerer veldig bra. 
Både den minste diesel- og bensinmotoren er gode motorer som både går gjerrig (dieselvarianten har et forbruk på 0,38 liter per mil) og står godt til bilen. 

I god Mercedestradisjon tilbys det aller meste av moderne sikkerhetsutstyr. 
Standard kommer den med både et kollisjonsvarslingssystem, som varsler deg med lys og lyd når en ulykke kan oppstå, men bremser ikke automatisk ned som Volvo V40 gjør. 

Ikke se deg blind på startprisene på bilen på 260 -270.000 kroner. 
Du bruker gjerne 30-50.000 kroner i utstyr oppå dette for å få bilen med det utstyret biler i premium kompaktklassen er forventet å ha. 

Ifølge leasingselskapet Autolease bør du kjøpe en av de tre pakkene Style, Urban eller AMG sport for å få minst mulig verdifall. 

Disse koster 10-15.000 kroner avhengig av hvilke modell du går for og er helhetlige interiørløsninger. 

Xenon er også nødvendig. 
Om du kjøper billigste dieselmotor eller bensinvarianten er anslått markedsverdi etter tre år eller 45.l000 kjørte kilometer det samme meget gode tallet på 66 prosent. 

HER ER VÅRE VURDERINGER: 

Fenomenal BMW-klasse på sittestilling. 
Gode seter. 
God sikt men noe brede stolper bak og på siden som gjør den uoversiktlig å rygge og skifte felt med. 
Lav støy på både diesel og bensin. 

Kjøreegenskaper: 
Høyklasse på veien. 
Ligger som limt under press. 
Ingen overraskelser eller sleng. 
Spiller på lag. 
Superpresis manuell girkasse. 
Godt ratt, meget presis styring. 

Plass: 
Trang i lasteinngang i bagasjen. 
Baksetet er trangt for tre i bredden, men allikevel best av de testede. 

Miljø: 
Like bra diesel som konkurrentene med 0,38 l/mil forbruk. 
Litt høyere forbruk på billigste bensinvariant (0,55l/mil) enn de beste konkurrentene. 

Sikkerhet: 
Ikke krasjtestet av EuroNCAP da testen ble skrevet. 
Derfor ingen terningkast. 
Alt ligger til rette for en toppscore. 

Å eie: 
Både diesel og bensinvarianten er blant de aller beste kjøpene rent verdifallsmessig ifølge Autolease. 
Årlige driftskostnader i de tre første eierårene estimert til 4200 kroner som er snittet i klassen. 
Både BMW og Audi har mer fornøyde kunder enn Mercedes på NAFs nye AutoIndex. 

Pris: 
Meget god pris og gode utstyrspakker til en premiumbil å være. 

Design: 
Stilig utvendig, bilen har gjennomgått en transformasjon. 
Bare navnet er igjen. 
Markert, kul front med appell til de som setter pris på design. 
Fin kombinasjon av design og praktiske interiørløsninger. 

(Hovedterningen er ikke et gjennomsnitt av delterningene. 
Vi har vektlagt bilenes totalinntrykk. 
VGs biltester bygger på vurderinger av bilene gjennom praktisk samt vurderinger av spesifikasjoner, priser og utstyr). 
