Basement Jaxx: «Kish Kash»
(Playground) 

Elektronika-guder med overflødighetshorn. 

Elektronika-trollmennene Simon Ratcliffe og Felix Burton i Basement Jaxx feiler heller ikke på sitt nye album, «Kish Kash», som er nok et musikalsk overflødighetshorn. 

Albumet mangler kanskje en monsterhit av samme klasse som «Where's Your Head At», men «Kish Kash» er noe av det frodigste og saftigste du kan putte i CD-spilleren akkurat nå. 

Frenetiske «Lucky Star» med den hyperaktive og hippe garage-rapperen Dizzee Rascal, elegante «Good Luck», rullende «Right Here's The Spot» med kule Meshell Ndegoshello som gjestevokalist og ikke minst bombastiske «Supersonic», viser at Basement Jaxx slett ikke har mistet grepet - og på «Cish Cash» dukker til og med punk-dronningen Siouxie Sioux opp med sin kjølige stemmeprakt. 

«Kish Kash» byr i sannhetens navn på et par låter som ikke fortjener å bli omtalt som mesterverk, uten at det betyr all verden fra eller til på et album hvor du får house, disco, garage, funk og eksotiske stemninger og rytmer i en saliggjørende miks. 

ESPEN A. HANSEN 
