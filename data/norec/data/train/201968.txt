Lenovo ThinkPad X60
Den tradisjonsrike ThinkPad-familien har i sin X-serie en av de minste, letteste og mest solide bærbare på markedet. 
Vi har testet råtassen X60. 

ThinkPad-serien fra Lenovo (merket som IBM ThinkPad, selv om IBM strengt tatt ikke lenger har noe med disse PCene å gjøre) har hovedvekt på funksjonalitet og sikkerhet. 

LES OGSÅ: 

Mange har skrevet til oss og lurt på tester av en ThinkPad-PC, og selv om målgruppen hovedsaklig er forretningsfolk vil nok også mange privatpersoner finne ThinkPad X60 interessant. 

Med etterfølgeren X61 lurende i buskene 
- Lenovo kommer til å lansere denne om kort tid - har vi tatt en kikk på en kraftig utgave av X60. 

ThinkPad X60 kan du få i forskjellige versjoner etter hvor kraftig bærbar du er ute etter. 
Trenger du så lang batterilevetid som mulig er det også en "slim" utgave å få tak i med X60s, som har noe lavere vekt, samt en LV-prosessor (low-voltage) med mindre strømforbruk og tilsvarende lav ytelse. 

Her i full prakt. 
Merk den utvendige antennen på høyre side av lokket. 

Fulle spesifikasjoner: 

Intel Core 2 Duo T7200 @ 2,0 GHz 12,1" skjerm (1024 x 768 piksler) 1 GB DDR2-minne (512 + 512 MB) 100 GB harddisk (5400 rpm) 
Intel GMA 950 grafikk (opp til 224 MB delt minne) 54 Mbps WLAN (a/b/g) Gigabit LAN + modem 3 x USB, blåtann, infrarød 1 CardBus kortplass Kortleser VGA ut, lyd inn/ut Dimensjoner (B/D/H): 
26,8 x 21,3 x 3,9 cm Vekt 1,45 kilo Pris: ca. 20.000 inkl. mva. 

Skjermen er - noe uvanlig i våre tider - i 4:3, da det fremdeles er en gruppe som sverger til dette formatet. 
Her er det heller ikke noe blankt kontrastbelegg som kan gi deg problemer hvis du sitter med mye lys i ryggen, og innsynsvinkelen er hverken bedre eller dårligere enn den vi vanligvis finner på bærbare PCer. 
Den 12,1 tommers skjermen har en oppløsning på 1024 x 768 punkter. 

Konstruksjon 

Dersom du har vært borti en av IBM/Lenovos ThinkPads før, vil du ikke ha noe problem med å gjennkjenne X60 som en i samme familie. 
Her er det ingen fargede pyntelister eller annet dilldall, og hele maskinen er kledd i en matt, sort farge. 

Med en matchvekt på litt under halvannen kilo er det meningen at ThinkPad X60 skal kunne dras med seg over alt - og det er den i høyeste grad også konstruert for. 
Designen er funksjonell, men også stilrent, noe som gjør at den tar seg godt ut i de aller fleste miljøer. 
Byggekvaliteten er også meget god, her får vi straks følelsen av at maskinen tåler litt mer hardhent behandling enn mange i samme vektklasse. 

Av/på-knapp og snarveier lyd er plassert over tastaturet. 
I tillegg er det en knapp merket "ThinkVantage" som åpner et "Produktivitessenter" - i praksis en slags meny som hjelper deg med slikt som vedlikehold og konfigurering av datamaskinen. 

Når det gjelder touchpaden så glimrer denne med sitt fravær, her er du pent nødt til å bruke den røde styrepinnen som er plassert midt på tastaturet. 
Hvorvidt en slik er et bedre eller dårligere alternativ enn touchpaden er i stor grad en smaks- og vanesak. 

Knappene under tastaturet fungerer (selvfølglig) som en høyre og venstre museknapp, mens knappen i midten fungerer som "skrollefelt" når den trykkes ned, slik at du med styrepinnen kan skrolle både vertikalt og horisontalt. 

Tastataturet er behagelig å skrive på, og selv om vi ikke skal påstå at det bråker - i det minste så lenge du ikke hamrer løs på det - er det ikke av de aller roligste heller. 
Layouten er vi også stort sett fornøyd med, men vi har da også vår vante kjepphest: 
Fn- og Ctrl burde ha byttet plass! 

Tilkoblingsmuligheter 

PCens kontakter er plassert på sidene, mens vi i fronten finner høyttaleren og en bryter som lar deg skru av og på blåtann og/eller trådløst nett. 
På undersiden av PCen finner vi også en kontakt for dokking. 

På venstre side finner vi en USB, VGA ut, GB LAN, CardBus-slot og minnekortleser (SD). 
Varmluft blåses også ut her. 

Høyre side har infrarød sender/mottaker, to USB-kontakter, lyd inn/ut, modem, inntak for strøm og plass til kensington-lås. 

I tillegg har den en liten smart løsning som vi ikke har sett på andre PCer, nemlig "leselys". 
Det er ganske enkelt en liten LED plassert over skjermen som lyser ned på tastaturet. 
Dette gjør at du kan se tastene selv i stummmende mørke, noe som er kjekt om du av en eller annen grunn må jobbe helt uten lys. 

Ytelse og batterilevetid 

Lenovos ThinkPad X60 føyer seg ikke rett inn i rekken av de letteste ultraportable vi har sett på. 
De vi har hatt inne med en vekt under 1,5 kilo har hatt ULV-prosessorer (ultra low-voltage). 
Vår X60 kom med en solid Intel Core 2 Duo, noe som gir denne PCen mer enn nok av prosesseringskraft for de oppgaver som vil ligge i dens hovedbruksområde. 
På grafikksiden er det internt med GMA950 fra Intel, ikke noe for spillere altså. 

Siden den er litt atypisk for sin vektklasse har vi likevel noen aktuelle konkurrenter. 
For eksempel 3G-modellen Fujitsu Siemens Lifebook P7230, som kun veier en halv hekto mindre. 
Også den lille LG A1 Express Dual fortjente å være med her. 
Men da disse to har ULV-prosessorer tar vi også med Acer Ferrari 1000 siden den har en kraftigere prosessor enn de to andre. 

Ytelse i PCMark05: 

Høyere poengsum er bedre. 

X60 kommer ut som best i alle disipliner bortsett fra grafikken, og på prosessorsiden dominerer den fullstendig. 

Batterilevetid i minutter - kontinuerlig drift. 

Det tar selvfølgelig på å være tøff og ha lav vekt, og det betyr at batteritiden ikke alltid blir tipp topp. 
Likevel, tre timer og tre kvarter i vår test er ikke noe å le av - faktisk er det ganske så bra ytelsen tatt i betraktning. 
Den holder altså på langt nær ikke så lenge som for eksempel Lifebook P7230, men så gjør den det også mer enn dobbelt så bra i mange av ytelsestestene. 

Når det gjelder støy og varme så er vi stort sett fornøyd med X60. 
I områder med litt bakgrunnstøy gjør den ikke noe av seg, kun i rolige omgivelser merker vi det svake suset fra harddisken. 
Vifta spinner også opp litt en gang i blant, og bråker da ikke spesielt mye, men har en litt "ulende" lydsignatur. 
Heldigvis blir den ikke spesielt varm, slik at vi uten å svi familiejuvelene bokstavelig talt kan bruke den som en laptop - altså ha den på fanget. 

Vurdering og konklusjon 

Lenovo ThinkPad X60 er en gjennomført og solid bærbar lettvekter med sikkerhet, størrelse, vekt og prosessorkraft som gode argumenter. 
Den virker kanskje litt gammeldags (mange vil si "klassisk") med en tvers gjennom funksjonell design og sin matte 4:3-skjerm, men det er ikke noe å si på ytelsen sammelignet med andre ultraportable fra samme generasjon. 

I tillegg har vi altså dette med sikkerhet - det er ikke noe vi skal gå i dyben på her, men denne bærbare har altså blant annet fingeravtrykksleser slik at du slipper å huske passord, bevegelsessensor som ved rystelser parkerer lesehodet på harddisken - som også har sin egen krypterte del. 
I tillegg er den altså som nevnt solid skrudd sammen og skal tåle en trøkk. 

Men før springer til nærmeste butikk er det noen få ekstra parametre du må legge inn i beregningen. 
For det første har ikke X60 noe optisk drev. 
Er du avhengig av dette betyr det at du bør se etter en annen modell eller være forberedt på å gå til anskaffelse av en ekstern sak. 
Det andre er prisen - tåler du litt dårligere kvalitet og/eller høyere vekt kan det være en del tusenlapper å spare. 
Her må du ta i betraktning hva du trenger og hvordan du vanligvis behandler din bærbare. 

Det aller siste punktet er det at den i skivende stund mer eller mindre er en utgående modell. 
Etterfølgeren ThinkPad X61 skal som nevnt i innledningen lanseres allerede 31. mai - og er da bygd på den nye Centrino-plattformen Santa Rosa. 
(Som vi så av vår test av Acer TravelMate 6292 kan det bety en klar forbedring.) 

Det kan derfor kanskje være et sjakktrekk å vente noen uker for å se hvor god X61 er i forhold - eller om X60 går litt ned i pris når den tiden kommer. 
Men uansett er X60 en maskin det er vanskelig å ikke like, og den ender også opp med en svak femmer på vår terning. 
