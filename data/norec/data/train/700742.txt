Elskelig-sleip julefamilie
For mange år siden fantes ei funkgruppe som het Sly and the Family Stone, som vi kalte Den Sleipe Familien Stone. 

Vel, her er den, i en kompakt, myldremorsom, mamma-sentimental julekomedie av den typen som etterlater tårer så svære som svor når ingen øyekrok lenger er mørk. 

Denne filmen er omtrent like mangfoldig som potetstappe, som (info for kjøkkenukyndige) stort sett består av poteter og melk. 
Men den er underholdende. 
Uimotståelig, velberegna, velspilt underholdende, og så smart at ikke engang hvitløk og mandler vil bli støtt. 
Det er ikke ofte du ser skuespillerne være så perfekte til rollene som i denne filmen. 

«The family Stone» har et utilsikta budskap. 
Det er sånn: 
Familien er en hermetisk varighets-innretning for at folk skal kunne dyrke fordommene sine og framføre dem i felles trygghet sånn at alle som kommer utenfra skal føle seg uverdige. 
Utenforståendes følelse av uverdighet er familiens viktigste funksjon. 
Det kan man se her. 

Familien Stone består av en aldeles avskyelig gjeng politisk korrekte kuriositeter. 
Mor er en slags grålokka eldrehippie med lausere kjeft enn nyfiska stinte. 
Men godhjerta. 
Far er godslig-godhjerta og røslig som en blånisse-patriark. 
Den ene broren er døv homofil med afroamerikansk kjæreste. 
Han er så godhjerta i hele fjeset at man mistenker ham for å suge på ei kokosnøtt. 
Ei søster er bare smilende gravid. 
Men godhjerta. 
Den andre søstera er stygg i kjeften, men godhjerta. 
En bror er rundkinna kul inntil det dagdriverske, men godhjerta og klok og fin. 
Det er Luke Wilson, som etter hvert har ekornkinn, som om han bar med seg matklumper. 

Bror Dermot Mulroney er vellykka med samme frakken som Patrick Dempsey bar i «Sweet home Alabama». 
Han tar med seg hjem den analtrange, sosialt klønete og ufrivillig ukule forretningsdama Sarah Jessica Parker fordi de skal gifte seg. 
Familien hater det stive, stakkars damegisselet, og hun blir så ulykkelig at hun tilkaller Piken med Linhåret, søstera Claire Danes. 

Da dusten Derimot får se søstera, blir blikket hans stivere enn s&m-piska eggehvite. 

Gjett hvordan det går. 
Noen griner. 
Noen dør. 
Noen skilles, noen blir sammen og alle brummer rundt i sin egen fortreffelighet som om de bar steintavlene ned fra Sinaifjellet, sjøl om de ikke engang kunne snakke som voksne om homofili. 
Men OK. 
Det får ikke hjelpe. 
Du kommer til å elske dette. 
