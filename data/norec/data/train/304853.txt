Ti grunner til ikke å høre på Postgirobygget
«Sommer i Norge» er så dårlig at det er både provoserende og sjarmerende. 

ALBUM: 
Postgirobygget var lenge Oslos mest forhatte bygning, men fikk for noen år siden en etterlengtet arkitektonisk ansiktsløftning. 
Det samme kan man ikke si om bandet med samme navn, som etter fire års deilig taushet er tilbake med ti nye låter. 

«Whaschera» 

Det vil si, jeg aner ikke om de er skrevet i år eller for ti år siden. 
At låtskriver og vokalist Arne Hurlen stadig bruker Iphone og e-post som et tema — og har uttrykket «Whaschera» som tittel på en av låtene — kan tyde på at det er en stund siden. 
Det er kanskje et forsøk på å følge opp et annet tema på dette på alle måter smakløse albumet, det om at «40 er det nye 20»? 

Ti problemer 

Hva er så de største problemene med «Sommer i Norge»? 
Her er ti forslag: 

1. 
Melodiene og arrangementene er flate og kompet mekanisk og maskinmessig, totalt uten sjel og innlevelse. 

2. Tekstene er uinteressante og ofte både barnslige og i overkant opplagte: 
«Nå er det party på gang», liksom? 
Eller hva med denne: 
«Ingen vil bli gamle, men alle må»? 
Kan dere ikke heller synge på engelsk? 

3. Tekstlinjene er gjerne halve, oppstyltede og urytmiske, og ordene klinger ofte svært dårlig sammen med musikken. 

4. Temaene er utdaterte. 
Hvem drikker Peach Canei i dag? 

5. Bruken av svenske ord i de norske tekstene, som tidning («Nå er jeg cowboy») og trottoaret («Det nye 20»)? 

6. Bandets hang-up på sommer. 
Er det ikke nok at dere har gitt oss to av de mest enerverende låtene som plager oss på radioen hver eneste sommer, «En solskinnsdag» og «Idyll»? 
Her kommer det mer, nemlig: 
«Det er sol, det er sommer i Norge, det er regn, det er kritthvite bein...». 

7. Alvorlige temaer framstilles musikalsk like lystig som en lett sommerlåt om fest og moro. 
Verst i så henseende er fordomsfulle «Veronica», som nesten rimer på narkotika, om en voldelig kjøpebrud fra Armenia. 

8. 
Strykere på boks. 

9. 
Refrenget på engelsk («I'm gonna make it in America»). 

10. 
Forsøket på å spille rock («Whaschera», «Party på gang» og «Det nye 20»). 

Postgirobygget mot flått? 

Debuten til Postgirobygget fikk 70 uker på VG-lista i 1996, -97 og-98. 
Det er totalt uforståelig. 
Like fullt står det i presseskrivet at Postgirobygget redder sommeren. 

Mot hva? 
Flått? 
Det hadde da i det minste vært noe. 

For ordens skyld: 
Albumet er i salg fra mandag. 
