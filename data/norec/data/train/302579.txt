Topp stemning på tidsriktig bar
Tôg leker med alt som er gøy. 

ALBUM: 
Med debuten «Drøm» viste låtskriver/vokalist Lars Christian Olsen og hans Tôg et godt grep om krysningspunktet mellom indie- og elektropop. 

Tre år og to færre bandmedlemmer seinere er både melodi- og stilfølelsen i god behold — men sjangerreferansene har flyttet litt på seg. 

Med et sterkere fokus på flere generasjoner disco og funk har Olsen sammen med produsent og medlåtskriver Ådne Meisfjord (120 Days) skjøvet den streite bandlyden ut på sidelinja. 

I «Når me våkne opp imårå» er det drivende slapbass og elgitarflikking som gjelder, mens funky oslodisko og fullt Röyksopp-sprettent modus dekkes mellom «5 år fra nå» og «Maridalen». 
Mot slutten er det så den slørete ny-rnben som skal til pers. 

Har plata en svakhet er det her den ligger: 
I følelsen av at bandet har tredd på seg alle tiltalende uttrykk som er i tiden. 

Men med så lite å utsette på låter og produksjon, hvor mye skal man egentlig gidde å bry seg? 
