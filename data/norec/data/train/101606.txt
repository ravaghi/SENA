En større P
Den innadvente regnmannen er på vei ut av skallet. 

Store P på Amfiscenen, Hove 

Publikum: ca. 300 

Tidligere i år ga A-lagets Petter Sundby ut en av de beste norske rap-platene noensinne. 
Det har tydeligvis flydd Hove-publikummet hus forbi, for i det han går i gang med «Herregud, Her E Eg» er det kun en mengde tilsvarende to skoleklasser som står i Amfiscenens skygge. 

Bergensbass i middagstid på festivalens nest største scene er ikke et sjakktrekk av en booking. 
Ok, så Store P har ikke har vist seg som noen enorm scenepersonlighet alene ennå. 
På det som skulle ha vært hans store dag, releasekonserten på Blå i Oslo tidligere i år, slukte tjommiene Vågard og Jonas V alt som var av oppmerksomhet. 
Men på Hove ville den brutale kjellerlyden egnet seg best i mørket, til et mer naturlig feststemt publikum. 

Men Store P griper likevel muligheten til å skinne alene. 
Og for de få som dukket opp holdt det. 

Joda, fyren er sløv og beskjeden, en viktig del av hans unike karakter. 
Såpebobleblåsende korister glaserer lyden og NMG-hussnurrer, DJ Boge sørger for flyten. 
Det dirrer godt i gresset under «Allo, allo» og «Szechuan». 
Og Schto-P legger stavelsene like snertent mellom trommene som på plate. 
Magisk - om man lukker øynene og lar seg oppsluke av det suggerende soundet. 

Saksofonisten kommer inn under «Så Fort Mørkt», noe som tyder på at perlen «God Idé» ikke er langt unna unna. 
Og i det Lars Vaular brisker seg ut på scenen i en grilldress, blir stemningen så elektrisk som den kan bli med et begrenset publikum. 
Bergensynergien gir konserten et liv som smitter over til Store P, og den herlige saksofonsoloen gir etterlengtede frysninger i solen. 

Undertegnedes favorittspor, «Ekkje Bare Meg» innledes med en ganske underlig instrumental dub-intro, hvor ingen på scenen egentlig helt har grep om hva de skal gjøre på scenen. 
Småkleint, men samtidig artig nok til at publikum ler med. 
Låtens intimitet egner seg likevel best på plate - eller i en trangere klubbsetting. 

Men rekken av de større og langt mer ekstroverte «Multiplayer», «Regnmannen» og den avsluttende knallsingelen «Vikkje Være 
I Din Verden», viser at Store P faktisk har noe å gjøre på en så stor scene - og beviser mer enn alt at han fortjener langt flere lyttere. 
