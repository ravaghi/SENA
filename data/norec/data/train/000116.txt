Hell on Wheels
Verdt å se - grunnet én mann: 'The Swede'. 

NORGESPREMIERE - 29.1 - VOX 
- 22.00. 

Hell on Wheels er en ny, amerikansk TV-serie som handler om jernhestens vei fra øst mot vest i 1860-årene, hvor svarte slaver, horer, nybyggere, indianere, kyniske entrepenører og krigstraumatiserte borgerkrigssoldater møtes. 

Hovedpersonen, Cullen Bohannon, hører til sistnevnte, og selv om han er en vrien hovedperson i leve seg inn i, har han sine øyeblikk. 
Anson Mount heter den virkelige personen som spiller Bohannon, og han spiller den riktig, siden Bohannon ikke har så mye å leve for lengre og det lille han igjen å leve for kun trenger enkelte korte aktive handlinger. 

En mesterlig oppvisning i kald og kynisk nordisk nybyggermentalitet. 

Som når han går fra å være dødsdømt til å bli arbeidsleder på 'Hell on Wheels' - jernbaneutbygningen. 

'The Swede' 

Men det er ikke Mount som gjør Hell on Wheels verdt å se. 
Det er Thor Gundersen som er verdt å se - spilt av Christopher Heyerdahl - en mesterlig oppvisning i kald og kynisk nordisk nybyggermentalitet med fantastisk norsk-engelsk aksent som 'The Swede'. 

En rapper fronter slavene 

Slavene frontes av rapperen Common i rollen som Elam, og jeg var ikke overbevist til å begynne med. 
Han hadde ikke den intensiteten som de andre på rollelisten hadde, og siden Elam er alfahannen blant slavene og alfahannene i Hell on Wheels må være himla intense for å overbevise, trodde jeg ikke på ham til å begynne med. 

Men i episode tre begynner det å komme seg, selv om jeg fortsatt ikke er sikker på om Common er like mye skådis som musiker. 

Landets hardeste side 

Den røde tråden i Hell on Wheels er etterforskingen som leder Bohannon stadig nærmere å få sin hevn over de som ødela familien hans - og sin egen frelse. 

Bihistoriene forteller om nybyggere som møter det lovede landets hardeste side, de svartes gryende rettigheter og den industrielle utviklingen. 

Blodige og nærgående bilder 

Den langsomme ferden foregår i teltleirer og brakker i ødemarken - indianernes land. 
Et nådeløst og usentimentalt land. 
Derfor får jeg se blodige og nærgående bilder av skalperinger og henrettelser. 
Avsenderen er AMC - samme kanal som viser blod og gørr i The Walking Dead hver uke. 
Råskapen er en del av Hell on Wheels som enten skremmer deg vekk eller holder deg fanget - jeg, for min del, sitter i klisteret. 

Hell on Wheels spiller dessuten minst like kul kjenningsmusikk som Justified - moderne musikk som nikker kraftig til country og setter stemningen perfekt. 

Jeg liker slike renselsesreiser som Hell on Wheels legger opp til - enda det kan være vondt og stygt å se på. 

Hell on Wheels har norgespremiere i morgen kveld, søndag, klokka 22:00 på TVNorge VOX. 
Omtalen er basert på de tre første episodene. 
