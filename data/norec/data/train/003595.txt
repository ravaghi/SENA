Dragetreneren
Et fantastisk eventyr! 

Dreamworks har truffet innertieren med den animerte filmen «Dragetreneren». 
Dette er nemlig et fantastisk eventyr, som jeg virkelig storkoste meg med! 

Men egentlig har de bare brukt gamle idéer. 
Dette er nemlig en slags «E.T.» krysset med «Gutten og jernkjempen» og litt «Lille kylling». 
Og det gjør ingenting. 
Resultatet har blitt svært underholdende, og jeg spår at dette blir en stor suksess for alle familier! 

Nærkontakt med drage 

Den unge vikinggutten Hikken bor i en landsby som plages av ildsprutende drager. 
Han føler han må trene seg opp til å bli dragedreper for å ikke skuffe hans far, høvdingen Steinur Digre, selv om han egentlig ikke har lyst. 

Men hans første nærkontakt med en drage blir helt annerledes enn han hadde tenkt seg. 
Hikken får seg en dragevenn, men hvordan skal han være dragevenn og samtidig bli dragerdreper? 

Både horror og humor 

Jeg føler virkelig suset av eventyr gjennom denne filmen. 
Det er rett og slett spennende å følge Hikkens uvanlige vennskap med en drage som virker både vennlig og skummel på samme tid. 
Dragefigurene i filmen er svært varierte, og tilfører filmen både horror og humor. 

Hikken er en godt animert og skrevet figur, med sjel og særpreg. 
Men historien mangler kanskje den lille ekstra dimensjonen som gjør Pixar til enerne i klassen. 
Det ligger ikke særlig mye under overflaten på denne filmen. 

Alexander Rybak som Hikken 

Mange kommer til å se «Dragetreneren» med norsk dubbing, og det kan man gjerne gjøre. 
Den norske versjonen er nemlig glimrende stemmelagt, blant annet med en dyktig Alexander Rybak som Hikken, og legenden Helge Jordal som høvdingen. 

Jeg har ikke hørt den amerikanske versjonen, men kanskje passer det best med norske stemmer. 
Filmen handler jo tross alt om vikinger! 

Imponerende animasjon 

Animasjonen i filmen er rett og slett vakker, og flygescenene imponerer spesielt. 
De er mildt sagt luftige, og jeg drømmer meg vekk mens vinden suser i surround. 

«Dragetreneren» er rett og slett en god filmopplevelse, og bør nytes i 3D på et stort lerret, om mulig. 
Her er det bare å fly på kino! 
