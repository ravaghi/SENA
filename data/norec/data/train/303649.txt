Nyslått norgesvenn med lekker cocktailmusikk
Melody Gardot kan kunsten å forføre lytterne. 

ALBUM: 
Melody Gardot gjorde så sterkt inntrykk da hun besøkte «Skavlan» i 2009 at hun ble en instant norgesvenn. 

Albumet «My One And Only Thrill» ble en øyeblikkelig suksess i Norge, med påfølgende konsertvirksomhet (hun er tilbake i Norge i november). 

Siden hun var her sist, har hun reist til en rekke eksotiske steder på jorda og hentet inspirasjon; land som Argentina, Portugal, Brasil og Marokko. 

Impulsene fra denne reisen har resultert i et album der musikkformer som tango, fado, samba og afrikanske folkerytmer blir kulisser for den myke og fleksible røsten til Gardot. 

Med hviskende sensualitet og temperament kiler hun lytterens øreganger på en plate som er produsert av den respekterte brasilianeren Heitor Pereira, ekspert på feelgood-musikk. 
Han spiller også gitar og har arrangert orkesteret. 

Mange av låtene er fylt med drama, som understrekes av Melody Gardots tendens til teatrale tolkninger. 

Alt i alt ei plate der de regionale forutsetningene blir mindre påfallende enn Gardots evne til å forføre sine lyttere. 

Som en søt, eksotisk drink du ikke riktig vet hva består av, bare at den smaker godt og virker berusende. 
