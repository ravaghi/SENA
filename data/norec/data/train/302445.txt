Helvetes forgård
«Byen mellom liv og død» er uhyre vellaget. 
Men den kan slett ikke anbefales til alle. 

FILM: 
Det går ikke slik du håper og vil og kanskje tror det skal gå. 
Når dramaturgien i «Byen mellom liv og død» er utmattende og fortvilende, er det fordi krigens dramaturgi er det samme. 
Filmen handler om den japanske invasjonen av den kinesiske byen Nanjing i 1937, og den absurde nedslaktingen som fulgte, der så mange som 300 000 kinesiere kan ha mistet livet. 
En naturlig konsekvens av valget av motiv er at nesten ingen av hovedpersonene overlever. 
De fleste klarer seg gjennom én eller to prøvelser, før de blir klippet ned, med uutholdelig letthet, rundt neste sving. 

Samlebåndsmassakre 

Regissør Lu Chuan går inn i den rystende historiske hendelsen uten å blunke. 
Filmens første del, der kinesiske soldater utsettes for en hypereffektiv samlebåndsmassakre der de blir skutt, spiddet, tvunget ut i havet for å drukne eller levende begravet, er umulig å se på uten at magen vender seg. 
Men Chuan tar seg også tid til å dvele ved invasjonsstyrkene og vise de japanske soldatene som redde unggutter, rystet av ordrene de må lyde, og har av den grunn vært gjenstand for kritikk og trusler i hjemlandet. 
Blodbadet i Nanjing kompliserer fremdeles forholdet mellom Kina og Japan, og ikke alle synes at de som gjennomførte slike rystende handlinger fortjener å få et menneskelig ansikt. 

Får karakter 

Når en film på en slik måte tar deg inn i et krins langt nede i helvete, til et blodfuktet anarki der et lite galleri av mennesker forsøker å finne måter og retningslinjer for å overleve, bare for å oppleve at det ikke er noen, føles ikke de tekniske aspektene spesielt viktige. 
Men de er gode. 
Filmen er skutt i lysende, nesten transparent sort/hvitt. 
Selv om det blir liten tid på å utvikle hver av hovedpersonene, selv om de er vanskelige å holde fra hverandre i begynnelsen, lykkes Chuan i å skisse raske, skarpe linjer og gi dem karakter - kanskje særlig læreren Miss Jiang (Yuanyuan Gao), som tvinges til å sende noen av elevene sine som prostituerte til den japanske hæren for at de andre skal få leve, sekretæren Tang (Fan Wei), som klamrer seg til håpet om at hans arbeid for nazistenes representant skal redde ham og familien, og den japanske soldaten Kadokawa (Hideo Nakaizumi), som søker tilflukt fra alt han ser i armene på en ung prostituert. 

Presis 

Om «Byen mellom liv og død» er emosjonelt døvende, er den laget med presisjon og sans for kvalitet. 
Den er en udiskutabel femmer. 
Det betyr på ingen måte at den anbefales til alle. 
