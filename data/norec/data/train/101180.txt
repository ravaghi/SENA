Plateanmeldelse:Bjørn Eidsvåg/KORK - «Klassisk» 

Tryggen på ryggen. 

«Klassisk Bjørn Eidsvåg» 

Dette med å unngå en tradisjonell «beste»-samling når man passerer et visst karrierepunkt er nesten en programforpliktelse. 

Spesielt fra Bjørn Eidsvåg, som allerede har flere samleplater enn hva andre artister har av originalalbum. 

Det er trygge valg han gjør. 
Både Lisa Nilsson, Elvira Nikolaisen og Kurt Nilsen er med på sine respektive duetter, der Nilsens er minst lik sin original. 
Eldste låt er «Eg ser» (1983). 

Det hadde vært interessant med strykere til «Du har eit liv» og ikke minst «Fremmede har fortært din kraft» (uten bokmålsdialekten), selv om det er en del av karrieren han har «forkastet». 

Nye, smått festlige «Parkert» med linjer som «Kalle drog damer mens eg dreiv kor» flommer derimot over av tekstlig klassisk Eidsvåg. 

Arrangementene har loungemyk sensekstitallsklang, som om de var omarbeidet av Lee Hazlewood. 
Hverken for svulmende eller for voldsomt. 
Snålest og mest forstilt blir det med hammondorgel og James Bond-blåsere på «To små planeter». 

Uansett: 
Om noen lurte på hva de skulle gi mor og mormor til jul, vær så god. 

BESTE LÅT: 
«Parkert» 
