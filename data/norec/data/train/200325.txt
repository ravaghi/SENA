MINITEST:Ciso hagesaks på batteri 

Sliten i hendene av all klippinga? 

Når våren kommer og du har noen få uker på deg til å klippe til busker og planter før de springer ut - da kan det bli litt i overkant. 
Den gamle greinsaksa er kanskje både rusten og sløv, og du blir fort sliten i hendene. 
Det burde da være en lettere måte å gjøre dette på? 

Verktøy av alle slag har fått en kraftig innsprøytning med ny lithium-basert batteriteknologi. 
Batteriene er mindre, lettere, lader raskere, varer lengre og gir full kraft hele veien. 
Dessuten er selv-utladningen helt minimal, slik at du bare fortsetter der du slapp, du må ikke lenger lade hver eneste gang du skal bruke verktøyet fordi batteriet har mistet futten i mellomtiden. 

Lithiumbatterier finner vi nå i alt fra radiostyrt hobbyutstyr til bærbare datamaskiner og mobiler, og verktøybransjen har nå lansert en rekke nye små og store verktøy som med tidligere batteriløsninger ikke har kunnet være praktiske. 

Bosch Ciso 

Den batteridrevne sekatøren Ciso er et typisk eksempel på et slikt nytt verktøy. 
Den er oppgitt å klare opptil 500 klippinger av grener på 9 millimeter. 
Men den har også ekstra krefter og klarer grener med diameter opptil 14 mm. 

Den er også rask, og skal klare opptil et klipp i sekundet, hvis du har det riktig travelt... 

Bosh beskriver bruken som en dans på roser, da er det spesielt klipping av rosebuskene om våren de har i tankene, men også trimming av frukttrær og busker blir trukket fram. 

Saksen veier 600 gram og lades opp på 5 timer til full kapasitet. 

I bruk 

Ciso kommer som mye annet småverktøy fra Bosch i en hendig blikkboks med lokk. 
Det er jo i utgangspunktet langt bedre enn en pappeske, og fungerer utmerket som hjem når den ikke er ute og jobber. 

Batteriene er innebygd i saksen, for å lade plugger du bare inn den lille pluggen i enden av ledningen fra laderen. 

Selve laderen ser ut som en vanlig strømforsyning og er ikke merket spesielt godt. 
Du kan lese at den kommer fra Bosch, det står sammen med de andre speisifikasjonene, trygt støpt inn i plasten. 
Men at den hører til Ciso kommer ikke fram. 
Har du som oss huset fullt av forskjellige ladere og strømforsyninger er det en god idé å sette på en merkelapp først som sist og oppbevare laderen i boksen når den ikke er i bruk. 

Saksen ligger godt i hånden, den har god balanse og føles ikke tung. 

Den har en praktisk strømbryter som er nedfelt slik at du ikke kommer borti den av vanvare. 

For å klippe må du aktivt sette fingeren innunder avtrekkeren og klemme, dermed er sjansene for ulykker svært små. 
Kniven beveger seg også bare så lenge du holder avtrekkeren inne, det gjelder også returen. 

Dette virker trygt, man skal være usedvanlig klønete for å gjøre feil og påføre seg selv eller andre skader med denne saksen. 

Klipping av tynne og middels tykke grener går som en lek. 
Nærmer du deg 14 millimeter merker du at det blir tyngre, da er også konsistensen på greina viktig. 
Er det en tørr og hard grein sliter Ciso, men er den fersk og mer spenstig i fibrene går det greit. 

Å klippe en gang i sekundet krever øvelse, du må passe på at kniven går akkurat langt nok tilbake til at du får til et nytt klipp før du slipper avtrekkeren. 
Men vi ser ingen grunn til å stresse med det, så travelt skal du ikke ha det når du beskjærer plantene dine. 

Konklusjon 

Vi har sansen for denne, den er grei i bruk, gjør jobben den er laget for, og sparer deg for gjentatte bevegelser som kan være en belastning. 

Den krever ikke mer enn noen få minutters tilvenning før du har god kontroll, har god ytelse og kommer i praktisk boks oppbevaring. 

Bosch Ciso 
