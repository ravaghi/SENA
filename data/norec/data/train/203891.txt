Enkel treningskompis
Polar A370 er litt for stor til å være kun en aktivitetsklokke - men er en fin kompis for deg som også vil ha litt enkel treningsinformasjon. 

Denne testen er gjort i forbindelse med en samletest av aktivitetsarmbånd vinteren 2018. 
Du kan lese oppsummeringen her. 

God forgjenger 

Vi har tidligere gitt gode skussmål til forgjengeren, Polar A360, som sammen med Fitbit Charge HR kom ut som de aller beste i en sammenlikningstest av aktivitetsarmbånd for to år siden. 

Siden da har det kommet mye nytt på markedet, fra mange ulike produsenter, og forventningene til hva et slikt armbånd bør være i stand til er dermed enda høyere. 

Det er også mye derfor vi ikke er fullt like imponert over Polars aktivitetsarmbånd lenger, som vi trodde vi skulle være. 

Men jøssda; det er fremdeles et veldig godt alternativ blant aktivitetsarmbåndene: 

Det sitter godt på armen, selv om den er stor sammenliknet med andre aktivitetsarmbånd, eksempelvis Fitbit og Garmin. 

Brukervennlig 

Men vi liker veldig godt at den har en enkel og tydelig meny som er lett å forstå og enkel å bla seg rundt i. 

Vi liker at du enkelt kan velge aktivitet og starte og stoppe aktiviteter direkte fra klokken. 
Og vi liker at vi enkelt kan følge med på pulssoner under aktivitet. 

Vi liker også appen: 
Den er ganske enkel å skjønne og gir lettfattelig informasjon. 

Og vi liker at den er lett å tilpasse - og du kan velge hvilke aktiviteter du skal kunne starte og stoppe fra klokka, som eksempelvis gåing, løping, svømming og så videre. 

God skjerm 

Polar er imidlertid litt drøyt på tilbudssiden når det kommer til å telle skritt - den er rausere enn både Fitbit og Garmin. 

Armbåndet er også blant de største - den bygger mye både i høyden og bredden. 
Men på den annen side betyr en større skjerm at informasjonen også blir tydelig. 

Og ja, skjermen er blant de som er tydeligst å lese, både inne og ute. 

Dette trekker ned 

Det som trekker litt ned, er at den er litt dårlig på søvninformasjon. 
Og meldingene ser veldig rare ut på skjermen; de vises horisontalt, når skjermen er vertikal. 
Det kunne vært løst bedre i 2018 … 

Vi synes også den mangler litt på sosiale funksjoner, som å tjene medaljer og interagere med andre. 

Og vi synes batteritiden er kort, vi måtte lade gjennomsnittlig etter fem dager, som er litt knapt. 

Konklusjon 

Alt i alt er imidlertid Polar A370 et aktivitetsarmbånd som er enkelt i bruk, som gir deg den essensielle informasjonen du trenger, om søvn, skritt, kalorier og trening. 

Er du litt opptatt av trening og gjerne vil ha feedback underveis i treningsøkta, kan denne gi deg det du ønsker. 

Vi liker muligheten for å starte og stoppe aktiviteter fra klokka. 
Men den har litt å gå på, på app-fronten. 
Den er dessuten stor og litt klumpete i forhold til konkurrentene. 
Og så kunne som nevnt batteritiden vært bedre. 
