Eide:Sterk stemme 

80-tallspreget debut med solide støttespillere. 

Eide: 
"Grand design" (KRE Music) 

Hvor kommer vi fra og hvor går vi hen? 
Eide sysler med De Store Spørsmålene på omslaget, men har ingen fasit. 
Han gir oss isteden sanger som "Mother Nature" og "Grand design", og det er bra nok. 

Eide er Roar Eide fra Stavanger, til vanlig daglig leder av snekkerverkstedet Treverket. 
På debuten har han fått med seg drevne Arne Hovda som produsent, musiker og medkomponist. 
Gitarist Geir Pedersen fra Sult er også involvert i brorparten av sangene, og ellers finner vi Alf Aukan, Bjørn Sæther, Bernt Rune Stray og Alf Terje Hana her. 

Eide har en sterk stemme som kommer til sin rett i de røffere sangene. 
"Mother nature" er blant disse, selv om deler av instrumenteringen er lys pop. 
Han er også mann for ballader, som fine "Reflections". 

Stilmessig plasserer platen seg blant 80-tallspopen, med en fin melodilinje i "Follow you". 
En solid debut, men neste gang kunne jeg tenkt meg en tydeligere Eide. 

Beste spor: 
"Reflections", "Follow you", "Mother Nature". 
