Norwegian Wood:Korn 

Sted: Norwegian Wood, publikum: 
Ca. 6000. 

Jonathan Davis sådde Korn på plenen i Frognerbadet i går - hardtkorn. 

Ikledd sin sedvanlige kilt (sekkepipen kom for øvrig tidlig i showet denne gangen, ikke i ekstranumrene) viste en friskmeldt Davis hvordan en frontfigur i et metal-band skal fremstå - overlegen, topptent og med en front-autoritet som Norwegian Wood-scenen hadde manglet tidligere på kvelden. 
Samtidig er dette Jonathan Davis' lille fiende. 

Utover i konserten ble han nærmest selvgod i sin selvnytelse, og siste halvdel av Korns halvannen time sto dessverre litt tilbake for begynnelsen av konserten. 

Urovekkende nok er det presentasjonen av kveldens nye låt, «Evolution» fra det kommende julialbumet, som på mange måter stopper den fremdriften som Davis og resten av bandet satte standarden for helt i starten av konserten. 

Samtidig hadde Korn denne gangen tonet ned sceneshowet. 
Riktignok er det nok av angst og sinne igjen i det musikalske uttrykket - de hvinende gitarene og de aggressive tribal-trommene - men den sedvanlige apokalypsen kom aldri så nær som den har gjort tidligere da Korn har spedd på med både dyremasker og ekstremt ekle bilder fra et lerret midt på scenen. 

I går var disse ekstraelementene borte, og det virket i det hele tatt som om Jonathan Davis og Korn - selve gudfedrene innen rap-metal - hadde en helt grei dag på jobben i går kveld, ikke noe mer. 
Akkurat slik det virket for den fremmøtte pressen. 

STEIN ØSTBØ 
