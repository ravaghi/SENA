Veronica Mars
Nostalgisk gjensyn med skarp heltinne. 

Siden TV-serien Veronica Mars ble kansellert i 2007, har både fansen og serieskaper Rob Thomas prøvd å få til en fortsettelse på historien om den unge privatdetektiven som løste mysteriet om hvem som drepte bestevenninna, og dermed ble bitt av etterforskningsbasillen. 

I 2013 kom drømmen et langt stykke på vei til å bli virkelighet, da Rob Thomas samlet inn 2 millioner dollar på 10 timer via Kickstarter for å lage en helaftens spillefilm om Veronica Mars. 

Nå er filmen ute på DVD og Blu-ray, og det er ingen tvil om at TV-seriefansen kommer til å bli fornøyd med gjensynet. 

Filmen er spekket med referanser til den gamle serien, som nok vil gå over hodet på deg om du ikke har sett den. 
Likevel tror jeg Veronica Mars vil underholde et større publikum enn bare fansen, for dette er en morsom og lettbeint, men likevel spennende detektivfilm med en sjarmerende hovedrolle i spissen. 

Gamle følelser blusser opp 

En rask oppsummering av de store trekka i serien innleder filmen, slik at de uinnvidde får med seg bakgrunnen for fortellingen. 

Vi møter nemlig Veronica Mars hele ni år etter vi så henne sist. 
Hun har lagt sine dager som privatdetektiv på hylla, er akkurat ferdig utdannet advokat og skal begynne i jobb i et stort advokatfirma i New York. 

Når popstjerna Bonnie DeVille, tidligere kjent som Veronicas gamle skolekamerat Carrie Bishop, blir funnet drept i badekaret, blir Veronica kontaktet av ekskjæresten Logan Echolls. 
Logan, som var sammen med Carrie, beskyldes for drapet og nå trenger han hjelp fra Veronica Mars for å renvaske seg. 

Veronica må nå velge mellom sitt nye liv som advokat og forholdet med den nye kjæresten Stosh "Piz" Piznarski, som vi kjenner fra serien, og trangen til å etterforske både drapssaken og sine følelser for Logan. 
Det tar ikke lang tid før hun lar seg oppsluke av detektivrollen, og igjen kjenner ønsket om å rydde opp i korrupsjonen og kriminaliteten i den fiktive byen Neptune i California. 

Vittige replikker 

Kristen Bell er selvfølgelig den store stjerna i filmen. 
Hun faller lett inn i den gamle rollen som Veronica Mars og leverer replikkene skrevet av Rob Thomas med sjarme og humor. 

Som i serien akkompagneres handlingen av Bells fortellerstemme, og som i serien fungerer det godt også her. 

Jeg liker Veronica Mars sine sarkastiske stikk om verdenen rundt seg, og jeg flirte fornøyd flere ganger under filmen på grunn av artige kommentarer. 

Det er i Veronicas små betraktninger og i dialogen mellom rollefigurene magien ligger. 
Jeg kjenner at jeg ikke bryr meg så forferdelig mye om selve krimsaken – det er personene, og da aller mest Veronica som er interessant. 

Se traileren for filmen her: 

Drømmer om en fortsettelse 

Er du fan av TV-serien Veronica Mars kommer du ikke til å bli skuffet over de 107 minuttene dette gjensynet varer. 
Jeg hadde stor sans for TV-serien da den gikk her i Norge, og koste meg med filmen. 

Det var gøy å se Veronica Mars tilbake med kameraet i hånden, som hun alltid har med seg. 
At drømmen om å fortsette TV-serien eksisterer for serieskaper Rob Thomas er ingen hemmelighet, om det er et realistisk ønske vet jeg ikke, men filmen legger absolutt til rette for at historien kan plukkes opp igjen. 

Det har jeg bare en ting å si til: 
Bring it on – jeg er klar! 
