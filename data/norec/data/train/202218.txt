Just Mobile Gum Max Duo
Stilig nødlader som gjør at mobilen holder i dagevis. 
Men den koster. 

Det var en sen fredagskveld på en hipp bar ved Youngstorget i Oslo sentrum da jeg fikk spørsmålet: 

«Du har vel ikke tilfeldigvis en lader til iPhonen min? 
Er snart tom serru!». 
Jeg tok frem nødladeren avbildet øverst i artikkelen, og ble kveldens heltinne. 
Plutselig var det én til med samme behov. 
Og min telefon var også snart tom for strøm. 

Et par-tre oppladinger og timer senere var alle klappet og klare for å legge ut retrofiserte blinkskudd på Instagram igjen. 
Krise avverget! 

Allsidig ladeløsning 

På forhånd var min telefon ladet tre ganger med nødladeren, Just Mobile Gum Max Duo, så her har vi med en liten mobil kraftstasjon å gjøre. 
Gum Max Duo kan skilte med et batteri på 11.600mAh, nok til å lade dagens smarttelefoner mellom 5-7 ganger avhengig av batteristørrelsen og om den er i bruk samtidig eller ei. 

Gum Max Duo har også den egenskapen at den kan lade to enheter samtidig – den har en usb-port ment for enheter som iPhone og en usb-port for enheter som iPad. 
Strømstyrken er på henholdsvis 1A og 2,4A. 

Det finnes også en mikro-usb-port som skal brukes til oppladingen, noe som gjøres med den medfølgende kabelen. 
Skal du lade Apple-dingsene dine eller enheter som bruker noe annet, må du bruke egen ladekabel. 

Å lade en telefon går like raskt som med den vanlige laderen. 
Nødladeren kan også forsyne iPaden eller et annet nedbrett med strøm. 
Ikle like mange ganger som en mobil naturligvis. 
Vi fikk iPad 4 opp på 70 prosent én gang før det sa stopp. 
Men så har det er innebygd batteri på 11.560mAh også. 
Det er uansett fint å ha muligheten. 

Gummi-omslag 

Både utseendemessig og kvalitetsmessig får Gum Max Duo tommel opp fra oss. 
Det både ser og følges ut som et kvalitetsprodukt, noe som ikke er så vanlig i denne sjangeren. 

Det følger også med et kjekt gummi-omslag i svart som kan brukes for ekstra beskyttelse, noe som kommer godt med når man skal frakte det rundt i sekken eller veska. 
Du kan også kjøpe disse som tilleggsutstyr i friskere farger som gul, blå og rød. 

På den ene siden av batteriet finnes det en av/på knapp og åtte ledlys som viser hvor mye kapasitet det er igjen på batteriet, både mens det lader seg opp selv og når det lader andre enheter. 

Å fylle opp selve nødladeren er for øvrig det "kjedeligste" med Gum Max Duo. 
Du må regne med å bruke mellom drøye 12 timer på å få full batterikapasitet igjen, i hvert fall med en vanlig iPad-strømadapter. 

Konklusjon 

Vi har ellers lite negativt å si om Gum Max Duo. 
Det store minuset er prisen, som er på 120 euro, rundt 950 kroner. 

Du kan få nødladere til langt mindre som også har mer batterikapasitet. 
Vår erfaring er riktignok at du ofte ender opp med noe som ikke er av like god byggkvalitet. 
Gum Max Duo er upåklagelig i så måte. 

Er du mye på farten, enten på tur eller ute av huset, er Gum Max Duo derfor en super løsning når du skal forlenge batteritiden på dingsene dine. 
