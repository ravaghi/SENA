Fra gutterommet til et bra debutalbum
Stian Dalen (28) har det meste av det som skal til for å lage lekre og gode popfolklåter. 

Han er født i Eikjabygda i Bø i Telemark. 
Dialekten hans er en viktig del av særpreget dette debutalbumet. 
Tidligere har han gitt ut musikk med bandet Ugras, og Stian Dalen var også sterkt delaktig på Jon Solberg (Ni Liv) sitt soloalbum, "Svarteper". 
I tillegg til å være sanger og sangskriver, underviser han andre talenter på gitar. 

Det som gjør at man kan tro på en flott karriere for Dalen er at han viser innsikt og forståelse for hvordan man lager fengende melodier innenfor mange uttrykk, og at tekstene både har dybde og en folkelighet i seg til at lytteren kan kjenne seg igjen både her og der. 
Hør bare den fornøyelige "Eg og pus", og den morsomme, men likevel litt triste, "Morgofugl". 

Et nøkkelspor er tittelkuttet som handler om både en glede og en skrekk for det gamle gutterommet, mens "Kom og dans" er en livsbejaende låt i den andre enden. 
Her snakker vi om spenstig folkrock. 
Noen av sangene ligger helt nede i form og stil, og Stian Dalen mestrer balansen mellom det sarte og det morsomme på en utmerket måte. 

Noen av låtene er ikke gode nok til at Dalen får en femmer denne gangen, men han er jammen nærme. 
Det er liv, nerve og humor her, og han er ikke redd for å synge seg ut av komfortsonen. 
Det kan glippe litt på de høyeste partiene, og der også en del av sjarmen fra gutterommet til voksne Stian Dalen. 
