Morsom vri på myte
Yeti, Bigfoot, Sasquatch, eller den avskyelige snømannen, den kryptozoologiske kjempen har mange navn, men har du hørt om Smallfoot? 

Ja, det er selvfølgelig oss mennesker sett fra yetienes perspektiv. 
Og vi er like sagnomsuste i deres verden som de er i vår, helt til yetien Migo faktisk møter på et menneske. 
De andre tror imidlertid ikke på ham, så han drar fra Himalayas høye fjelltopper for å skaffe bevis. 

De minste trenger nok en innføring i mytene rundt yetiene for at de skal forstå premisset og vitsene bedre, men uansett om noe av dialogen og humoren går over hodet på dem vil de garantert bli underholdt. 
For min del går noe tapt i den dubba versjonen, som Channing Tatum, Denny DeVito, en karaokescene med selveste Herr Carpool Karaoke, James Corden, og sang av talentfulle Zendaya. 
De norske stemmene fungerer helt greit, men de mangler særpreg og dialogen er innimellom (jeg så filmen uten tekst) litt utydelig. 

Filmen er et produkt av Warner Bros.’ forholdsvis nye tenketank Warner Animation Group og er regissert av Karey Kirkpatrick («Chicken Run», «Over the Hedge»). 
Sammen har de skapt en fargerik film med «feelgood»-stemning, fengende originalmusikk og masse slapstick-humor som garantert vil falle i smak, men den klarer ikke å sette de helt dype sporene. 
