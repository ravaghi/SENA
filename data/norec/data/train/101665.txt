Russland berget poeng etter gedigen keepertabbe
(Russland - Sør-Korea 1-1) 
To innbyttere kom inn og fikk fart på kampen mellom Russland og Sør-Korea. 
Men det er den russiske keepertabben alle vil huske. 

Som i den første kampen i gruppe H mellom Belgia og Algerie (2-1), var det innbytternes aften i oppgjøret mellom Russland og Sør-Korea. 
Etter 68 minutter fyrte innbytter Lee Keun-Ho løs fra langt hold. 
Keeperstjernen Igor Akinfejev så ut til å ha kontroll, men i stedet glapp han ballen og den føyk over hodet hans og i mål. 

CSKA Moskva-kapteinen, som hadde gjort en nokså solid kamp frem til dette, ble liggende i målet og fortvile, mens koreanerne jublet hemningsløst. 

- Dette er en keepertabbe av de sjeldne, konkluderte ekspertkommentator Egil «Drillo» Olsen på TV 2. 

Dette fikk virkelig fart på Russland og seks minutter senere var det nok en innbytter sin tur til å sette ballen i mål. 
Storscorer Alexander Kerzjakov hadde bare vært på banen i drøye tre minutter da russerne kom til en kjempemulighet. 

Flere var i nærheten, men det var Kerzjakov som fikk ballen i beina og smalt inn utlikningen. 
Linjedommeren sto helt i ro med flagget, selv om flere ropte på offside. 

Med det tangerte Kersjakov den russiske scoringsrekorden til Vladimir Beschastnykhs, med 26 mål. 

- 1-1 er et greit resultat ut fra det som har skjedd, sier «Drillo». 

- Det er en grei kamp, men vi blir slitne. 
Du ser målet, det er ikke lett. 
Fotball er sånn noen ganger, sier Russland-trener Fabio Capello i et intervju vist på TV 2. 

Tafatt omgang 

Russland var favoritter før kampen, men de var langt unna å overbevise i de første 45. 

Den første omgangen var preget av balltrilling og manglende presisjon. 
De store sjansene uteble, men Sør-Korea var hakket bedre og Bayern Leverkusens Son Heung-min skapte flere uroligheter i russernes forsvarsrekke. 

Etter 11 minutter kom den lille angriperen til sin første skuddmulighet, men forsøket fra rundt 16 meter gikk over. 
Også mot slutten av omgangen fikk Son god tid på seg, men heller ikke denne gangen traff 21-åringen rent og også dette skuddet gikk over mål. 
Ki Sung-Yuengvar bindeleddet på midtbanen og kontrollerte ballen godt. 

Langskuddenes aften 

Også Russland hadde noen langskudd. 
Andrej Ingasjevitsjs forsøk fra rundt 35 meter var hardt, men rett på Jung Sung-Ryong. 
Med kapteinen Roman Sjirokov ute med skade, ble Aleksander Kokorin noe ensom på topp. 
De få forsøkene som kom fra spissen, var relativt ufarlige i den første omgangen. 
Trener Fabio Capello måtte innse at det var 0-0 til pause. 

Andreomgangen begynte med mer gnist enn den første. 
Russland var nære både ved Viktor Fajzulins langskudd ett minutt ut i omgangen og headingen til Aleksej Berenzutskij minuttet senere. 
Også Sør-Korea fortsatte med de mange skuddene fra langt hold, men de fleste var ikke godt nok plassert. 

Innbytterene avgjorde 

Det var egentlig ikke skuddet fra innbytter Lee Keun-Ho i det 68. minutt heller, men keeper Akinfejev glapp ballen over hodet og i mål. 

Det satte enda litt mer fart på kampen. 
Seks minutter senere slo en annen innbytter til. 
Russlands trippelmulighet endte i beina til Alexander Kerzjakov, som utliknet fra kloss hold. 
Dermed endte det uavgjort i den viktige kampen i den relativt åpne gruppe H. 
