T.J. Miller:Meticulously Ridiculous 

Ujevnt om pot og dyreslaveri og krigsøkser og sånn. 

Det er en blandet dropspose som serveres i T.J. Millers timelange Meticulously Ridiculous. 

Miller er en av mine favorittkomikere for tiden. 
Spesielt i rollen som den usympatiske slackeren Erlich Bachman i serien Silicon Valley har han levert en rekke høydepunkt som har fått trynet mitt til å vri seg i latter. 

Men alene på scenen blir han overraskende tam. 
Det er noen veldig gode poeng i dette stand-up showet, og han er i eliteserien når det kommer til rølpete frustrasjoner, kunstig alvor og feststemte "gi faen"-utbrudd. 
Men et par av historiene blir for enkle og langdryge, og de helt store latterkulene kommer aldri. 

Noe er slitt, noe er nydelig 

Det føles som Miller kommer litt sent til festen i Meticulously Ridiculous. 
Noen av poengene er ganske slitne og oppbrukte, og andre har vi hørt før. 
Her er det blant annet en ganske nøyaktig gjenfortelling av en nesten parodisk enkel marihuanavits som Miller framfører i serien Crashing. 

Men når han går mer inn i filosofiske hjørnet, og lar munnrappheten smelte sammen med noen finstemte stonerbetraktninger, så er han i sitt ess. 
Her sveiper han innom poengterte semantikkbetraktninger og lurer på hvordan en kan komme seg unna dødens negative konnotasjoner. 
Hverdagslige observasjoner snudd sånn passe på hodet, godt egnet til å gi publikum litt å tenke på. 

T.J. Miller er også en ganske lun fyr som det er lett og like. 
Og når han blir virkelig teit og absurd, med kroppsåpninger og lydhermende ord, så treffer han en barnlig glede i meg som trives veldig godt i selskap med den storvokste drittungen. 

Tør å eksperimentere 

I formen er det for det meste ganske klassisk stand-up som serveres i denne spesialen. 
Men Miller tør å eksperimentere litt. 

Komikeren er ikke redd for å dytte litt mot grensen til det litt ubehagelige, både for seg selv og sitt publikum. 
Drøyest er det når han tar i bruk en publikummers mobiltelefon for å servere en dose av sin bryske meninger til hans mor. 
Regissør Jeff Tomic har også kastet inn et par glitch-effekter i klippen, uten at de gjør noe særlig for opplevelsen. 

Vann er en sentral rekvisitt i denne spesialen. 
Først som kilde til ganske enkel fysisk komedie, men etter hvert vris spøken over til en elegant liten samfunnskritikk. 
Den er mer fiffig enn veldig tankevekkende, men det gir en fin ramme for denne lettbente timen. 

Stand-up spesialer er selvsagt helt avhengig av om du digger komikeren og humoren. 
Og elsker du T.J. Miller skal du bare se og kose deg med denne. 
Men for meg var dette en ujevn time – og dessverre ikke Miller på sitt aller beste. 

Meticulously Ridiculous har premiere på HBO Nordic søndag 18. juni. 
