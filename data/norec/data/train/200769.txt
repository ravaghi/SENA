Qtek 9090
Qtek 9090 har vært etterlengtet av mange, og det skjønner vi godt 
 det er vanskelig å finne en mer komplett gadget i butikkene akkurat nå. 
Vi analyserer denne herligheten. 

Mobiler og PDAer henger tett sammen, og nye hybrider som skal kombinere det beste fra to verdener dukker opp stadig vekk. 
Det finnes flere alternativer, og det er nok PDA-foner basert på Symbian-operativsystemet som er de mest populære. 
Men det finnes også Windows-baserte alternativer, og den store fordelen her er selvsagt den knirkefrie integrasjonen med din Windows-baserte PC. 

Det finnes små Windows-mobiler, som Qtek 8010, som mest av alt er mobiltelefoner, og det finnes store, mobilutstyrte PDAer som Qtek 9090. 
Det altså en PDA i full størrelse, men med innebygd GSM-radio 
 og omtrent alle andre muligheter du kan tenke deg. 

Bare en PDA? 

Fra utsiden ser 9090 ut som en hvilken som helst lomme-PC, med trykkfølsom skjerm og en rad med knapper nedenfor. 
Men ved nærmere øyekast ser vi at det er flere muligheter her enn bare PDA-jobbing. 
De klare svar/legg på-knappene avslører selvsagt at telefonfunksjonaliteten er på plass. 
Snarveiknappene er også flere, nå har PDAen dedikerte taster til blant annet internett, e-post, kontakter, kalender og kamera. 

Den aller viktigste nyheten i Qtek 9090 skjuler seg imidlertid på undersiden av telefonen. 
9090 har nemlig fått et fullstendig QWERTY-tastatur, som naturligvis gjør det enklere å skrive inn data, tekstmeldinger og lignende. 
Tastaturet skyves ut på lignende måte som i motetelefonene til Siemens og Samsung, men her er det altså full tilgang til alle bokstaver og spesialtegn. 
Riktignok er tastene ganske små, og ikke uthevet. 
Du må trykke på en liten prikk for at tasten skal reagere, og det er ikke en optimal løsning for de med store fingre. 
Samtidig er løsningen ganske ergonomisk og maskinen sitter godt i hendene når du bruker tastaturet. 

Uten en tråd 

Videre har 9090 fått flere oppdateringer i forhold til den tidligere modellen. 
Den neste store nyheten er at den nå støtter WLAN, i tillegg til Bluetooth. 
Det vil si at 9090 har omtrent alle tenkelige måter å kommunisere på: gjennom GSM/GPRS-nettverket, WLAN, Bluetooth og infrarødt. 
Vi kunne tenkt oss støtte for EDGE, men dette mangler i denne omgang. 
Bruker du WLAN-antennen og beveger deg utenfor dekningsområdet, kan telefonen hoppe automatisk over til GPRS. 

Maskinvaremessig er 9090 en imponerende liten sak, med 400 MHz-prosessor, 128 MB minne og støtte for SD-minnekort med SDIO. 
Den er altså rask og har godt med lagringskapasitet. 

Et VGA-kamera er bygd inn på baksiden, og det fungerer som det skal, selv om vi innrømmer at vi har sett bedre bilder på andre VGA-utstyrte telefoner. 
Videoopptak er det også mulighet for. 
Bildene du har tatt kan enkelt sendes via MMS eller e-post direkte fra galleriet, men av en eller annen grunn ikke gjennom Bluetooth. 
Du kan også koble bilder til kontakter i telefonboken. 

PDA-delen av 9090 er identisk med alle andre nyere Windows Mobile-utstyrte maskiner, og den er svært enkel å synkronisere med en PC via den medfølgende USB-kabelen. 
Operativsystemet har støtte for å snu skjermbildet til landskapsmodus, som gjør en del oppgaver mye enklere (for eksempel internettsurfing). 

Skjermen er imidlertid av den eldre QVGA-typen, og har oppløsning på 240x320 piksler. 
I det siste har vi sett flere og flere PDAer med VGA-oppløsning på skjermen, noe som ser mye finere ut. 
Vi kunne selvfølgelig ønske også 9090 støttet den høye oppløsningen, men det ville mest sannsynlig dratt den allerede høye prisen enda lenger opp. 

Brukervennlighet 

Qtek 9090 er en teknologisk vidunder, som kan det aller meste en krevende bruker vil behøve. 
Funksjonaliteten er på topp og du vil kunne bruke telefonen til det aller meste. 
Men i praktisk bruk er det hele litt vanskeligere. 
Det er klart at PDAen er fysisk stor, slik at den ikke er optimal å bære med seg, og heller ikke alltid like komfortabel å prate i. 
Det følger med et håndfri-sett i pakken, og vi anbefaler å bruke denne. 

Når det gjelder ren mobiltelefonbruk er 9090 heller ikke verdens mest praktiske, grunnleggende funksjoner som å taste inn et telefonnummer eller raskt skrive en kjapp SMS-melding krever flere klikk på skjermen og tastetrykk enn en helt vanlig mobiltelefon. 
Er du ikke vant til å bruke en PDA som mobil fra før, vil Qtek kreve en god del tilvenning. 

Til slutt, dette er et dyrt leketøy. 
Qtek 9090 koster i overkant av 8.000 kroner, så det er en gadget for spesielt interesserte. 
For de som er ute etter en mindre, rimeligere og mer sammensveiset kombinasjon av mobiltelefon og PDA, mener vi fremdeles at Sony Ericsson P910 er det beste alternativet. 
Men vil du ha en full PDA, med alle mulige muligheter, og som i tillegg kan ringe, sende MMS og tekstmeldinger, er 9090 det ultimate valget. 
