En overlegen onsdag
Konsertturneen "Fire Walk With Me Tour II" har gått sin seiersgang i flere av landets byer. 
I går kveld var det Oslos tur til å få besøk. 

Aura Noir og Nekromantheon er hovedbandene på plakaten, men de har hatt selskap av både Condor og One Tail, One Head underveis. 
På John Dee var det Skeletonwitch som skulle beære publikum med litt ekstra show. 

Nekromantheon åpnet kvelden friskt med "Devolutionary Storms" og "Blood Wisdom", og brått glemte alle at onsdager pleier å være kjipe. 
Kolbotn-guttene ga nettopp ut albumet Rise, Vulcan Spectre som har høstet strålende kritikker, og de skuffer heller ikke live. 
Arild Torp, Christian Holm og Sindre Solem låter stramt som få, og behersker alle de ville vokal- og instrumentpartiene med stor presisjon. 
Trioen har med seg Olav Knutsen, kjent fra bl.a. Infernö og Lamented Souls som konsertgitarist, og han utfyller bandet på en god måte. 
Nekromantheon vokser stadig som liveband, og gir mye av seg selv når de står på scenen. 

Setlisten bød på "Coffin Awaits", "Metal Vendetta" og "Unchained From the Devout" fra We're Rotting-EPen. 
"Usurper Command" og "Rise, Vulcan Spectre" ble plukket fra den nye plata, "Gringo Death" fyret opp stemningen ytterligere, og "We're Rotting" sendte den nesten til topps. 
Etter "12 Depths of Hades" var nakkene slitne og det kunne det virke som moroa var over, men Nekromantheon kan aldri gå av scenen før de har spilt "Alcoholy Terror", en av hitene fra Divinity of Death. 

Skeletonwitch kommer fra Ohio i USA, og dette var deres første norgesbesøk. 
De kategoriseres som et black/thrash-band, men har egentlig flere elementer fra death metal-sjangeren. 
Bandets fremtreden er meget energisk, og det er tydelig at de er vant med å fri til et stort publium. 
Vokalist Chance Garnette bruker hele scenen når han synger, snakker mye med tilhørerne og takker ærbødigst mellom hver eneste låt. 
Nate Garnette, Scott Hedrick og Evan Linger synkronheadbanger, løfter gitarene på slaget og er visuelt flotte å se på, mens trommis Dustin Boltjes danner et intenst bakteppe. 
Musikken er derimot ikke like interessant som sceneopptredenen. 

Det så ut som Skeletonwitch hadde mange fans, og etter det jeg forstod spilte de sanger fra nesten hele sin ni år lange karriere. 
Albumet Forever Abomination kom i fjor, og deler av publikum lot til å like det de hørte. 
Undertegnede hadde ikke hørt mye av bandet før konserten, og det kan ofte være et aber. 
Skeletonwitch er dyktige musikere, bevares, men det blir litt for klinisk og ensformig å lytte til i lengden. 
Gitarene låter tidvis thrasha, trommisen kan blaste og vokalisten veksler greit mellom høy- og lavfrekvent growling, men det blir litt for mye "amerika-death" over musikken til at interessen holder seg oppe gjennom en hel konsert. 

Aura Noir avsluttet kalaset, og det på formidabelt vis. 
De åpnet med "Condor", før de som vanlig presenterte seg som verdens styggeste band, og pøste videre med "Deep Tracts of Hell". 
Apollyon, Aggressor og Blasphemer har mange år bak seg som musikere i flere av Norges største og beste metalband, og Aura Noir har tronet høyt siden oppstarten i 1993. 
På trommer har de med seg Kristian Valbo, et enormt batteritalent som også spiller i Obliteration. 

Aura Noir er et band som tør å vise at de koser seg på scenen. 
De strør om seg med fornøyde glis, og vitser gjerne med fansen mellom låtene. 
Bandet leverer melodier, dynamikk og en tilstedeværelse som er få andre black-thrash-band forunt. 
Med låter som Shadows of Death", "Black Deluge Night" og "Hell's Fire" vekket de det trøtte onsdagspublikumet til nye høyder. 
Etter "Eternally Your Shadow" fra 1996 spilte de et par nye låter, og etter å ha hørt "Fed to the Flames" virker det som vi har all grunn til å glede oss til mars og utgivelsen Out to Die. 
"Mirage", "Destructor", "The Merciless", "Iron Night/Torment Storm" og "Black Metal Jaw" fulgte etter, før konserten ble avsluttet med nok en ny låt til stormende jubel fra publikum. 

Onsdager pleier ikke å være de beste konsertdagene, og publikum var litt satte til å begynne med. 
Heldigvis løsnet stemningen etter hvert, og suksessen var et faktum. 
Aura Noir og Nekromantheon gjorde meget gode konserter, og de ser ut til å gli godt sammen på turné. 
Skeletonwitch passet dessverre ikke helt inn denne kvelden og burde heller ha fått en egen konsert med eget oppvarmingsband. 
Det får de sikkert sjansen til senere. 

PS! 
Aura Noir og Nekromantheon skal spille i Bergen, Sandnes og Haugesund de neste tre dagene. 
Hvis du ikke har fått med deg to av Norges tøffeste band live ennå har du fortsatt sjansen. 
