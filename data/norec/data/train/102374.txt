Plateanmeldelse:Clutch - «Earth Rocker» 

Slipper kløtsjen mot bluesland. 

Marylandgjengens tiende plate viser ingen vilje til å roe ned, snarere en trang til ytterligere utøvelse av befriende lek med de tyngste bluesrock-klisjeene fra syttitallet og frem til i dagens stonerbaserte hardrock - fra Zeppelin til Queens Of The Stone Age, med andre ord. 

Gitarlyden er tjukk som olje, Neil Fallons vokal og ikke minst tekster av det skarpeste i sjangeren, og de dynamiske brekkene hyppigere enn hos de fleste som tusker i den i utgangspunktet lettvinte bluesrocken. 
Men Clutch har låter og lydbilde sterke nok til å tåle arenaer etter hvert, selv om de her hjemme foreløpig må nøye seg med Stavernfestivalen i sommer. 
Om de kommer seg forbi tollen på Svinesund der de ble tatt med marihuana i februar, da. 

BESTE LÅT: 
«Oh, Isabella» 
