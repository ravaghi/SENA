Sony Walkman A845
Vi har prøvd Sonys syltynne nyhet, som blant annet overbeviser på lydkvalitet. 

Sony fortsetter å utvikle sitt Walkman-konsept, og i disse dager er en helt ny serie lommespillere på vei ut i butikkene. 
En av dem er bare 7 millimeter tynn, men har fått en stor 2,8-tommer OLED-bredskjerm, innebygd aktiv støydemping og en lydkvalitet som overgår det meste av hva vi har testet tidligere "rett ut av esken". 

Harde fakta 

Men før vi går inn på hvordan den fungerer i praksis, skal vi raskt se på de viktigste egenskapene: 

Sony Walkman A845 - musikk og videospiller i lommeformat 

4,6 x 10,5 x 0,72 cm 

62 gram 

2,8" OLED-skjerm 

16 GB internminne 

Musikkstøtte: MP3, WMA, LC-AAC, WMA, PCM 

Videostøtte: MPEG4, AVC/H.264, WMV9 

TV-ut (opsjon) 

FM-radio med 30 forvalg flere tekniske data (ekstern lenke) 

A845 har ingen berøringsfølsom skjerm(!), men betjeningen er uansett gjennomtenkt og enkel ved hjelp av knappene under den. 
Egne volumknapper på siden gjør denne spilleren langt mer betjeningsvennlig enn for eksempel trykkfølsomme Creative Zen X-fi2. 

Til fingerspissene 

Funksjonsmessig er den velutstyrt, og alle mulighetene til å forandre og forbedre lydbildet kan nesten være litt overveldende i starten. 
Her har du muligheten til å ta i bruk en rekke forbedringsalgoritmer som blant annet skal få tilbake dynamikk som har gått tapt i komprimeringen til MP3 og andre formater med kvalitetstap. 

Clear Stereo reduserer lekkasje mellom venstre og høyre kanaler, og Clear Bass sørger for - ja, en tydeligere og renere bass. 
I tillegg har du equalizer med forhåndsinnstillinger og skreddersydde valg, for ikke å glemme virtuell surround. 

Hva som høres best ut er det imidlertid ingen fasit for, og effekten eller "forbedringene" er ikke alltid like enkle å oppfatte. 
Alt dette avhenger av musikken du lytter til, kompresjon og ørene dine. 

Overbevisende 

Vi konstaterer uansett at lyden, selv med helt standard innstillinger, er fyldig og behagelig ut i de medfølgende in-ear-proppene. 
Vi gir også honnør til Sony for å videreutvikle in-ear-utformingen, også på utsiden. 
Disse proppene er utrolig enkle å smette på plass i øregangen, og å få tak i når de skal ut igjen. 

Og den aktive støydempingen må bare prøves. 
Du har forskjellige valg også her (selvfølgelig), tilpasset om du sitter på toget, på flyet eller i kontorlandskap. 
Vi hørte ikke store forskjellen, eller rettere sagt: 
Vi hørte nesten ingenting fra omverdenen. 
Effekten er overbevisende. 
Lave frekvenser fra eksterne kilder (motordur, for eksempel), blir rett og slett borte. 

Støydempingen er avhengig av både spilleren og de medfølgende ørepluggene for å fungere. 
Det er ikke noe i veien for å bruke andre propper/klokker, men da kan du altså ikke bruke denne innebygde og nyttige funksjonen. 

Ikke alltid best 

In-ear i seg selv isolerer mye av luftbårne ulyder ute, takket være at silikontraktene blokkerer all åpning i øregangen. 
Men når du er i aktivitet kan dette faktisk være en ulempe. 

Til joggeturen for eksempel, forplanter gnissende lyder seg i ledningen, og hvert tråkk dundrer gjennom skjelettet og treffer hørselnervene fra innsiden, som om de stammet fra en vettskremt elefant på savannen. 
Resultatet? 
Du skrur gjerne opp lyden til et nivå som i beste fall ligger i grenseland for ørelegens anbefalinger. 
Eller, hvis du er fornuftig, så velger du andre klokker/propper for anledningen. 

Til annet bruk: 
Meget pluss 

A845 er imidlertid mer enn en musikkspiller. 
Både video- og bilder kan vises på skjermen, som for øvrig også er helt i toppklasse, med bra oppløsning (400 x 240), gode farger og 100% innsyn fra alle kanter takket være OLED-teknologien. 

Spilleren reagerer også meget raskt på alle trykk, og menyene er logiske og enkle å forholde seg til. 
Dessverre er fortsatt ikke norsk språk på plass, noe som hadde vært prikken over i-en. 

Vi liker spesielt alle innfallsvinklene til samlingen din, enten det er basert på tagger eller mappe- og filnavn. 

Radiodelen fungerer også OK, men vi er temmelig sikre på at Sony har hatt bedre FM-radiomottakere i noen eldre modeller, blant annet i S-serien. 
I sentrale strøk fungerer den uansett mer enn tilfredsstillende. 

Som skapt for Windows 7 

Spilleren lades ved hjelp av en spesialkabel (samme som på foregående generasjoner Walkman-spillere) som kobles til USB-porten på PC-en. 
Den er fulladet etter tre timer, og 80% fulladet etter 1,5 timer. 

Når du kobler spilleren til en PC med Windows 7 vil den øyeblikkelig bli gjenkjent, og nødvendige drivere vil installeres uten behov for noe som helst. 
Deretter dukker spilleren opp som en egen enhet i Utforsker, og du kan dra og slippe mediefiler direkte til den. 

Hvis en eller flere filer ikke er kompatible, foreslår Windows å konvertere dem før de kopieres, og det fungerer svært bra: 

Dra og slipp er også mulig i eldre Windows-versjoner, men for full kontroll på konvertering og formater bør du der bruke det medfølgende overføringsprogrammet, eventuelt Windows Media Player. 

Overføringshastighet på 5 MB pr sekund er OK, men svært mye tregere enn på siste generasjon iPod Touch. 

Batterilevetiden får også mer enn godkjent, 29 timer ved musikkavspilling og 9 timer ved videoavspilling er absolutt over snittet. 

Les også: 
Flere ferske MP3-tester 

Konklusjon 

Sony imponerer nok en gang med en spiller som virker gjennomført i nær sagt alle bauger og kanter. 
Det er ikke mye å trekke denne gangen, det måtte i såfall være at prislappen ikke passer alle lommebøker (det finnes tross alt mange rimeligere 16 GB-spillere), samt manglende norske menyer. 

Vi kunne også tenke oss raskere overføringshastighet, og støtte for enda flere formater, men konstaterer at Windows 7 konverterer automatisk når det er nødvendig. 
Det blir uansett småpirk i denne sammenheng, og kan ikke fravriste A845 en soleklar anbefaling fra DinSide.no 

Spilleren skal være i butikkene i løpet av februar, får vi opplyst fra Sony 
