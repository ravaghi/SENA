Fengende folkrock 'n' rap
Plumbo har lagt ut på en dannelsesreise. 
Det lover godt. 

Plumbo åpner øynene. 
Tunnelsynet kan være borte og harrysmaken fordampet. 

Singelen «Ta meg» byr på helt nye og spennende toner fra den kanten. 

Den uheldige uttalelsen på årets Spellemann-show ser ut til å ha gjort bandet godt - tross alt. 
Kritikken etter de ubetenksomme ordene rystet kvartettens grunnvoller. 
Bandet gikk i seg selv, kastet grums på båten og framstår nå som folkelig, jordnært og voksent. 

«Ta meg» er fengende og tilbakelent i veikrysset der rap møter rock. 

Gutta viser forståelse for og evner til å lage anstendig musikk med norsk tekst. 
Rapperen Endless og Plumbo-vokalist Lars Erik Blokkhus veksler mellom vers og refreng - og framstår samstemte og integrerte. 
Bandets kjennemerke, fløyter og folkrockinspirasjon, kan fremdeles høres. 

Nye Plumbo ligger et sted mellom det bandet til nå er kjent for og merkevarene Ravi og Vinni, men mangler deres kred og fingerspissfølelse. 

«Ta meg» vil kle radiokanalene framover mot sommeren. 
