Fra flinkis til kjekkas
Popdetaljer til å dø for hos svenske Salem Al Fakir. 

|||ALBUM: 
Soulpop-svensken Salem Al Fakir har lenge vært en slags mjukisblanding av Sondre Lerche og Alexander Rybak: 
Et vidunderbarn med flagrende hår, fiffige melodier, riktige referanser og vill popteft. 

Med «Ignore This» har 28-åringen derimot endelig gått fra flinkis til kjekkas. 
Hurra! 

Lydbildet, som på sisteskiva «Astronaut» (2009) var Toto-inspirert og Crosbyesque, består nå mer av synthbravur, fandenivoldsk følsomhet og nesten stureplansk glætthet — for ikke å snakke om popdetaljer å dø for. 

Med sin rolige synthåpning, pompøse popkor og trommemaskinsekvenser (som høres ut som en blanding av Björk og puddelrock!) burde «Part Of It» for eksempel bli en moderne juleklassiker. 

Noe av sjarmen er selvfølgelig at skiva ikke er perfekt, Grand Prix-låta «Keep On Walking» kunne vært Bryan Adams med strykere. 

Men som Salem selv hinter til i albumtittelen, det kan så absolutt ignoreres. 
