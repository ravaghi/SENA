Mektig og magisk
Det kan umulig ha vært noen enkel oppgave å skulle videreføre en så tradisjonsrik spillserie som «Heroes of Might & Magic». 
Men det har utviklerne klart - med glans! 

Når det lages fem innslag i en spillserie, er det fordi folk kjøper dem. 
Dette er også tilfellet med «Heroes of Might & Magic», hvor spillere vil strømme til butikkene i det som kan sammenlignes med tilstandene vi ser utenfor kinoene når en ny «Star Wars»-film kommer. 

For selv om vi skulle gitt en éner eller en sekser på vår terning, vil «Heroes of Might & Magic V» - det femte spillet i serien - trolig selge ørten trilliarder kopier uansett. 

Det er nemlig en særdeles tradisjonsrik og høyt elsket spillserie vi tar for oss her. 
Det første spillet så dagens lys for drøyt 12 år siden, og i mellomtiden har vi fått se hele fem spill. 
Kvaliteten har kanskje variert, men populariteten har vel aldri virkelig falt. 

I «Heroes of Might & Magic» trer du inn i et fantasirike av typisk type - det vil si fullt av troll, alver og eviggrønne sletter befolket av ulike folkeraser. 
Spillet har så en strategisk vinkel, hvor du skal lede ulike helter gjennom eventyr og episke erobringer. 

Det er samme oppskrift i «Heroes of Might & Magic V». 
Gjennom en historie fordelt på 30 ulike oppdrag, skal du gjennom alt som står på den meget velkjente fantasi-handlelisten. 

Det ligger et slags slør av enkelhet over «Heroes of Might & Magic V». 
I begynnelsen virker alt overraskende enkelt og lettfattelig, og læringskurven er minimal, men etter hvert åpner det seg en dybde som på mange måter kan sies å være spillverdenens svar på Marianegropen. 

Det begynner forsiktig, der du overtar kontrollen over én enkelt helt som skal reise gjennom ulike landskap for å bygge opp en slags hær og samtidig samle inn gull, gjenstander og annet godteri. 
Etter hvert kommer utfordringene veltende mot deg på alle kanter. 

Helten styres nesten som i et slags strategispill som ses fra et isometrisk perspektiv, og kartene du beveger deg på er både store, fantasifulle og stappet av spennende gjenstander. 

Akkurat som i de forrige spillene, vil du samle opp soldater på veien, samtidig som helten din vil lære seg nye trylleformler, nye egenskaper og så videre. 
Du har også ressurser slik som tre, gull og stein. 
Disse kan du sanke inn, og flittig bruke i byene du overtar. 

Byer er adskilte fra selve kartet der du spiller, og disse bygger du på ved å beordre konstruksjoner av for eksempel hus, bondegårder og smier. 
Disse kan, for eksempel, igjen rekruttere soldater og mytiske skapninger som skal kjempe for din sak ute i «felten». 

Når helten din - med hele soldatfølget ditt på slep - støter på en fiende, vil det åpne seg en ny skjerm hvor hæren din representeres av ulike brikker som symboliserer de ulike soldatene og skapningene i hæren din. 
Herfra beveger du dem etter tur mot fienden din. 

Hver soldat eller skapning har bare så mange steg de kan bevege seg, og du må tenke taktisk der du flytter dem over et slags rutenett - igjen veldig likt sjakk. 
Helten din kan på sin side stå på sidelinjen og kaste magiske formler ut på slagmarken, eller også delta selv. 

Til slutt står en av dere igjen som vinnere - du eller fienden - og forhåpentligvis kan du fortsette utforskningen av kartet. 
Det betyr mer gull, flere soldater og kanskje byer. 

Med andre ord er «Heroes of Might & Magic V» et turbasert, strategisk tenkespill. 

Det som er så forførende med «Heroes of Might & Magic V», er ikke bare hvor elegant alt henger sammen og utspiller seg (for det gjør det, dette føles virkelig gjennomarbeidet), men også det rene kvantumet av innhold og muligheter som åpner seg underveis i spillet. 

Det er proppfullt med en mengde forskjellige miljøer - alt fra tørre ørkener til frodige skoger - og du vil hele tiden støte på nye fiender og allierte, slik som minotaurer, griffer og demoner. 
Det er som å utforske en stor, fargerik og endesløs fantasibok. 

Og når du endelig er ferdig med den lange og omfattende kampanjen, kan du slå deg løs i flerspiller eller legge ut på isolerte eventyr for deg selv utenfor kampanjemoduset. 

Heldigvis kan «Heroes of Might & Magic V» sammenlignes mest med eneren, toeren og treeren i spillserien. 
Utviklerne, som for øvrig står bak de flotte strategispillene «Etherlords» og «Etherlords 2», holder seg fullstendig tro til det som gjorde disse tre spillene så gode. 

Foruten en noe sløv historie som ikke akkurat overrasker deg nevneverdig, og en kunstig intelligens som ikke alltid viser sine sterke sider (hvis den har det, da) - er «Heroes of Might & Magic V» en sann tributt til de foregående spillene. 
Og det sier vel det meste. 

For alle strategifrelste er dette gourmetføde for både sjel og hjerne. 
Det er en fargefull opplevelse som kan skilte med en strategisk dybde som likevel er tilgjengelig for alle. 
