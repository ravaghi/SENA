ZyXEL NSA325-v2 NAS
Selv små NAS-enheter har fått stor kapasitet med nye 4 TB disker. 
Det gir lynrask hjemmelagring. 

Felles lagring, backup og arkiv - en nettverkslagringsenhet, kjent som en NAS, er mer enn bare kjekt å ha. 
Både for hjemmebruk og i små virksomheter er det mange slike å velge mellom, med forskjellige egenskaper, ytelse og kapasitet. 

En vanlig variant har kapasitet til å huse to 3,5-tommers harddisker, med tilkoblinger for utvidelse/kopiering til og fra eksterne disker enten i form av USB eller eSATA. 

De interne diskene kjører som RAID 0, 1 eller JBOD (begge diskene opptrer som én stor disk) og du kan dermed velge kapasitet eller sikkerhet. 

Vi har testet ZyXEL NSA325-v2 som ble utstyrt med to 4 TB NAS-sertifiserte harddisker fra Seagate. 

NAS'en 

Selve enheten er et ganske hendig kabinett i aluminium og plast, med et avtagbart deksel i front. 

Diskene monteres på plastskuffer som skyves inn i kabinettet og klikker på plass. 
Det er festehull til både 3,5-tommers og 2,5-tommers disker. 

I front er det et panel med LED-indikatorer for aktivitet samt kontakt for tilkobling til eksterne lagringsenheter med USB 3.0. 

På baksiden er det to USB 2.0 kontakter og nettverkskontakten, som støtter gigabit nettverk. 
Det er også en åpning for Kensington lås, smart vifte og tilkobling til ekstern strømforsyning. 

Oppstart 

Etter å ha montert diskene, koblet til enheten til strøm og nettverk og slått den på er det bare å åpne oppstartsprogrammet. 
Dette finner enheten på nettverket og sørger for å gjøre den klar til bruk. 
Diskene formateres og nødvendig programvare installeres. 

Når dette er ferdig, etter noen minutter, er den klar til bruk og du kan laste opp filer. 

For enkel lagring av filer fra PC-ene koblet til nettverket kan man installere det lille programmet zPilot. 
Dette legger du på skrivebordet, så er det bare å dra og slippe filer for å lagre dem på NAS-en. 

Det er allerede satt opp felles lagringsområder for mediedata, og disse filene blir gjenkjent og plassert i mapper for henholdsvis bilder, video og musikk. 

Utover dette kan du selv definere den mappestrukturen du ønsker, eller bare kopiere fritt over fra andre medier med den vanlige filbehandleren. 

I bruk 

NAS-en støtter uPNP og DNLA, og kan dermed servere mediespillere, spillkonsoller og smarte TV-er med mediedata. 

Du kan også få tilgang til filene fra internett via Polkast-serveren og en app på mobile enheter eller andre maskiner, støtte for Polkast er på plass i firmwaren på NAS-en. 

En annen smart finesse er støtte for Dropbox, hvor filene dine også blir synkronisert og lagret. 

Ytelse 

I tillegg til enkel administrasjon og god støtte for bruksområder er hastigheten viktig, sammen med evnen til å strømme innhold av høy kvalitet til mediespillere samtidig som den kan ta hånd om vanlige ikke-tidskritiske filoperasjoner på PC-er på nettverket. 

Flaskehalsen hos NAS-er ligger ikke i diskene og heller ikke i nettverkstilkoblingen. 
Den ligger i håndteringen av dataene mellom disse, som håndteres av prosessoren i NAS-en. 

ZyXEL NSA325-v2 har en 1,6 GHz prosessor og 512 MB minne, og leverer data med svært akseptabel hastighet. 
Den er ikke like rask som en PC, men prisen er langt lavere og ytelsen er mer enn tilstrekkelig for bruksområdene i målgruppen. 

Leseytelsen kan komme opp i over 90 Mbyte pr sekund, og det er nesten 750 Mbit. 
Da er vi ikke så langt unna hva et Gigabit nettverk kan håndtere. 

Men dette er ved lesing av få og store filer, med mange mindre filer vil ytelsen bli vesentlig lavere. 
Likevel er ytelsen absolutt akseptabel. 

Støy og varme 

Med to disker og en vifte som jobber i blant er den ikke helt lydløs. 
Men den er heller ikke avhengig av plassering i nærheten av brukerne og kan plasseres et sted hvor den ikke plager noen. 
Den ble ikke varm verken under bruk eller hard-testing så kravene til plassering er ikke spesielt strenge, bare den får mulighet til luftsirkulasjon. 

Konklusjon 

ZyXEL NSA325-v2 NAS er en svært rimelig, brukervennlig, allsidig NAS. 
Med plass til to disker på opptil 8 Terabyte tilsammen har den en kapasitet som vil være tilstrekkelig for svært mange. 

Også andre egenskaper som selvstendig nedlasting og opplasting uten overvåking av en PC på nettverket er egenskaper mange setter pris på. 

Støtte for tilgang til filer over internett, samt støtte for Dropbox er også pluss i margen. 

Få også med deg testene av alternativene Seagate 4TB NAS, Synologi DiskStation og Seagate Central. 

ZyXEL NSA-325v2 
