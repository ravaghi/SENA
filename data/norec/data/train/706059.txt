Sånn går de ondeste dagene
Selv ikke Charlotte Ramplings formidable innsats som den oppofrende Hannah, kan oppveie at denne tragisk-vonde filmen er altfor gåtefull. 

Hannah 

Sjanger: Drama. 
Nasjonalitet: 
Belgia, Frankrike og Italia 2017. 
Språk: 
Engelsk og fransk. 
Regi: 
Andrea Pallaoro. 
Manus: 
Andrea Pallaroro og Orlando Tirado. 
Skuespillere: 
Charlotte Rampling, André Wilms, Stéphanie Van Vyve, Simon Bisschop, Jean-Michel Balthazar, Fatou Traoré. 
Lengde: 
1 time 29 min. 
Aldersgrense: 
Tillatt for alle. 

«Hannah» er en film som utfordrer på mange plan. 
For det første må man selv dikte historien, basert på de små, vage bitene vi får jevnt utdelt gjennom hele filmen. 
Temaet for filmen, hva en seksualforbrytelse gjør med forbryterens nærmeste, er både vondt og sterkt å forholde seg til. 
Og - ikke minst - her blir vårt eget moralske og empatiske kompass en viktig medspiller. 

En vond forbrytelse 

Som flue på veggen følger vi Hannah (Charlotte Rampling) i amatørteatergruppa, på reisen hjem, den tause middagen med mannen og en påfølgende biltur neste dag. 
Bare finstemte kroppsspråk og ansiktsuttrykk forteller om alvoret i hverdagsligheten. 
Sakte blir det klart at ektemannen drar i fengsel for å sone en dom for seksuelt overgrep mot et barn, mens hans kone og hunden er alene igjen. 
Og gradvis blir vi også klar over de grusomme konsekvensene dette får for Hannah. 

Men hvorfor er hun så lojal? 
Tror hun på mannens uskyld? 
Eller er det kjærligheten og løftet om «gode og onde dager» som driver henne? 

Hvorfor så lite info? 

Selv om vi forstår hvordan filmskaper Andrea Pallaoro har tenkt og hvor han vil med filmen, er det vanskelig å erklære intensjonen for helt vellykket. 
For her kunne han valgt mange veier som hadde gjort filmen både mer interessant og mer publikumsvennlig, uten at det hadde gått særlig på bekostning av den kunstneriske kvaliteten. 

Filmens største styrke er den karismatiske Charlotte Ramplings (72) utrolig sterke innsats i en taus og sterk rolle. 
Filmens usentimentale avstandsblikk er også et godt grep, som forsterker både engasjement og spenning. 
Samtidig er temaet såpass sterkt og interessant at vi godt kunne fått vite litt mer og fått innblikk i litt mer argumentasjon enn det vi får her. 
