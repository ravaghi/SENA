Stein Torleif Bjella - «Heidersmenn»
(Oh Yeah! 
/ EMI) 

En virkelig intim viseplate. 

Lydbildet på Stein Torleif Bjellas solodebut (han har tidligere gitt ut to album med bandet Tolv Volt) er slående. 
Det er som om Bjella, stemmen fra skogene i Øvre Ål, synger tekstene rett inn i øret ditt. 
Bak ham spiller eksellente musikere. 
Nesten ikke noe slagverk å høre, men desto mer fargelegging fra munnspill, sag, trekkspill og ytterligere aparte instrumenter. 
Effekten er ekstraordinært fortrolig. 
Den er også ganske oppmerksomhetskrevende. 
«Heidersmenn» er en plate man leser like mye som lytter til. 
Som bruksmusikk er «Heidersmenn» mindre vellykket, kanskje. 
Ikke alle melodiene føles veldig «klare» - halve poenget ligger i måten Bjella henvender seg til deg på. 

Tekstene føyer seg på overflaten inn i «hjelpeløse menn i distriktene»-tradisjonen som har preget så mye norsk musikk og litteratur de siste årene. 
Dog med én viktig forskjell: 
Bjella er helt uten den selvrettferdige tonen så mange av de unge bygderomantikerne har. 
Han vet at gresset ikke er grønnere på noen side av gjerdet. 
«Psykisk kan du vera sjøl», synger han. 

ANBEFALTE KJØP: 
«Kamerat mot kamerat», «Kalas», «Øvre-Ål Resort», «Potensial», «Tiger på Sundretur» 

MORTEN STÅLE NILSEN 
