Tegneporno
Ubestemmelig dansk animé om hevn og pornoindustri. 

HANDLER OM: 
For å si det med en gang: 
Dette er ikke en barnefilm. 
Det handler om den hjemvendte misjonæren Anders, som er tilbake for å ta seg av fem år gamle Mia, datter til hans døde søster Christina. 
Christina, som gikk under navnet Princess, og var en suksessrik pornostjerne. 
Konfrontert med søsterens livsførsel og endelikt, er blodig hevn det eneste Anders greier å tenke på. 

DOM: 
«Princess» er en dansk animé om pornoindustri, altså ikke noe du ser hver dag. 
Den er dyster, voldelig og blodig, samtidig som den forsøker seg på de mer poetiske stunder. 
Animasjonen blandes med klipp av realfilm, et interessant grep som forsåvidt fungerer. 
Det begynner også godt, men du må være med på en del usannsynlige vendinger. 
Som at Anders tar med seg femåringen på de brutale hevntoktene sine, og at han gjennom oppveksten alltid gikk rundt med et kamera, og beholdt kameraet på i de mest ekstreme situasjoner. 

Så skal filmen heller ikke være realistisk: 
Historien fortelles i en drømmende tone, ofte mot vakre bakgrunner og i en verden der lekedyr gjerne blir levende. 
Samtidig er det voldsomt og rått: 
Dette er muligens første gang du ser en innspilling av en pornofilm på tegnefilm? 
Filmen er kort, slutten kommer for brått på, og her skurrer det en del. 
Det er uklart hvor filmskaperne egentlig vil, og filmen ender opp med å balansere dårlig mellom å være en absurd hevnaction i pornoland, og å ville si noe dypere om søskenkjærlighet og barneomsorg. 
