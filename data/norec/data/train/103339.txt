Plastikk-helter
Regi: 
Jonathan Frakes. 
Med: 
Bill Paxton, Ben Kingsley, Brady Corbet. 
Am. barnefilm. 
7 år (uegnet underårige). 

James Bond-eventyrlig for barn - med påkostet effektmakeri og overdådige farkoster befolket av plastmennesker vi aldri bryr oss om. 

En praktastronaut og hans fem praktsønner bor på en øde øy hvorfra de med jevne mellomrom redder verden med sine fantastiske romskip. 

Bare yngstemann må være igjen hjemme - inntil han en dag får sin store heltesjanse. 
Det er eventyr og fantasi og barns ultimate drømmeverden om et liv som redningsmenn. 
Og som sådan naturligvis midt i blinken, hadde filmen greid å gi liv til sine fantastiske ønskedrøm-mennesker. 

Omhyggelig omtanke og ressurser er lagt i de visuelle effekter og scenografi. 
Men skuespillerne synes valgt ut fra modellkatalogen, hvoretter de får seile sin egen sjø - møysommelig striglet. 

Det blir som «bibel-pop» krysset med «syngende deodoranter» overført til filmens verden: usedvanlig lite medrivende. 

ELLEN MARGRETHE SAND 
