Sondre Lerche:«Two Way Monologue» 

(radiosingle - album med samme navn kommer 23.2.) EMI 

Sondre Lerche demper ikke akkurat forventningene med denne smakebiten på sitt andre album. 

«Two Way Monologue» (fin tittel!) er klassisk popmusikk av edleste valør og en typisk Sondre Lerche-komposisjon med toneganger som hele tiden tar uventede retninger på en måte som gjør at lytterørene skjerpes hele veien. 
Sangen starter i nærmest haltende uptempo-rytme, men eksploderer mildt i et svært klebrig refreng, hvor produsentene Jørgen Træen og Hans Petter Gundersen gradvis fletter inn forsiktige, men velplasserte poptriks som blåser-groove med ska-fot, psykedelisk orgel og westcoast-kor. 
Sondre synger dessuten sedvanlig avslappet og lekelystent, hvilket avspeiler hele hans holdning til popfaget. 
En lett, glad og lystig låt å møte lysere tider med! 
