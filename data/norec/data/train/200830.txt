Toshiba Satellite L855D-100
Den første PC-en vi tester basert på AMD sin nye Trinity-platform. 
Kan AMD endelig true Intel på bærbar-fronten? 

AMD er som lilleputter å regne i forhold til Intel, men nå håper den amerikanske prosessorprodusenten at ting skal endre seg. 
DinSide var, som eneste nordiske medium, til stede under avdukingen av Trinity-generasjonen av prosessorer med integrert grafikk (APU) og brikkesett i Austin, Texas tidligere i år. 

Nå begynner de første Trinity-baserte PC-ene å entre arenaen, og en av de aller første er Toshiba Satellite L855D-100. 
Denne maskinen selges kun gjennom Elkjøp i øyeblikket, og prisen er 5990 kroner. 
Den er utstyrt med den nest raskeste firekjernede Trinity-APU-en, A8-4500M, som har integrert Radeon HD 7640G-grafikk. 

Bedre på alt 

AMD framhever at Trinity ikke bare byr på langt raskere ytelse både til applikasjoner og spill, men også til vesentlig senket strømbruk - som gavner både batteritiden og ikke minst støynivået. 
Disse to tingene har sjelden vært AMD-baserte maskiners største styrker. 

Først skal vi se på noen av de viktigste tekniske egenskapene: 

15,6" LED-baklyst blank LCD, 1366 x 768 piksler AMD A8-4500M APU AMD Mobility Radeon HD 7640G integrert grafikk 8 GB RAM (maks 8) 640 GB harddisk, 5400 rpm DVD-brenner 2 stk USB 3.0-porter 1 stk USB 2.0-port Webkamera 802.11b/g/n trådløst nett Gigabit LAN HDMI og VGA-skjermutganger Minnekortleser (SD/SDHC/SDXC) Windows 7 Home Premium 64 bit Mål: 24,2 x 38 x 2,9-3,25 cm Vekt: 
2,2 kg Pris: 
5990,- (hos Elkjøp) 

Vi merker oss at maskinen er rimelig godt utstyrt, med blant annet mye minne og romslig harddisk - men det er ikke uvanlige egenskaper for maskiner i 6000-kroners klassen. 

Utseendemessig er den temmelig klassis, lokket er dekket av grå børstet aluminium, det samme er brukt på innsiden under tastaturet. 
Undersiden er av plast. 
Kvalitetsfølelsen er uansett ganske bra. 

Tastaturet er av chicklet-typen, der hver tast sitter isolert fra de andre. 
En positiv side ved slike tastaturer er at de er enkle å rengjøre, smuler og støv blir liggende "oppi dagen" og kiler seg aldri bak tastene - slik som kan være tilfelle med andre tastaturer. 

Under skriving avgir tastaturet svært lite støy, det er relativt fast, responsivt og behagelig å bruke. 
Merk imidlertid at noen taster er mindre eller smalere enn hva som er normen, det gjelder enter-tasten, mellomromstasten og piltastene, som er krympet for å få plass til nummerisk tastatur til høyre. 
Noe stort problem er dette imidlertid ikke. 

Pekeplaten er litt ru og akkompagneres av to knapper som dessverre avgir litt for markant klikkelyd. 
Hvorfor dette skal være nødvendig, er for oss et mysterium. 

De integrerte høyttalerne har null bass, og lydopplevelsen blir veldig spinkel. 
Så er du opptatt av god lyd, koble til eksterne høyttalere med det samme. 

Alle tilkoblingene sitter på sidene, det eneste du finner i fronten er minnekortleseren - og det synes vi er helt OK. 

Strøminntaket sitter på venstre side, og vi må også nevne at strømforsynigen bruker vanlig, tynn strømkabel med åttetallskontakt - uten jording. 
Det har vi definitivt sansen for! 

Slik er den i bruk 

Fra du skrur på maskinen til den er klar til bruk tar det ett minutt og 10 sekunder. 
Det er ikke spesielt imponerende. 
De raskeste SSD-baserte maskinene bruker ofte kun 20 sekunder. 
Å utstyre denne maskinen med SSD på et tidspunkt, vil i våre øyne være en meget fornuftig oppgradering, men vi tviler på at du vil klare å boote maskinen på 20 sekunder. 
Her er det nok for mange prosesser som skal snurres i gang før du er inne i Windows. 

Den generelle brukeropplevelsen er imidlertid snappy og fin, selv om Toshiba har falt for fristelsen å utstyre PC-en med en prøveversjon av en sikkerhetspakke fra McAfee. 
Denne er, etter vår mening, blant de mer plagsomme sikkerhetspakkene, med stadige varsler og lite diskré framtoning. 
I tillegg er maskinen utstyrt med mediepakken Kwik Media fra Nero, som er alt annet enn kvikk. 
Bruk noen minutter på få finne (gratis) alternativer, og du vil få en enda bedre opplevelse, mener vi. 

Windows gir oss følgende indikasjoner på ytelsen - her går skalaen fra 1,0 (tregest) til 7,9 (raskest): 

Prosessor: 6,7 Minne (RAM): 
7,3 Grafikk: 6,7 Spillgrafikk: 
6,7 Primær harddisk: 
5,9 

Prosesorytelse på 6,7 er omtrent som dobbelkjerneprosessoren Intel Core i5-2450M prosessor fra Intel, som er naturlig å sammenligne med - også prismessig. 
Ganske midt på treet, med andre ord. 

Passmark PerformanceTest gir oss litt mer kjøtt på benet, og her har vi sammenlignet mot typiske prosessorer på maskiner i samme prisklasse: 

Som vi ser er totalytelsen bedre enn på 2-kjernede alternativer fra Intel, mens den firekjernede i7-prosessoren fortsatt ligger godt foran. 
Merk også at alle disse tallene fra Intel er hentet fra Sandy Bridge-generasjonen, som i disse dager avløses av en ny generasjon, Ivy Bridge. 
Allerede i juni kan bildet se annerledes ut, når Core i5-prosessorer fra Ivy Bridge-generasjonen dukker opp. 

Diagrammet under viser at grafikkytelsen er meget høy sammenlignet med Intel HD 3000, som finnes i dagens Core i3/i5/i7-prosessorer (Sandy Bridge) fra Intel, og ligger også foran Intel HD 4000 i helt ferske Core i7-prosessorer (Ivy Bridge): 

En ytelse som ligger omtrent som det dedikerte grafikkortet Nvidia GT540M er oppsiktsvekkende, og betyr at både A8- og A10-baserte Trinity-PC-er vil kunne brukes til temmelig avanserte spill, noe også denne videoen bekrefter. 

Batteri-skuffelse? 

Vi var svært spente på batteritiden, da dette skal være ett av punktene AMD virkelig skal ha gjort store forbedringer på i Trinity, og lover levetid på inntil 12 timer på enkelte PC-modeller. 
Det gjelder imidlertid ikke for Satellite L855D-100, men levetid på 7 timer og 36 minutter uten belastning er meget bra. 

Ved kontinuerlig videoavspilling går batteritiden kraftig ned - til 3 timer og 12 minutter. 
Under normal bruk vil en levetid på rundt 4,5 timer være sannsynlig, noe Toshiba også antyder. 
Det er ikke direkte dårlig, men særlig imponerende er det heller ikke i 2012. 
Vi håper vi vil se Trinity-baserte PC-er som byr på langt bedre levetid enn dette, det må til hvis de skal ha en sjanse mot Intel-baserte maskiner og den nye Ivy Bridge-plattformen. 

Konklusjon 

Det første møtet med en AMD Trinity-basert maskin ble en temmelig positiv opplevelse, med god generell ytelse både til applikasjoner og spill. 
Toshiba L855D-100 er også stillegående, og er i våre øyne ikke noe dårlig valg i forhold til en standard Intel Core i5-basert maskin fra Sandy Bridge-generasjonen. 

Vi skulle imidlertid sett at den hadde noe bedre batteritid, men det største spørsmålstegnet setter vi ved prisen på 5990 kroner. 
Det er temmelig mye, med tanke på at en Core i7 Ivy Bridge-basert "bror" fås til samme pris. 
Denne prosessoren er vesentlig raskere enn A8-4500M. 
Du må imidlertid klare deg med 4 GB minne dersom du går for Intel-maskinen. 

Men bevares - Satellite L855D-100 er en fin, rask og stillegående maskin som dekker kravene fra de aller fleste av oss meget bra . 

Maskinen selges hos Elkjøp, som også lånte oss testeksemplaret. 
Takk for det. 
