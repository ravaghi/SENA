Spillanmeldelse:«EA Sports MMA» 

(VG Nett) 
«EA Sports MMA» er et flott kampsportspill, men oppturen dempes av mangelen på dybde. 

Her bys ikke på store lisensierte mesterskap, men EA har i steden et stort utvalg fightere. 
Deriblant Fedor Emelianenko, Randy Couture og norske Joachim Hansen. 

«EA Sports MMA» har lånt kontrollsystemet fra «Fight Night Round 4». 
Dette betyr at alle spark og slagkombinasjoner utføres på høyre analog-stikke, mens bakkekampen hovedsakelig foregår ved å bruke knappene. 

Kontrollsystemet er så enkelt og brukervennlig at hvem som helst kan klare seg forholdsvis bra i en kamp. 
Brukervennligheten går aldri på bekostning av dybden, og bruker man tid på å bli bedre kjent med kontrollene vil belønningen være stor. 

Det som er spillet største svakhet er mangelen på innhold. 
For i tillegg til å kunne spille enkeltkamper og gjennomføre en meget svak opplæringsdel, kan man bare spille en karriere med en egenlaget fighter. 

Karrieremodusen er veldig givende i begynnelsen. 
Man starter som en fremadstormende fighter som får trene hos den anerkjente kampsportutøveren Bas Rutten. 

Bas lærer deg alle fundamentale kombinasjoner og teknikker for å klare deg i kamp, og loser deg så videre igjennom karrieren. 
De eneste valgene som Bas lar deg gjøre er hvilke ligaer du vil konkurrere i og hvor du vil trene. 

For som i andre MMA-spill har man muligheten til å reise rundt til flere treningslokaler for å lære seg forskjellige spesialteknikker fra kampsporter, som for eksempel Muay Thai, Judo eller Brasiliansk Jiu-Jitsu. 
På denne måten kan man bygge sin egen fighter innenfor den stilen man selv ønsker. 

En fin vri EA Sports har gjort her er utseendet på de forskjellige treningslokalene. 
Om man reiser til Japan for å trene Judo vil treningslokalene ha veldig karakteristiske trekk i forhold til hvordan det ser ut om man drar til Thailand for å trene Muay Thai. 

Motherload: 
Groundgamet på EA MMA er ikke noe fett.. 
Bare stress og nedtur. 
Diskuter EA Sports MMA her! 

Karrieremodusen har definitiv store høydepunkt som har kastet meg ut av stolen i jubel over å ha snudd kampen i min favør. 
For kampene er sjelden enveiskjørte, og når man hele tiden har en følelse av at resultatet kan gå begge veier er det ekstra deilig å få inn kvelertaket som tvinger motstanderen din til å gi opp. 

Målet med karrieren er å kjempe seg til tittelbeltet i den øverste divisjonen, for så å forsvare det. 
Når man kommer til dette punktet begynner gjentagelsene å komme, og det føles som om karrieren står på stede hvil. 

For så vidt er dette noe jeg til nød kan leve med, siden det også foregår slik i virkeligheten. 
Men det at EA ikke lar deg gå opp eller ned i vektklasse er for meg helt tilbakestående. 

Om dette hadde vært en mulighet hadde spilltiden på karrieremodusen blitt mangedoblet. 
I steden sitter jeg igjen med følelsen av at alt bare gjentar seg, og i tillegg får en alt for brå slutt. 

«EA Sports MMA» er absolutt et bra debutspill fra utviklerne, og er en verdig utfordrer til THQ sin «UFC Undisputed»-serie. 
Men mangelen på moduser og en for kort karrieredel blir et for stort minus. 

EA SPORTS MMA Plattform: 
Xbox 360 og PS3 Genre: 
Sport Alder: 16 Utvikler: 
EA Tiburon Utgiver: 
EA Sports 
Mer info 
