Deilig dansk og heftig russisk
Gjennom årene som sjefdirigent for Kristiansand Symfoniorkester har Bellincampi vunnet både publikum og orkester, noe som viste seg i stor begeistring i ukas torsdagskonsert. 

Unge mennesker snakker ofte om å se en konsert. 
«Nei, den konserten så jeg ikke», kan de si. 
En meningsløs ytring for en som alltid har ment at en konsert er noe man hører. 

Man skjønner jo at det har med sceneshow og lys og røyk pyro og alt det der å gjøre. 
Å se torsdagens konsert med KSO i Kilden var nesten en like stor glede som å høre den. 

Bellincampi var tilbake på dirigentpulten for første gang i år. 
Det var svært tydelig at både orkester og publikum satte pris på dette, hans tredje siste besøk som sjefdirigent for KSO. 

Det var som om han omfavnet orkesteret, og likeledes under publikums stående ovasjoner til slutt, som om han ønsket å omfavne hele salen. 
Det var et stort øyeblikk. 

Han hadde ledet orkesteret gjennom Tsjaikovskijs ladninger og utladninger i den femte symfonien. 
Noen ganger abdiserte han som dirigent, bare sto der og nøt spillet. 

Andre ganger virret han mer enn 180 grader rundt på podiet, nesten som om han ønsket å si til publikum: 
Hør, hør hvor fantastisk de spiller. 
For det var et orkester på alerten som musiserte, og det ble en Tsjaikovskijs femte som berørte, som overveldet, og som tok tak i meg som tilhører. 

Tidligere i konserten var han like mye på hjemmebane i Carl Nielsens fiolinkonsert. 
Og her utfoldet kveldens solist Kolja Blacher en virtuos solostemme, behersket og klar, samtidig med temperament og stor frihet, ikke minst i de to omfangsrike kadensene. 

Carl Nielsens fiolinkonsert begynner litt skummelt, men snart vokser den inn i en deilig fynsk sommerdag med smektende melodier og musikantisk overskudd. 
Alt ble godt ivaretatt av solist og dirigent. 
Konserten åpnet fint med Mozarts ouverture til Don Giovanni. 

KSO har spilt Tsjaikovskijs femte med Ingar Bergby i 2015, den sjette gjorde de i 2015, og Stavanger Symfoniorkester gjestet med den sammen i 2013. 

Av Carl Nielsen har vi fått hans fjerde symfoni i 2012 (Orkester Norden) og 2013, den tredje i 2015. 
Det er snart tid til å gå videre både med Tsjaikovskij og Nielsen – her er mye fint å øse av. 

Og – kan vi få tilbake listen over dem som spiller i programmet? 
Det hadde vært fint å vite hva kveldens konsertmester og for eksempel horn-solisten heter. 
