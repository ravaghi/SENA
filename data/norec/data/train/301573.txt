Verdensmusikkens superduo
Nok en fulltreffer av et album fra afrikanske Amadou & Mariam. 

ALBUM: 
Vokalist og gitarist Amadou Bagayoko (57) og vokalist Mariam Doumbia (53) kan nesten kalles norgesvenner etter flere besøk de siste åra - blant annet under Oslo World Music Festival og Øyafestivalen. 

Nå er de her igjen, med konserter i Oslo i går og under Vossajazz i morgen (lørdag 31.3). 
Rapporter fra Cosmopolite i går forteller om en fantastisk konsert. 

Møttes på blindeskole 
Paret ble begge blinde som henholdsvis ungdom og barn, og møtte hverandre på en blindeskole i Mali. 
Da de giftet seg startet også det musikalske samarbeidet, men de debuterte ikke før i 1998. 
Siden den gang har de befestet posisjonen som to av Malis beste og mest kjente musikalske ambassadører. 

Det er fire år siden forrige album, «Welcome to Mali». 
«Folila» representerer ikke noe stilskifte, i stedet får vi akkurat det vi forventer - i tillegg til en rekke spennende gjesteartister. 
På en spennende måte mikser de afrikansk tradisjonsmusikk og moderne rock - men hele tida på sine egne premisser. 

Amadou & Marian maner fram en helt spesiell stemning i musikken som ikke høres andre steder. 

Arketypisk Åpningen «Dougou Badia», som er arketypisk for Amadou & Mariam, har amerikanske Santigold på gjestelista, fulgt av «Wily Kataso» med Tunde Adebimpe og Kyp Malone fra TV on the Radio (de var også med på Tinariwens siste album). 
«Metemya» byr på Bee Gees-aktig falsettsang fra Jake Shear (Scissor Sisters). 

Drapsdømt Bertrand Cantat spiller munnspill eller synger (på fransk eller engelsk) på fire spor. 
Om navnet virker kjent, skyldes det nok at han var en stor artist i Frankrike da han ble dømt for drapet på kjæresten Marie Trintignant. 
Han sonet ferdig i 2007, og gjenopptok musikk-karrieren. 

«Africa Mon Afrique» 

Ngoni Andre gjester er blant andre Nick Zinner fra Yeah Yeah Yeahs, New York-rapperen Theophilus London (på «Nebe Miri», den mest vestlige av låtene), soul/funk-artisten Amp Fiddler, britiske Ebony Bones, tuareg-krigeren og gitaristen Abdallah Oumbadougou og Bassekou Kouyate, som spiller på ngoni, en lutt fra oldtida. 

Produsent Marc-Antoine Moreau har samarbeidet med paret siden starten for 14 år siden, og klarer igjen å ta ut det beste hos både dem og gjestene. 

Om world music trenger en kjenningsmelodi, føles det helt logisk om den spilles og synges av Amadou & Mariam. 
