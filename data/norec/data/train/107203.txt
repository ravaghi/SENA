Harmløst hverdagshekseri
Regi: 
Nora Ephron. 
Med: 
Nicole Kidman, Will Ferrell, Shirley MacLaine, Michael Caine. 
Am. komedie. 
Tillatt for alle. 

Harmløst og bare småmorsomt om hverdagsheks som vil bli «straight» - men gjerne også stjerne i TV. 

Det handler om TV-innspillinger og annet hekseri i en komedie som åpner godt og dernest roter det til. 
Nicole Kidman, Michael Caine og Shirley MacLaine kan likevel - under tvil - «forsvare» et kinobesøk. 
Her som tre mildt troverdige hekser/trollmenn, hvorav bare én (Kidman) har et ønske om å bli helt, aldeles normal. 
Om ikke for annet, så for å kunne bli helt normalt forelsket. 

Aldri mer fremtrylling av fordeler og livets goder. 
Ikke lenger et motstandsløst liv der alt man trenger gjøre er å knipse, så oppfylles ens ønsker på flekken. 
Det er denne vakre heksens gode forsett. 
Men som vi alle vet: 
Gode forsetter kan komme lett. 
Verre er å følge dem opp. 

Nora Ephron gjorde seg berømt med fnugglette underholdningsromaner om skilsmissestrev og den slags. 
Ikke lenger særlig original vare. 

Litt hekseri, derimot, er naturligvis mer etter tidens tone. 
Men også det ville forutsatt litt godt, gammeldags manusarbeid, skulle det funket tålelig. 

ELLEN MARGRETHE SAND 
