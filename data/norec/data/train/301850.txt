«Først og fremst en veldig dårlig låt»
- Og da har vi ikke snakket om vokalen ennå. 

0.00: 
Introen kan, med stor grad av velvilje, minne bitte litt om Prodigy. 
«Skumle» synther og sirener. 
Foreløpig urørt av Jan Thomas' stemme. 

0.14: 
Vår mann ønsker «welcome to my world». 
Og bruker ikke mange sekunder på bekrefte de fleste vokale fordommer man måtte ha hatt på forhånd. 
Definisjonen av uttrykksløs, flattråkket stemme. 

0.19: 
En ferm, kvinnelig soulstemme begynner å «shoute» i bakgrunnen. 
Uten at det hjelper stort. 
Vi snakker ikke akkurat «Gimme Shelter» her. 

0.30: 
Lysere kvinnestemmer (eller er det Christian Ingebrigtsen og Åge Sten Nilsen?) kommer inn, bygger seg opp mot refrenget. 

0.37: 
Å-åh. 
Den skumle sirenelyden igjen! 

0.41: 
Og derrrr var «Get Up and Dance» en danselåt. 
Refrenget høres ut som et Melodi Grand Prix-refereng av ubestemmelig nasjonalitet. 
Er av en slik kvalitet at Jostein Pedersen lett kunne funnet et Ikea-møbel å sammenlikne det med. 
Lettbeint eurodance med en slags soul i seg. 
Kunne vært tilforlatelig med en bedre vokalist, men her kappes låt og sanger om å være dårligst. 

1.04: Jan Thomas forsøker å åle seg rundt i en slags minimalistisk, hakkete Britney-formel. 
Men det blir litt for mye botox i både hals og hofter til at det funker. 
Mer vocoder-effekt på stemme hadde sikkert gjort susen. 
Hva som helst, egentlig. 
Kanskje. 

1.26: 
Nytt refreng. 
Tror Ikea-møbelet må være et Lack-bord. 
Billig og veldig lett. 

1.43: 
Låta roer seg ned i noen sekunder, som om den trekker pusten ut av ren anstrengthet. 
Mitt favorittparti så langt. 
Nesten chillout. 

1.46: 
Det varte ikke lenge, gitt. 
Jan Thomas-vokalen er tilbake. 
Prøver å synge rolig og uanstrengt nå. 
Med vekt på prøver. 

2.06: 
Refreng for tredje gang. 
Føles som to runder for mye med en etsende sterk brunkrem. 
«Everyday?s a miracle, let me make you beautiful» osv. 
Jada. 
Han synger i det minste sitt liv. 

2.37: 
Den ferme souldama får shoute litt til på vei mot slutten. 

2.43: 
Den Prodigy-greia er tilbake. 
Kunne kanskje vært en kjenningsmelodi et nytt realityprogram på TVNorge. 
I beste fall. 

2.53: 
Takk og farvel. 
Lang låt til å vare i under tre minutter. 
