Inger-Lise Ulsrud:«Early Organ Works» 

(Simax) 

Rikt fargespekter fra Messiaen. 
Den franske komponisten Olivier Messiaen leverte noe av forrige århundres mest sentrale orgelmusikk. 
På denne nye CD-en spiller den norske organisten Inger-Lise Ulsrud de tidlige orgelverkene hans, det vil si de som er laget før 1935, da han selv mente han hadde utviklet et komplett tonespråk. 

Men, som med så mange andre store kunstnere, disse verkene peker meget tydelig fram mot den store komponisten han ble senere. 
Nesten alle hovedelementene fra komposisjonsgjerningen viser seg gjennom et mangfold av klangfarger som tydeliggjøres gjennom både harmonikk og tid - det eneste vi ikke finner er elementene fra fuglesangen, som han senere ble så kjent for. 

Og Inger-Lise Ulsrud er en eminent tolker av denne musikken. 
Hun har den godt og solid under huden, og mestrer å få fram nettopp alle de forskjellige fargekodene og de forskjellige nyansene. 
Det gjør at musikken har en voldsom intensitet, som er like sterk ned til det svakeste pianissimo. 
Ulsrud gjør musikken akkurat så spennende som den er. 
TORI SKREDE 
