Sterk såpe
Regi: 
Susanne Bier 

STJERNER: 
Mads Mikkelsen, Sidse Babett Knudsen, Rolf Lassgård 

HANDLING: 
Jacob er mangeårig nødarbeider i Bombay. 
En dag blir han kalt hjem til København for å samtale med en svensk mann som vurderer å donere penger til arbeidet. 
Han blir invitert til pengemannens datters bryllup, hvor han oppdager at millionæren er gift med hans tidligere kjæreste Helena - og at bruden ikke er millionærens biologiske datter. 

DOM: 
At danske Susanne Bier har et usedvanlig håndlag med følelsesmessig opprivende scener, var «Brødre» (2004) et kruttsterkt bevis på. 
Og det er når demningene brister at «Etter bryllupet» er best. 
Men denne gangen blir selve historien i fikseste laget; i stedet for å bli en djerv fortelling om ikke én, men to, gode menn, medfører intrigekåtheten at den til forveksling kan minne om en halvdårlig TV-film. 
Det som kunne bli virkelig bra, utvikler seg i stedet til en kunstnerisk klippet såpeopera, riktignok med ualminnelige mengder substans i boblene. 
Eksellent skuespilleri redder dog fireren: 
Det slår gnister i alle ledd. 
Mikkelsen? 
Er det noen som gjør saktebrennende intensitet noe særlig bedre enn ham i dag? 
Spørs likevel ikke om Rolf Lassgård stikker av med prisene. 
Det ville ikke ha vært ufortjent. 

MORTEN STÅLE NILSEN 

Sterk såpe 
