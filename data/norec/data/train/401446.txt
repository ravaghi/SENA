«Brillebjørn på bondegården» er kos for de minste
Det lages ikke mange filmer myntet på treåringer. 
Da er det kanskje på tide at Brillebjørn får sin egen film. 

Filmanmeldere er ordentlig kjipe. 
Ingen av oss reiste oss opp, vrikket på rumpa og snurret rundt til brillebjørndansen. 
Når landets treåringer fyller landets kinoer, kommer det garantert til å bli livat i salen. 

Brillebjørn er blitt et fenomen på NRK Super. 
Serien består av små snutter hvor små barn står overfor et hverdagsproblem. 
Når du er liten, kan selv små ting virke skumle og uoverkommelige. 
Brillebjørn bruker litt fantasimagi til å ufarliggjøre situasjonen, og dermed gir han barnet mestringsfølelse. 

Aktiv deltagelse 

Filmen om Brillebjørn på bondegården er bygd over samme lest som de små TV-snuttene. 
Forskjellen er at filmen er litt over en time lang. 
Spørsmålet er om dette kan bli litt langt for de minste? 

Derfor er det en liten genistrek fra filmskaperne at Brillebjørn snakker direkte til publikum og oppfordrer til aktiv deltagelse. 
Etter at hvert lille problem er løst, må barna opp og danse, klukke som en høne og raute som en ku. 

Morsomt er det også at Brillebjørn fortsatt er en fysisk dukkebjørn, og ikke en dataanimasjon. 
Det gir filmen et lettere retropreg som er koselig. 
Det er vanskelig å bedømme Brillebjørn som en vanlig spillefilm. 
Filmen består av episoder med hverdagslige hendelser som må takles av lille Lucy (Lucy Garrett Prestø). 

Snakker til barna på egne premisser 

Lucy og Brillebjørn er på besøk på besteforeldrenes lille bondegård. 
Selv om høner er små, har de skarpe nebb. 
For en liten jente kan det derfor være ganske skummelt å gå inn i buret og plukke egg. 
For ikke å snakke om hvor vondt det kan lukte i kufjøset. 

En av de mest fargerike og fantasifulle sekvensene er når Lucy får servert omelett, men det har hun ikke spist før. 
Da må det litt magi til! 
Kjøkkenet forvandles til et stort laboratorium for morsomme eksperimenter. 
Plutselig er ikke omeletten så farlig lenger. 

Det kan godt tenkes at foreldregenerasjonen ikke kommer til å ha det så gøy under filmen, men dette er en film som snakker til barn på deres egne premisser. 
Den er ikke nedlatende eller moralistisk i tonen, bare positiv. 
Filmen oppfordrer barnet til å prøve ut nye ting og overkomme frykt. 
