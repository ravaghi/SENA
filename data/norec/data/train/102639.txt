Film:Hav og hoi! 

Den snart ti år gamle fantasiseilasen av en film holder koken. 
Utstyrt med tredimensjonalt spekter sendes filmen ut på markedet igjen, til glede for alle som vil dypdykke i havets fargesprakende univers der gleder og livsfare stadig er på kollisjonskurs. 

3D-effekten er med på å visualisere hele fargeskalaen av livet under vann; det være seg småfiskenes lek, småkrangling, anemoner og maneters bevegelser - og storfiskenes iltre aggressivitet. 
Det siste har en effekt som gjør at aldersgrensen er satt til 7 år. 

Filmeffektene har nådd nye høyder siden Nemo ble skapt, men selve fortellingen fascinerer fremdeles. 
Klovnefisken Marlins jakt etter sønnen Nemo som blir fanget av en dykker, er av den tidløse universelle sorten; et tappert barn som kjemper for frihet og foreldre som går gjennom ild og vann, haier og maneter for å finne igjen ungen sin. 

Slikt smelter barnehjerter i alle aldre. 
