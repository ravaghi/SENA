Bergens mest aggressive rapper er minst like bra som følsom romantiker
EMIR beveger seg sømløst fra konfronterende industrirap til sukkersøt 2-step på 21 dager. 

ALBUM: 
Uten forstyrrende gimmicker, og med en imponerende evne til å uanstrengt mestre flere ulike felt, er Emir Hindic aka Onge $ushimane aka EMIR i ferd med å gjøre seg til en uventet posterboy for uredd kreativitet i landets urbane musikkscene. 

Albumaktuell for bare tre uker siden med kollega Kobe og deres mektige «Døden lever lengst», trådte 25-åringen allerede fredag tilbake i rampelyset. 
Nå helt på egenhånd gjennom solodebuten «Mer av deg». 

Til tross for den rekordkorte tiden mellom utgivelsene, er det likevel ingen grunn til å engste seg for overeksponering. 
Bergenserens nye prosjekt kunne nemlig ikke ha skilt seg mer fra rapduoens beinharde og industrielle lydbilde. 

Avduket for nøyaktig ett år siden, startet EMIR sitt atskillig mer tilgjengelige kapitel på overrumplende dansbart vis med singelen «Faller», før 2018 ble innledet av det Coucheron-produserte mesterverket «Alltid» – et gåsehudepisk anthem av udiskutabel klassikerkvalitet. 

Når han nå endelig slipper resten av sin mildt sagt etterlengtede debutskive, tas førstesingelens UK garage-lefling helt ut i pur 2-Step-lykkerus på det innledende tittelsporet og tredjesingelen «Hvis vi må», hvor hovedpersonen linker opp for et nytt gullkantet samarbeid med Telemark-crooneren Charlie Skien (som også velsignet «Døden lever lengst»-låta «Skyller ned»). 

Den syv spor lange utgivelsen er likevel ikke bare en høy fem til årtusenskiftet. 
«Flasken» plasserer hovedpersonen i et tidsriktig afrobeats-landskap, mens Swizz Beatz-kanaliserende «10 Ting» minner oss på multitalentets hiphop-røtter. 

Da får det heller være at avslutningen «Du vet (Yeahx3)» dessverre blir noe i seigeste laget etter denne nostalgiske gavepakken til de av oss som fortsatt har en crush på Shola Ama. 
