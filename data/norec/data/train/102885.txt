Spillanmeldelse:«Batman: 
Arkham City» 

Gothams kappekledde superdetektiv er tilbake i et spill som balanserer perfekt mellom action og utforskning. 

For to år siden ryddet Batman opp på mentalinstitusjonen Arkham Asylum. 
Fantastisk snikeaction og et stemmeskuespill i verdensklasse var hovedingrediensene i det som sannsynligvis var det beste superheltspillet noen gang laget. 
Endelig kommer det mer. 

Ett skarve fengsel er blitt for smått til å tøyle Gothams mange kjeltringer, så det opprettes en egen bydel hvor de får leve i totalt anarki. 
Kjente superskurker som Jokeren, Pingvinen, Mr. 
Freeze og Two Face leder ulike gjenger, men alle har ett felles mål: å ta knekken på Batman. 

«Arkham City» briljerer med dynamikken. 
I den ene øyeblikket gransker jeg et åsted for spor. 
I det neste er jeg i vill nevekamp mot ti aggressive gjengmedlemer. 
Like etter lister jeg meg så stille jeg kan over isen, så ikke den gigantiske haien under meg skal fatte interesse. 

Det er nettopp denne dynamikken som gjør «Batman: 
Arkham City» til et av årets høydepunkt. 
Hvordan jeg hele tiden må tilpasse meg, fra å være en eksplosiv kampspesialist, til å være en skygge ingen legger merke til. 

Og det er enormt. 
Selve bydelen er ikke så stor, men det er uendelig med ting å gjøre. 
Hovedhistorien utgjør knapt halvparten av det «Arkham City» har å by på. 
Her er det sideoppdrag, gåter og utfordringer for flere titalls timer iført den sorte trikoten. 

Det eneste jeg aldri får helt til, er kontrollen. 
Selv etter tolv-femten timers spilling, er jeg fortsatt usikker på nøyaktig hva de ulike knappene gjør; akkurat hvilken kombinasjon som avvæpner en fiende, eller hvordan jeg kontrer en motstander med machete. 
Jeg må ofte ty til knappemosing. 

Ellers har jeg lite å utsette på Batman. 
Gameplayet er nokså likt som sist, men følelsen av å være en ekte superhelt er bedre enn noensinne. 
Så vi kan trygt si at «Arkham City» lever opp til forgjengeren. 
Dette er det klart beste superheltspillet jeg har spilt. 

PS: 
Spillet er testet til Xbox 360. 

BATMAN: 
ARKHAM CITY Plattform: 
Xbox 360, PS3, PC Genre: 
Action Alder: 16+ Utvikler: 
Rocksteady Studios Utgiver: 
Warner Bros Interactive 
Mer info (på Wikipedia) 
