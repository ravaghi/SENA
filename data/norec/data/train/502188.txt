Hjerteknuseren Sigrid overbeviste Bergenfest nok en gang
Slik skal det gjøres. 

Det er selvfølgelig smekkfullt på Plenen når lørdagens hovedattraksjon Sigrid kommer på scenen. 
I fjor var hun en kommende stjerne på Bastionen. 
Et år senere er hun i ferd med å legge verden for sine føtter. 

Men Sigrid har i høyeste grad beina på jorden. 
Dongeribukse, rød hettegenser og hestehale. 
Ingen primadonnanykker her i gården. 

– 
Jeg har bodd i Bergen i tre år, kommer det fra Ålesund-jenten etter en liten stund. 
– Og Bergen er en jævlig bra by. 
Og det er et kjempegodt musikkmiljø her. 
Nå har jeg sagt det, så nå kan jeg fortsette. 

Og hun tryller frem den ene popperlen etter den andre. 
Inkludert noen relativt ferske låter – blant annet fra den ferske EP-en «Raw» som kom ut fredag. 
«Don’t Kill My Vibe» får selvfølgelig frem allsangen blant publikum, men ellers må vel responsen sies å være sånn midt på treet. 
I hvert fall tatt i betraktning publikumsmengden. 

Men fremførelsen er det ingenting å utsette på. 
Litt mye bass de første minuttene, men både musikerne og ikke minst Sigrid selv leverer så det er en fryd å lytte til. 

Hun synger som en gudinne og har sjarm i bøtter og spann. 
Overbeviser til de grader. 
Og når hun avslutter med «Strangers» er endelig også publikum med på notene. 

At solen har gått ned over Bergenhus spiller liksom ingen rolle. 
Ikke når vi har en solstråle som Sigrid på scenen. 
