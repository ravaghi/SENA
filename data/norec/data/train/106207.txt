Bilspill à la Nintendo
Når Nintendo lager bilspill, handler det ikke om nøktern realisme. 
I «Excite Truck» er det leken som står i sentrum. 

Jeg har fremdeles til gode å spille et skikkelig bra bilspill på Nintendos nye konsoll. 
Bevegelsessensorene i håndkontrolleren gjør det vanskelig å svinge uten å over- eller understyre. 

Jeg tror utviklerne må tenke nytt for å få denne genren til å fungere på Wii, skreddersy bilspillene til den innovative håndkontrolleren. 
Noe Nintendo så definitivt har gjort med «Excite Truck». 

Dette handler nemlig ikke om tradisjonell bilkjøring i det hele tatt. 
Det er i steden snakk om bilspillenes «SSX» - en totalt urealistisk bilspillopplevelse dominert av høye hopp i kupert terreng, jakt på forskjellige «power-ups» som blant annet gir deg superfart og muligheten til å endre terrenget samt det å ødelegge for motstanderne så ofte du kan. 

Du bruker håndkontrolleren til å styre ved å holde den i begge hender på skrå. 
Og selv om det er like vanskelig å holde bilen på veibanen her som i andre bilspill på Wii, fungerer det mye bedre når du fint kan kjøre gjennom skog, over fjell og alle andre steder enn på veien. 

Du får til og med poeng for å kræsje! 

«Excite Truck» er klart best når du spiller med andre, det ligger i konseptets natur. 
Flerspillerdelen er derimot noe begrenset - du kan bare spille en mot en i splitscreen, uten datastyrt motstand. 
Noe som kan bli litt «tomt», banene er såpass omfattende i størrelse at det blir lite direkte kniving. 

Onlinespilling kunne ha bidratt til å utvide flerspillergleden, men noe slikt modus eksisterer ikke. 
Flerspillerdelen forlenger derimot uansett den noe korte levetiden til spillet. 

Det vil garantert komme bedre bilspill enn dette til Wii. 
I mellomtiden er derimot «Excite Truck» det mest naturlige valget på denne ferske lykkekaramellen av en konsoll. 

PS: 
«Excite Truck» er en slags oppfølger til spillene «Excitebike» (NES, 1986 i Europa) og «Excitebike 64» (Nintendo 64, 2000). 
