Klassisk, mørk Christie
Mørke familehemmeligheter, et øde gods og et tilnærmet lukket rom-mysterium danner grunnlaget for nok en vellykket, mørk Agatha Christie-serie. 

Agatha Christie: 
Døde spor 

Krimserie i fire deler. 

Vises på TV2 2. og 3. juledag kl. 21.40. 

Her er nok en serie som utfordrer oppfatningen mange av oss har av at serier basert på Agatha Christie-bøker er ganske koselige, selv om de handler om mord og mysterier. 
Denne miniserien, basert på den engelske krimdronningens «Døde spor», er i likhet med de siste årenes «Vitnet» og «And then there were none» av en litt mørkere kaliber enn det vi er vant til når Miss Marple og Poirot er involvert. 

Som så ofte ellers starter det hele med at et mord er blitt begått. 
Den tilsynelatende familiekjære og velstående fembarnsmoren Rachel Argyll blir funnet drept i sitt eget hjem. 
Kort tid etter blir den ene sønnen pågrepet, siktet og dømt for drapet. 
Han dør senere i fengsel. 

Halvannet år etter er enkemannen etter Rachel i ferd med å planlegge bryllup med sin sekretær, et på alle måter ufyselig vesen som barna hans ikke engang prøver å late som om de liker. 
Etter hvert som konfliktnivået øker, viser det seg at det var mye ved glansbildet familien viste av seg selv utad som ikke reflekterte hele sannheten. 
Og når et vitne melder seg og hevder å ha sett den dømte sønnen et helt annet sted på samme tidspunkt som drapet ble begått, spisser det seg ytterligere til. 

Dramaet er godt skrudd sammen, og det er ikke nødvendigvis lett å gjette seg til hva som egentlig har skjedd. 
Men det finnes også enkelte sidehistorier som virker litt løsrevne fra helheten. 
Skuespillerne er jevnt over gode, men det er litt irriterende at de som spiller de voksne ser helt like ut både når barna er små og når de er blitt voksne. 
Slike skjønnhetsfeil gjør at serien ikke plasserer seg helt i eliteserien, men den fungerer godt som lettspist romjulsunderholdning. 
