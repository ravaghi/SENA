Sinnataggen
Ronny Pøbel er ikke tilhenger av det subtile. 

ALBUM: 
Ronny Pøbel trøkker på med uforminsket styrke. 
«Staten er ei fitte» er fjerde plate på like mange år, og selv om innholdsfortegnelsen mer eller mindre er identisk med de tidligere utgivelsene, kan man spore en hakket mer åpenhjertig Ronny Pøbel når han parkerer fyllepreiket for en stakket stund. 

I tittelkuttet synger han om vonde år på barnehjem i Moss og et ødelagt hjem. 
Musikalsk tar han fortsatt punkvedtektene på ramme alvor, noe som er et tveegget sverd. 
De musikalske a-ha-opplevelsene står ikke akkurat i kø, men det gir han fortsatt en form for autensitet blant hettejakkekledde punkpurister. 

Det finnes selvsagt et metningspunkt for hvor interessant det er å høre de samme fraseringene over de samme tre velbrukte akkordene om og om igjen, men førstegangsreisende kan like gjerne begynne i denne enden. 
