Mercedes-AMG GT S:For en kjøretur! 

Vi var allerede betatt av bilens design, nå skulle den kjøres. 

Da vi i oktober sto og siklet på sidelinjen på Paris-utstillingen, lurte vi mest på hvordan verstingen med 510 hestekrefter ville være å kjøre. 
Nå vet vi svaret. 

Mercedes-AMG GT er en sportsbil som er delvis arvtakeren etter SLS AMG, men i mer kompakt format og mer rettet mot Porsche 911 konkurransemessig. 
For den saks skyld også mot Jaguar F-Type (i Coupe R-versjon), Audi R8 og Nissan GT-R. 

Prisene er fra henholdsvis 1.610.000 kroner for Mercedes-AMG GT og 1.840.000 kroner for GT S. 

Pluss, som vanlig, frakt- og leveringskostnader, som er 9.900 kroner levert Oslo. 

V8 biturbo 

GT og GTS er sportsbiler med klassisk layout med langt tilbaketrukket V8 biturbo-motor i front, transaksel-konfigurasjon med girkasse og drivhjul bak, kompakt drivlinje og super-effektiv sportsautomat i form av AMG Speedshift DCT-7, altså med dobbelkløtsj i stedet for momentomformer. 

Motoren er et kapittel for seg. 
Det er selvsagt en AMG-motor, satt sammen for hånd etter prinsippet hos AMG i Affalterbach: 
«En mann - en motor», og signert av personen som har bygget den. 
Her dreier det seg om en nyutviklet V8-er som er tidsriktig kompakt, hovedsaklig av to årsaker: 
For det første har den et slagvolum begrenset til fire liter, for det andre er de to turboladerne plassert mellom sylinderrekkene - altså inne i V-en. 
Det er en såkalt «hot inside V». 

Vi har kjørt duell mellom Mercedes A45 AMG og Audi S3! 

Det hjelper også at den har såkalt tørrsump-smøring. 
Det betyr at smøreoljen går i et lukket kretsløp og ikke som vanlig at oljen renner ned i en panne/sump under motoren. 
Det medfører ikke bare at motoren får god smøring, men at den kan monteres mye lavere i bilen siden pannen bygger mye i høyden. 

God vektfordeling 

Resultatet er altså at mekanikken tar forholdsvis lite plass. 
Dette kombinert med transaksel-konfigurasjonen gjør at vektfordelingen blir gode 47 prosent foran og 53 prosent bak, og et lavt tyngdepunkt. 

Begge deler er faktorer som spiller inn for å få gode kjøreegenskaper. 

Motoren kommer i to utgaver, med 462 hestekrefter (GT) og 510 (GT S). 

Lovende spesifikasjoner med andre ord, og vi gledet oss stort til å prøve bilen. 

For en lyd! 

Det begynte veldig bra. 
Med et høylydt, potent brøl, våkner beistet til live og motorlyden åpenbarte seg som berusende allerede på tomgang. 
Særlig med valg av sportseksos - dette foretas med en egen knapp på midtkonsollen. 

Så ble det ganske frustrerende. 

Sneglefart 

Men det kan vi ikke bebreide bilen for - bare det faktum at kjøreturen startet nede i San Francisco sentrum og at vi måtte snegle oss gjennom bytrafikken med stor tilbakeholdenhet og i lav hastighet i bortimot en time før vi var ute på åpen vei. 

Men det gjelder å tenke positivt, og underveis rakk vi å finne ut av de utallige innstillinger på de diverse styringssystemene i det høyteknologiske vidunderet Mercedes-AMG GT faktisk er. 
Det er nemlig en rekke muligheter for å kombinere ulike instillinger for både gassrespons, styring, demping,girutveksling og motorlyd. 

Oppdagelsesreise 

Så ble det åpnere vei, men med en god del trafikk på vei ut mot stillehavskysten med en svingom via nordre sjøside med utsyn til Alcatraz-fengselet og via Golden Gate-brua. 
Men motorlyden fortsatte å yppe lovende i bakgrunnen med utålmodige snerr så snart vi var borti gassen, så vi holdt ut transportetappen. 

Vi rakk samtidig å finne ut at bilen i denne mest sportslige utførelsen har en temmelig begrenset komfort på dårlige amerikanske gater, selv i den mest komfortable innstillingen. 

V8-musikk 

Men endelig kunne vi gi gass på den åpne veien, det vil si Highway 1, - og da fikk vi endelig mer av mer V8-musikk fra denne juvelen av en motor. 

Den lager, sammen med et dertil tunet eksosanlegg, en lyd som er langt fra støy i våre ører, der den åpenbarer seg som noe av det råeste som finnes i bilverdenen i dag. 

Den både snerrer, buldrer, brøler og bjeffer - alt avhengig av hva man foretar seg bak rattet og kjøreprogrammer man velger. 

Ekstra dynamisk 

Valgene består kort fortalt av sportslig modus, (kalt Comfort), enda litt sportsligere modus (kalt Sport), temmelig sportslig modus (Sport +), og - på vår testbil - en skikkelig sportslig innstilling som heter Race. 

Denne er tilgjengelig på GT S hvis man velger AMG Dynamic Plus-pakken som blant annet inkluderer såkalt dynamiske motor- og transmisjonsfester. 
Disse blir stivere eller mykere avhengig av kjørestil og -forhold. 
Med Dynamic Plus har også bilen stivere fjæring og demperoppsett, samt økt negativ camber på forakselen. 
(En forklaring av negativ camber med noen ekstreme eksempler finner du i denne artikkelen). 

Ingen utpreget komfortbil 

Leseren vil ha forstått at noen reelt komfortabel innstilling finnes ikke. 
Selv med de mest komfortable innstillingene merkes korte ujevnheter temmelig godt. 
Mercedes fremhever at GT er en alldagsdugelig sportsbil, og bilen er lettkjørt nok. 

Det er likevel greit å vite at hvis man går for GT S, 20-toms felger og Dynamic Plus-pakke, er komfortnivået temmelig redusert. 

Men det var da heller ikke for å cruise bedagelig avgårde vi var kommet for å kjøre bilen, men for å teste sportsbilen både på landevei og bane. 
Og nå var vi altså på hovedveien sørover og klar for å la bilen få vise hva den var god for. 

Betryggende 

Så ble det frustrerende igjen! 
Duskregnet gikk nemlig over i striregn, veien ble våt og det var ikke snakk om å utnytte potensialet mer enn delvis. 

Dette hadde likevel den nytteverdien å la oss oppdage slippgrensen og oppførsel på sleip vei, noe den taklet riktig så bra, selv med Sport+ lagt inn. 
Det gode grepet i svingene med begrenset understyring inn og lett kontrollerbar overstyring ut, avslører betryggende kjøreegenskaper og god balanse. 
Selvsagt sørger elektronikken for å holde orden og lar føreren kjenne det hvis man skulle bli overivrig. 

Etterhvert ble det heldigvis også tørrere og vi kunne la bilen utfolde seg en del mer og vise en del av hva den er god for, vel vitende om at vi heldigvis ved veis ende skulle få prøve bilen på selveste Laguna Seca Raceway ved Monterey. 

Joda: 
Sprek! 

Vi har for mye respekt (eller heter det frykt?) for sheriffene i California til å tenke på å undersøke om toppfarten på 310 kilometer i timen stemmer. 
Men det fenomenale skyvet, selv på fuktig vei når bakhjulene endelig har fått grep, indikerer at den oppgitte akselerasjonstiden på 3,8 sekunder fra 0 til 100 stemmer. 

Til tider er den svingete og meget underholdende veien sørover gjennom Santa Cruz Mountains nesten tørr, og her kan vi omsider virkelig utfolde oss bak rattet. 

Det er såpass kupert og svingete at man kan holde hastigheten innenfor rimelighetens grenser og likevel utforske potensialet AMG har utviklet. 

Kraftfullt skyv 

Hva synes du? 

Mercedes-AMG GT er: (Avsluttet) 

Draget er imponerende og motoren viser seg både svært disponibel og turtallsvillig opp til 7.000 omdreininger. 
De 510 hestekreftene bekrefter sitt nærvær ved 6.250 omdreininger og på veien dit imponerer trekkraften. 
650 newtonmeter dreiemoment stiller opp hele veien fra 1.750 til 4.750 omdreininger der det mest effektive arbeidsregisteret befinner seg. 

Ikke noe problem å ratte bilen greit kontrollerbart gjennom svingene med en responsiv gasspedal og en styring som er progressiv, direkte og tilstrekkelig presis med mer tilbakemeldinger enn vi er vant til på denne siden av en Porsche 911... 

Fin også på bane 

Dette fikk vi til fulle bekreftet under banekjøringen som avsluttet kjøreopplevelsen med GT-S, selv om vi der kjørte i flokk og følge bak en ledebil - og det hadde dessuten begynt å regne igjen. 

Banekjøringen bekreftet ganske enkelt hvor velbalansert bilen oppfører seg. 

Under gode forhold er vi ikkke i tvil om at det er mulig å oppnå svært gode rundetider for en dyktig sjåfør. 

Om det ikke finnes råere i denne klassen? 
Joda, men også en god del dyrere. 
Les om vår favoritt her! 

Effektivitet først 

Hvordan har så Mercedes-AMG gått frem for å realisere en så overbevisende bil i et vanskelig sportsbilsegment? 
Jo, selvsagt ved en design som tar for seg helheten form/funksjon og med behov for effektive ytelser i høysetet. 

GTs chassis er av typen spaceframe med 90 prosent av komponentene i aluminium. 
Det veier bare 231 kilo. 
Frontseksjonen er av magnesium mens eneste karosserikomponent i stål er bakluka. 
Resultatet er at sportsbilen har en uvanlig lav masse med sine 1.570 kilo, og dermed best forhold vekt/effekt i kategorien med 3,08 kilo per hestekraft. 

Har bagasjeplass 

Mercedes-AMG GT S har selvsagt også alt Mercedes kan tilby av sikkerhets- og assistansesystemer tilgjengelig, og om kupéen bare akkurat har plass til fører og passasjer, tar bagasjerommet 350 liter, eller to golfbager både på tvers og langs. 
En viktig detalj - særlig på det amerikanske markedet. 

Det samme markedet er muligvis årsaken til den etter vår mening noe krøkkete plasseringen av girvelgeren. 
Grunnet prioritet til to koppholdere foran på midtkonsollen er den nemlig trukket vel langt tilbake etter vår mening. 

Dette har riktignok begrenset betydning i praksis - under kjøring plasserer man den jo i Drive, velger kjøreprogram og skifter deretter gir med hendlene på rattet eller lar det skje autmomatisk. 

Begrenset utsyn 

Men siden vi et øyeblikk er i det lett kritiske hjørnet opplevde vi også at utsynet forover var noe hemmet av det lavt sittende ryggespeilet. 
Heller ikke skrått fremover er utsynet glimrende. 
Vi opplevde A-stolpenes plassering kombinert med sidespeilenes som noe sjenerende. 

Her har altså formgivningen gått noe foran praktiske hensyn. 

Og om sportsstolene ga god nok sidestøtte, fant vi sitteputen i korteste laget. 
På passasjersiden er fotbrønnen begrenset i dybde og lange personer vil ikke finne plassforholdene særlig sjenerøse. 

Mange muligheter 

Avhengig av versjon kan man velge mellom hydrauliske og elektronisk kontrollerte dempere, mellom mekanisk eller elektronisk diffsperre og aerodynamikk-pakkene Standard eller Performance . 

Bilen kan også leveres med 19 eller 20 toms felger, som kan være smidde eller støpte. 
Bremseskivene leveres i 360, 390 eller 402 millimeters dimensjoner og kan være i kompositt stål/aluminium eller karbonkeramiske. 

Seriøs konkurrent for ikonet 

For å oppsummere: 
Mercedes-AMG lykkes riktig så godt med lanseringen av sin direkte konkurrent til ikonet Porsche 911. 
Det er tydelig at den er gjennomtenkt til minste detalj og i en slik bil kan vi ikke trekke mye for at de praktiske egenskapene er redusert til et minimum selv om 911 her scorer ved i det minste å ha plass i kabinen til å legge fra seg et kamera eller en veske bak forsetene. 

Den gjør likevel det den skal: 
Å være en bil som gir sportslig kjøreglede til tusen takket være effektiv og dynamisk drivlinje og harmonerende og velbalanserte egenskaper både på vei og bane. 
Mellom fem og seks på terningen bikker den akkurat over i sistnevntes favør. 

Reiseomkostningene til denne reportasjen er dekket av importøren. 
Les mer her 
