Camera Obscura «My Maudlin Career»
(4AD/Playground) 

De skottene, de skottene. 
Så tøffe i kjeften, så puslete i musikken. 

Av de rundt fem millionene lutryggede indieband de har fislet ut så langt er Camera Obscura det heteste denne uken. 

Ikke uten grunn - verden «venter» vel fortsatt på et slags nytt Belle And Sebastian, og denne gjengen tilbyr mye av det samme: silkemyke sanger, uskyldsren sekstitallsklang, countrytouch og en melodiføring som må sies å være typisk skotsk. 
Men de mangler mentorenes lyriske bitt, som er et bortimot obligatorisk element i denne musikken. 

«My Maudlin Career», bandets fjerde plate, kapitaliserer godt på vokalist Tracyanne Campbells inderlig romantiske tilstedeværelse, og så lenge den står på er alt vel. 
Aberet er at den ikke fester seg spesielt godt, samt at dette er gjort før, litt bedre. 

ANBEFALTE KJØP: 
«French Navy», «The Sweetest Thing», «James», «Honey In The Sun» 
