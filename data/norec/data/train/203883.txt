400.000 kroner billigere enn forgjengeren - og står til terningkast 6
Den eneste som tilbyr rå stasjonsvogn i klassen! 

For å forstå RS4 må vi bla oss langt bakover i historiebøkene. 
Det hele begynte med Audis aller frøste RS-modell RS2. 
Den kom som et hakeslepp i 1994 og lanseringsfargen var Nogaro blå. 

Med toppfart på 267 km/t fra en rekkefemmer på 315 hester, var dette verdens raskeste stasjonsvogn. 
Det gjorde den til en rallybil i praktisk format for dem som hadde råd. 

Den hadde det samme firehjulstrekksystemet som coupeene som gjorde Audi kjent i rally. 
Både motor og drivverk viste seg å være skuddsikkert og den har vært aktivt trimmet i ungdomsmiljøene. 

RS4 har siden den gang vært synonymt med stasjonsvogner, selv om Audi kom som sedan og cabriolet fra 2006-2008. 
Ingen av konkurrentene har noen gang levert kombinasjonen firehjulsdrift og stasjonsvogn, og gjør det heller ikke i dag. 

Generasjonen etter RS2 fikk navnet RS4 på grunn av Audis modellnavnskifte. 
Det gjorde at arvtakeren til Audi 80 fikk navnet A4. 
Da var det naturlig at tallene fulgte modellene. 
Derfor finnes det nå både RS3, RS4, RS5, RS6 og RS7. 
Og det spekuleres i både RS1 og RS8. 

Også på de andre Audi-modellene finnes det i dag RS-modeller TTRS, Q3 RS og Q5 RS. 
Absolutt alle har firehjulsdrift. 

RS4 har tradisjonelt kommet i slutten av livsfasen for modellen og bare vært produsert i et begrenset antall. 
Men populariteten har økt og produksjonsstart kommer stadig tidligere i livsfasen. 
Nye A4 kom i 2016, og nå er allerede siste generasjon RS4 på plass. 

Coupe-versjonen av samme bil, RS5, ble faktisk lansert tidligere. 
Trolig fordi det amerikanske og asiatiske markedet ser på stasjonsvogn som noe sært. 

Mindre motor, flere hester 

RS4 har alltid vært raske biler. 
Alle har hatt toppfart på 250 km/t i standardutførelse og akselerasjonstiden har kun droppet fra 4,9 til dagens 4,1 sekunder. 

Første generasjon RS4 hadde en aldeles herlig 2,7 liters biturbo med 380 hester. 
De to neste kom med 4,2 liters selvaspirerende motor på 420 og 450 hester. 
Nå er Audi tilbake med en nyutviklet 2,9 liters biturbo igjen. 
Audi har valgt å legge turboene inne i V-en, slik som blant andre AMG har gjort med sin fireliters V8. 
Da blir den langt mer kompakt. 

Denne gangen også bare med 450 hester, men med mye bedre dreiemoment omtrent fra tomgang til rødmarkering. 
Det gjør den langt mer effektiv (17 prosent lavere forbruk), lettkjørt og villig, samtidig som forbruket går betraktelig ned… 
Hvertfall på papiret. 

Når du trår klampen i bånn, bruker den fortsatt suppe, men turbomotorer har den fordelen at de kan gå gjerrig når man er forsiktig på grøten fordi kompresjonen er lav. 

Den nye modellen har fått en lynrask 8-trinns Tiptronic og firehjulstrekksystemet er fortsatt blant verdens beste med selvsåsende senterdifferensial som standard. 

En haug med trebokstavskombinasjoner hjelper deg å komme deg dit du vil. 
Paradoksalt nok er de store bremsene nesten viktigere enn motorkraft for å komme deg effektivt frem på glatt vinterføre. 

Både ABS, den elektroniske differensialsperra og antispinnfunksjonen bruker G-krefter og en rekke parametere for å gi hvert hjul den trekkraften de skal ha. 
I tillegg kan du bestille sport differensial, slik vår bil har. 

Pinnestiv 

Ahhh. 
Lyden fra V6-eren er herlig. 
På en mystisk måte har de klart å kombinere seksersangen med noe av det råe og brutale man finner i de femsylindrede motorene. 

Lyden er dov, men allikevel sekersyngende. 
Den er ikke på langt nær så brutal som hos AMG eller RS3, for den saks skyld, passasjerer uten bilinteresse ville jamret seg. 

Kraften føles ikke brutal, men 20-tommerne på 285 cm bredde rund baut, sliter febrilsk med å holde bilen på rett kjøl når man klemmer på for fullt. 

Da blir faktisk Nokian Hakkapelitta RS2-dekka i bløteste laget. 
På sommerhjul blir nok dette et helt annet, for understellet er at typen 5 link på alle hjul med kraftige stabilisatorstag og adaptivt understell som ekstrautstyr. 

Og om du tror at Comfort på kjøreprogrammet betyr komfort, tar du skammelig feil. 
RS4 er ikke for alle. 
For om den er pinne stiv på Dynamic, slakker den ikke mye opp i Comfort. 

Bra marsjhastighet på norsk telehiv, gir setebeltene nok å gjøre for å holde deg i setene, spesielt de baki. 
Der er det forresten helt grei plass, ikke minst på grunn av seteryggens fasong på de fantastisk kule sportssetene. 

For å kjenne mer på firehjulsdriften og dens balanse, testet vi bilen på isbane. 
Da merker vi for alvor bilens største ulempe, nemlig vekten. 

På frostsprengt is har man relativt bra grep og farten kan holdes høy. 
Men etter hvert som vi spinner isen glattere, forsvinner grepet på de piggfrie brede dekkene. 
Da merker vi at vi må ha latterlig lav inngangshastighet i svingene for ikke å seile rett fram og ut i snøkanten. 

Men firehjulsdriften i seg selv fungerer helt utmerket. 
Quattro-systemet sender 60 prosent av grepet bakover. 
Det gjør at Audi i dag ikke kjennes understyrt. 
Den kommer fint med rumpa, for de som ønsker det, men den har langt mer nøytrale kjøreegenskaper enn Mercedes og BMW med sine 4-Matic og xDrive-systemer (for bilene med bakhjulsdrift som utgangspunkt). 

Vi kjører selvfølgelig med alle systemene av. 
Det er befriende å kjenne at de faktisk er av og ikke bryter inn. 

Vi bruker padlene bak rattet, men det gode dreiemomentet gjør at vi stort sett kan holde oss i tredje og fjerdegir. 
Girvekslingene er raske og presise. 
Kraften kommer brennkvikt. 
Ingen ventetid. 
Styringen er presis og vi velger comfort-setting på det ujevne underlaget. 
Herlig. 

Skuffelsen blir noe større når vi prøver samme øvelse med alle hjelpesystemer på. 
Da går det utrolig smått og udramatisk rundt den etter hvert såpeglatte banen. 

Tilbake på veien 

Det er inni bilen man skal oppholde seg, og man må nesten si dessverre. 
For RS4 er et skikkelig sikleobjekt. 
Fronten er hinsides alt vi har sett fra Audi tidligere. 
For det første er den senket skikkelig i forhold til vanlig A4. 
Hele 7 cm lavere enn S4. 

Skjermbredderne som bredder 3 cm på hver side og har fått små luftinntak både i fronten og ved baklyktene. 
Luftinntakene nede i fangeren er rekordstore og den svært kantete grillen har fått en spennende innramming og markert Quattrologo i nedkant. 
Her svelges det luft. 

Hekken har fått en markert takspoiler, men det er først og fremst en kraftig diffuser som rammer inn to svære ovale eksosrør. 
Felgene er helt nye og har kun antydninger igjen fra forrige generasjon S- og RS-design. 

Selv om formatet er blitt ganske stort, kler man nærmest på seg bilen. 
Den føles utrolig snerten og kompakt. 
Interiøret omrammer deg. 
Frontruten er ganske nærme. 
Den tunge bilen er respons og kvikk. 
Oppsettet det samme. 

Detaljfinishen er skyhøy og består av skinn, kunstskinn, karbon og kontrastsømmer over alt. 
I setene finner vi samme honningkube-mønster som i grillen. 
Vi sitter godt, men jeg skulle gjerne sittet lavere. 

Rattet får vi godt inntil oss. 

Audis Virtuelle Cockpit gir deg mulighet til klassisk design med separat turteller og speedometer med flere visningsvalg, eller det langt kulere sportsdisplayet med en sentralt plassert turteller med digitalt speedometer i midten. 
Man har stor girskiftindikator og dersom bilen kjøres manuelt, får man kraftig gul og rødmarkering på turtelleren når det nærmer seg girskift. 

Instrumentpanelet er svært enkelt å navigere i med få knapper på rattet. 
Et eksempel til etterfølgelse. 
Multimediaskjermen viser stort sett bare det samme som i instrumentpanelet, men gir mulighet til håndsrevne bokstaver til telefon- og navigasjon. 
På midtkonsollen har man seks knapper for forhåndsvalgte radiokanaler. 
Smart. 

Og selv om du sitter i en brutal sportsbil, har du fortsatt 40/20/40-delt bakseterygg, 505 liters bagasjeplass med et stort smuglerrom under gulvet og automatisk åpning av bakluka med fotbevegelse. 
For første gang kan den også bestilles med tilhengerfeste. 
Og selvsagt er Automatisk LED av den avanserte typen på plass. 
For tillegg i prisen får du LED Matrix også. 
Systemet virker like bra som den adaptive fartskontrollen. 

MYE for pengene 

RS4 er blitt 400 000 kroner billigere enn forgjengeren. 
Det er rimelig fantastisk. 
Vår velutstyrte bil med 20- tommere, nøkkelfri adkomst, Bang & Olufsen lyd, Audi Connect, navigasjon, oppvarmede bakseter, panorama soltak, RS understell med sportsdifferensial og sportseksos, tangerer bare så vidt 1,3 millioner kroner. 

Det er faktisk ganske billig. 
