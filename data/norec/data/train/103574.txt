Sterkt innblikk
Regi: 
Michael Winterbottom. 
Med: 
Jamal Udin Torabi, Enayatullah. 
Britisk-regissert dokumentar. 
11 år. 

Sterkt innblikk i livet som «økonomisk flyktning». 

Vi har dem rundt oss og blant oss. 
Vi ser dem, leser om dem og får oss av og til fortalt ett og annet bruddstykke fra deres liv. 

Men få av oss har noen forutsetning for å fatte hva millioner av medmennesker utsetter seg for når de prisgir seg profesjonelle menneskesmuglere og risikerer liv og helse på en illegal reise mot det de håper er et bedre livsgrunnlag i Vesten. 

Britiske Michael Winterbottom gir oss et levende og sterkt innblikk i denne anselige del av verdens virkelighet. 
Filmen «In This World» er en slags «jukse-dokumentar». 
En regissert film med to unge afghanere i rollene som flyktninger, som legger ut på reisen fra en flyktningleir i Pakistan til London. 

Vissheten om at de hele tiden er prisgitt mennesker som vil utnytte dem, er bare en ekstra byrde til strabasene, der reisen fører oss gjennom Pakistan, Iran, Tyrkia, Italia og Frankrike. 
I buss, til fots, på lasteplan, under appelsinkasser, i en container og i et hjuloppheng under en trailer. 

Gjennom Winterbottoms håndholdte digitalkamera blir vi guttenes tause medreisende og ser sider av samfunn vi så menn aldri møter som turist. 

Som film er den unik. 
Den har også sine svakheter. 
Først og fremst den usikkerhet om ektheten som den halvdokumentariske formen skaper. 
Dernest at Winterbottom aldri gjør oss så kjent med håpløsheten i leiren at vi fatter det livsnødvendige i et oppbrudd. 
Og dermed hele reisens grunnlag. 

Men velger man å akseptere dette, er «In this World» en film med høyeste grad av mening - svært nær sitt mål om å formidle kunnskap, nærhet og forståelse. 

ELLEN MARGRETHE SAND 
