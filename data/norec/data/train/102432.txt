TV-anmeldelse:Pesete pussopp-TV 

Ikke bare prøver TV 2 å finne opp hjulet nytt. 
De pusser det til og med opp. 
Uten at det hjelper noe som helst. 

Hjelp og trøste for en pesete premiere-episode TV 2 byr på av «Grottenveien 1» i kveld. 

Her er det ikke bare snakk om å få kalde føtter. 
Hele kroppen fryser til is - og seerlysten forsvinner som dugg for solen. 

I beste sendetid, gjennom en hel kommersiell TV-time (som heldigvis er noe kortere enn en klokketime) skal vi følge fire par som pusser opp hver sin del av en firemannsbolig på Bekkelaget i Oslo. 
Rom for rom. 
Intrige for intrige. 
13 tirsdager mot sommeren. 

Joda, leilighetene som de fire parene i kjent stil skal pusse opp i konkurranse med hverandre, er virkelig nedslitte. 
Et katastrofeområde som nærmest får oppgaven til å virke nærmest uoverkommelig. 

De færreste av oss har vel sett et så håpløst oppussingsprosjekt som dette. 
Og det vil ikke overraske meg mye dersom noen har bidratt til elendigheten i forkant. 
For det ser virkelig ut som lynet har slått ned og vel så det. 

De fleste av oss som har vært i nærheten av pensel og pøs, hammer og sag, ville nok ha mistet motet ved første øyekast, så ut fra det perspektivet kan det jo bli moro å se hvordan resultatet blir. 

Men spar meg for alle intrigene, skittkastingen og baksnakkingen voksne mennesker i mellom. 
Det blir rett og slett for dumt. 

Joda, jeg vet at merkelappen er «realityserie» og da er det meste lov. 
Men jeg skulle likevel ønsket meg at deltakerne bærer med seg at det er et skikkelig utfordrende oppussingsprosjekt de har flyttet inn i - og ikke «Hotel Cæsar». 

Selv om stadig flere kresne boligkjøpere vender oppussingsobjektene ryggen, er det ingen tvil om nordmenn elsker å pusse opp. 
Slik sett er vel ikke dette en helt håpløs satsing. 
Men med tanke på at TV 2 lager en egen serie med premiere på torsdag basert på «Grottenveien 1», hvor de gode oppussingstipsene settes i fokus, er det kanskje for mye å håpe på at det ikke blir skjeve blikk og spydige bemerkninger som får mest plass på tirsdagene. 
