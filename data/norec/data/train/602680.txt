En alvorlig farse
"The Party" er noe så sjeldent – og velkomment! – som en intellektuell underholdningsfilm. 

KOMEDIE "The Party" Storbritannia 2017 Regi og manus: 
Sally Potter Skuespillere: 
Kristin Scott Thomas, Timothy Spall, Patricia Clarkson, Bruno Ganz, Cherry Jones, Emily Mortimer, Cillian Murphy Aldersgrense: 
12 år 

Det er noe tiltalende renskåret over selve formatet på Sally Potter ("Orlando") sin nye film: en liten gruppe skuespillere samlet i en liten leilighet, strengt svart-hvitt-foto og en spilletid på 71 effektive minutter, store spørsmål tatt opp på en leken måte. 

Janet (Kristin Scott Thomas) er nettopp blitt utnevnt til helseminister, og har invitert noen av sine nærmeste venner på champagne og kanapeer. 
Men et eller annet plager ektemannen Bill (Timothy Spall). 
Han bare sitter pal i stuen, hører på blues og bøtter rødvin. 
Og etter hvert som gjestene – en umake forsamling av akademikere og forretningsmenn, av idealister og kynikere – ankommer, blir sprekkene i den småborgerlige fasaden stadig tydeligere: 
Hemmeligheter skal komme frem og alle skal bli satt på prøve. 
Alt som mangler er et våpen på avveie, og du har oppskriften på, vel, en farse. 

Humoren er riktig nok av den helsvarte typen. 
Og man kan sikkert argumentere for at Potter slenger ut flere vidløftige temaer enn hun klarer å lande. 
"The Party" oppleves likevel som en sjelden liten fryd. 
Et voksent publikum har å kjenne sin besøkelsestid. 

Roy Søbstad 
