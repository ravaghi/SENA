Marion Raven:«End Of Me» og «Break You» 

(Warner Music) 

Den siste rest av uskyldighet er nå borte fra uttrykket til Marion Ravn - nå med artistnavnet Raven. 
VG har i helgen lyttet til to av låtene - begge Max Martin-produksjoner - som blir å finne på M2M-Marions solodebut, «Here I Am». 
Det utgis ikke i Norge før i august, men i Asia kommer albumet allerede 8. juni. 
Begge låtene som VG har hørt, er klassiske «break up»-sanger fulle av egenstyrke og hevngjerrighet, som - etter det Marion selv har fortalt - har sitt utgangspunkt i kjærlighetssorg, ikke et bittert brudd med den andre M'en i M2M, Marit Larsen. 

Den tekstlige aggresjonen smitter over både på det musikalske uttrykket og Marions sangteknikk, for øvrig med en hittil ukjent knekk som faktisk også tidligere kollega Marit Larsen røpet under sin opptreden på by:Larm tidligere i vinter. 
Marion Raven har uansett fått en helt annen «edge» i stemmen, spesielt i «Break You», enn den søte ungpikerøsten som utgjorde halvparten av M2M. 

«Break You» (du kan høre et utdrag fra den på www.wmg.jp/marion) er den klart beste låten av de to, en fullblods kommersiell fristerinne med krasse gitarer og en hissig angripende Raven i et refreng så hektende at den er dømt til å bli en vinner, med mindre låten blir beskyldt for å være i overkant lik Avril Lavignes «My Happy Ending». 
Likhetene er definitivt der. 

«End Of Me» - med tøff Beck'sk åpning - er ganske lik, men med mer utbygd dramatikk i arrangementet. 
Også her har Raven funnet frem til et hyperkommersielt refreng med tidsriktig krasse gitarer. 
«End Of Me» er låten som røper kontrastene i Marion Ravens nye uttrykk - insisterende og sofistikert på den ene siden, hard og selvsikker på den andre. 

Jo da, det er lov å få igjen troen på Marion Ravens videre karriere - iallfall om vi skal dømme etter disse to sangene. 
