Fransk kokkekamp
"Bon appetit, Hr. President" er basert på historien om Danièle Delpeuch, her omdøpt til Hortense Laborie, som var François Mitterrands private kokk på slutten av 80-tallet. 
Den selvlærte kokken og bonden ble hentet til Elyséepalasset for å lage god, enkel mat lik den presidenten hadde fått av sin bestemor i oppveksten. 

Filmen følger Hortenses kamp for å bli tatt på alvor i et hektisk, mannsdominert og ikke så lite snobbete miljø. 
Dens virkelige appell ligger likevel i de uvanlig flotte matlagingsscenene. 
Selv nå for tiden, hvor vi er bortskjemte med matprogrammer døgnet rundt, er det sjelden man ser mer fristende retter. 
Lukten av fransk kjøkken formelig brer seg i kinosalen. 

(Anmeldelsen fortsetter under bildet) 

Som komedie innbyr ikke filmen til stort mer enn lett humring, og som drama føles den heller fattig. 
Men alle som setter pris på lekre matbilder, elevert matprat og generell frankofili, bør kjenne sin besøkelsestid. 
Selv en lekmann som undertegnede ble etter visningen gående og fundere på hvor man kan finne en anstendig foie gras her omkring. 
