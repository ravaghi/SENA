Filmanmeldelse:Vivianes kamp 

Interessert i hva religiøs betinget kvinneundertrykking dypest sett dreier seg om? 
Se denne! 

«VIVIANES KAMP» 
Israel. 
Regi: Ronit Elkabetz, Shlomi Elkabetz. 
MED: Ronit Elkabetz, Menashe Noy, Simon Abkarian, Sasson Gabay, Eli Gorstein, Gabi Amrani, Rami Danon. 

Historien er israelsk. 
Religionen er den mosaiske. 
Men i all sin intelligente gjennomføring gir filmen en essensiell, helt grunnleggende belysning av religiøs og kulturelt betinget kvinneundertrykking. 
Det handler om Viviane, som søker skilsmisse fra sin mann i en religiøs domstol. 
Den store haken med den hele er at til syvende og sist er det han som må gi henne skilsmisse. 
Det motsatte er ikke mulig. 

Filmen beveger seg aldri utenfor det spartanske rettslokalet. 
Den fanger år med ørkesløst ordkløveri. 
Sånn sett: 
En ytterst lite kommersiell film, som kun vil appellere til den tålmodige og kulturåpne publikummer. 
Likevel: 
Følger man med, rulles det opp et omfattende, uhyre fasettert og i bunn og grunn helt allmenngyldig bilde av hvordan kvinner holdes nede og tvinges til å ofre for å oppnå helt grunnleggende rettigheter - i religionen og kulturens navn. 

Ufattelig interessant og ytterst avslørende. 

JON SELÅS 
