Rolling Stones:Mens bandet tok form 

32 gamle Stones-låter fra BBC er en julegave til gamle fans. 

The Rolling Stones: 
"On air" (Polydor/Universal) 

For andre vil kanskje denne samlingen være av begrenset interesse, men Rolling Stones åpner i hvert fall med en flott versjon av debutsinglen "Come on". 
På tv kunne bandet nøye seg med å mime, men på radio skulle det spilles der og da. 
Det er kanskje helligbrøde å hevde det, men BBC-opptaket av "Come on" er bedre enn singlen. 

Opptakene stammer fra BBC-programmene «Saturday club», «Top gear», «Blues in rhythm», "Yeah yeah" og «The Joe Loss pop show» mellom 1963 og 1965. 
Åtte av disse sangene er ikke gitt ut på offisielle plater med Rolling Stones tidligere, mens sju av de andre fikk sin debut her før de havnet på bandets plater. 
Du får albumet i en samling på 18 kutt og i en bonusutgave med 14 kutt til. 
På denne siste stammer flere av opptakene i tillegg fra programmet "Rhythm and blues". 

Opptakene har gått gjennom noe som kalles "audio source separation", der instrumentene skilles fra hverandre slik at teknikerne kan balansere lyden på nytt. 
Dermed kan man utnytte moderne teknologi samtidig som en bevarer det gamle. 
Noe av lyden har riktignok gått tapt med tiden, og noen av kuttene har hylende jenter i bakgrunnen, uten at det blir forstyrrende. 

Nevnte "Come on" er det eldste opptaket. 
Sangen ble utgitt i juni i 1963 og framføres her på BBC i september samme år. 
Den ble skrevet av Chuck Berry og ga Stones en 21. plass på den engelske hitlisten. 
Ingen pangstart, men oppfølgeren "I wanna be your man" nådde 12. passen samme år og er også med. 

Det er mye her som bæres av gitarene til Keith Richards og Brian Jones, men i "You better move on" er det crooneren Mick Jaggers som bestemmer. 
Sangen ble skrevet av Arthur Alexander i 1961 og plukket opp av Stones på deres første ep i 1964. 

En fin samling, og en flott fotnote til fjorårets "Blue & lonesome". 

Beste spor: 
"Come on", "Cry to me", "It's all over now", "You better move on", "Cops and robbers". 
