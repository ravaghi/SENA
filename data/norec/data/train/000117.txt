The Hour
Britisk mediedrama for den historie- og epokeinteresserte 

NORGESPREMIERE - 29.1 - VOX 
- 21:00 

The Hour handler om en sammensatt kjerne på tre personer som får i oppdrag å lage en ny type fjernsyn i Stobritannia på femtitallet; én time dagsaktuell tv med gjester og reportasjer fra de viktigste verdenshendelsene. 

De tre hovedrollene består av produsent Bel Rowley (Romola Garai), programleder Hector Madden (Dominic West) og innenriksreporter Freddy Lyon (Ben Wishaw) - et lite trekantdrama i seg selv. 
Sammen lager disse bølger i et presset politisk klima hvor Suezkanalen stenges, Israel angriper Egypt og verden står overfor en ny krig. 

Og innenfor en liten krets av nyhets- og sosietetsfolk brygger det også opp til et klimaks som enten slår overende de som søker sannheten eller de som skjuler den. 

Mediene vil være med å bestemme 

The Hour er en BBC-produksjon med en overflod av epokedetaljer - interiør, eksteriør, rekvisitter og røyking. 
Der Pan 
Am feiga ut på sigarettrøyking, går The Hour like langt som Mad Men i både røyking og drikking. 
Og der Mad Men viser forskyvningen i innflytelse blant kvinner og menn, viser The Hour forskyvingen i innflytelsen media har på dagsordenen - hvor kvinnene allerede har begynt å ta sin plass. 

Et lite nikk til True Blood? 

Stemningen er det ikke noe å si på, i alle fall. 
Jeg fylles av en mektig krimfølelse av The Hours lydspor, som består av metronomtikking og glassplinging, kul fagott og lekkert pianokrydder - litt Rosa Panteren-aktig listemusikk. 
Jeg kunne ønske at rulleteksten bare varte og varte og varte. 

Noe med utseendet skurrer litt, men det er mulig at fargene på tittekopiene jeg har fått bare er litt rare - skjeggstubber og mørkt hår blir lilla og hud går mot blått - det ser ut som folk fryser hele tiden. 
Det gir følelsen av en kald serie, og det er kanskje meningen. 
I disse forbigående vampyrtider går tankene lett mot denslags når jeg ser den blåbleke og magre Ben Wishaw småspringe rundt herskapsvillaer i parkasen sin. 

I enkelte situasjoner fryser tiden 

Jeg, for min del, skyves litt vekk av det stive, høflige skallet engelskmennene omgir seg med i epokeserier. 
Alt er så kontrollert, så beregnende og antydende. 
Men i enkelte situasjoner fryser tiden, og jeg blir sittende helt stiv og se glimrende skuespillere spille intenst godt. 

Fremdriften oppleves treg. 
Kanskje har The Hour én historie for mye å fortelle? 
Jeg har sett alle seks episodene og føler at jeg har blitt fortalt mye på en tungvint måte. 

Alle historiene fortelles gjennom hverandre, og noen ganger kjeder jeg meg fordi en eller annen må dit og dit for å nøste enda litt mer i den og den tråden før vi kan fortsette med det som er spennende. 
Abi Morgan (The Iron Lady, Shame) har skrevet seg litt bort i manusarbeidet med The Hour, synes jeg. 

Epokehunger og historieinteresse går kanskje hånd i hånd? 
Hvis du har interesser i den retning og tåler en romanse og et drapsmysterium i tillegg, skulle det meste være på plass. 

The Hour har premiere på TVNorge VOX i kveld, 21:00. 
Hell on Wheels følger på 22:00! 

Har du kommentarer til anmeldelsen eller bare en tanke du vil dele, er du hjertelig velkommen til å bruke kommentarfeltet vårt! 
