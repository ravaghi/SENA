Gjensyn med klassiker
Let så mye du vil, du finner ikke et bedre actionrollespill enn «Crisis Core: 
Final Fantasy VII» til PSP. 

Over ti år har gått siden et av tidenes mest populære rollespill, «Final Fantasy VII», tok verden med storm. 
«Crisis Core: 
Final Fantasy VII» strekker historien tilbake i tid og viser hendelsene som var med på å forme sentrale skikkelser og begivenheter i «Final Fantasy VII». 

Likevel leverer «Crisis Core: 
Final Fantasy VII» en spillopplevelse som står godt på egne bein. 
Med en sterk historie er det et spill som trolig vil appellere like godt til både tilhengere av den gamle rollespillklassikeren så vel som nye spillere. 

Fra begynnelsen får du valget om å spille med normal vanskelighetsgrad eller om du vil ta utfordringen og starte på vanskelig. 
Jeg valgte selv den letteste veien, men vil tro at de fleste (i likhet med meg selv) vil synes at avstanden mellom de gode og utfordrende kampene blir litt vel stor etter noen timer. 

Hyppige lagrepunkter skulle uansett gjøre fallhøyden tålelig dersom man finner ut at man har tatt seg vann over hodet. 

Kampsystemet er enkelt å sette seg inn i selv om det tar en stund før alle trekk sitter ordentlig i fingerspissene. 
Angrep velges til enhver tid fra en meny nederst på skjermen som navigeres med skulderknappene, mens blokkering og unnafinting styres med egne tastetrykk. 

Timing både på bruk av angrep og hvilke angrep man velger - men spesielt for å blokkere eller finte unna motstandernes angrep - er essensielt og fungerer utmerket når man venner seg til hvor lang tid man må beregne. 

På dette punktet begynner utforskningen av dybden i kampsystemet som lar deg smelte sammen angrepsmønster for å danne nye og sterkere fremstøt på slagmarken. 
Til sist har man selvfølgelig også bruken av forskjellig utstyr, som seg hør og bør i et rollespill. 

For det meste fungerer dette helt utmerket med unntak av at menyen er litt keitete når man skal fylle på med magikraft eller en porsjon livgivende styrkedrikk. 
Det kan bli litt vanskelig å holde styr på hva som skjer på slagmarken samtidig som man romsterer gjennom undermenyer for å finne det man trenger. 

For ting skjer gjerne fort, og ett øyeblikks uoppmerksomhet kan koste deg dyrt. 
Man må til enhver tid holde et øye med statusmålere samtidig som man gjør et forsøk på å begrense skaden fra fienders framstøt og planlegger neste offensive trekk. 
Spillet er nådeløst mot den uaktsomme, men til gjengjeld særdeles givende og oppslukende når man klarer å holde konsentrasjonen oppe. 

Spesialangrepene med sine tilhørende overdådige filmklipp som utløses på tilfeldige tidspunkt i kampene er derfor ikke bare velkomne for sin slagkraft, men også fordi de gir deg noen sekunder til å samle tankene og hvile tommeltottene i de mest intense kampene. 

Foruten et særdeles sterkt kampsystem, trår «Crisis Core: 
Final Fantasy VII» til med en herlig historie som river deg med fra første stund. 
Et knippe usedvanlig nydelige filmklipp og mellomsekvenser gjør det enkelt å leve seg inn i den begivenhetsrike historien. 

I motsetning til mange spill i rollespillgenren, handler det i mindre grad om å redde verden. 
Her er mellommenneskelige forhold samt hovedpersonenes forhistorie og skjebne utgangspunktet for dramatikken. 
Det tar ikke lang tid før man forstår at demonene de kjemper mot på innsiden er vel så store som monstrene man sloss mot på slagmarken. 

Det er dessuten noe litt frankensteinsk over det hele, tukling med naturen og konsekvensene som følger av det er et gjennomgående tema. 
Flere av hovedpersonene befinner seg i en stadig jakt etter eget opphav, mening og opprinnelse - vel vitende om at ikke alt er slik det burde være, noe som gir spillet en herlig mørk stemning. 
Hvor langt kan man gå før et menneske slutter å være menneske? 

Spillets historie fortelles dessuten med nyanser og detaljer gjennom en dialog som til tross for sin til tider veldig poetiske og teatralske utførelse, føles merkelig naturlig. 
Gåsehudfaktor gjør seg gjeldende i enkelte av de mest treffende filmklippene, og selv om spillet er fylt til randen av drama og lidelse blir det aldri for mye av det gode. 

«Crisis Core: 
Final Fantasy VII» er uten tvil det beste actionrollespillet til PSP og det sterkeste bidraget til genren på lenge. 
Spillet lykkes i den vanskelige oppgaven med å finne balanse mellom historiefortelling og spilling, takket være et velsmurt kampsystem og en usedvanlig god fortelling. 

Hvis PSP-en din ligger parkert på hylla, er dette sommerspillet som gjør det verdt å blåse vekk støvet. 

I «Crisis Core: 
Final Fantasy VII» får du forhistorien til det klassiske rollespillet. 
