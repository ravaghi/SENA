Nokia 9300
Vi var ikke helt fornøyd med den nyeste versjonen av Nokias Communicator, 9500. 
Nå slippes lillebroren, 9300, og vi lurer på om den farer noe bedre? 

For litt over en måneds tid siden testet vi Nokia 9500, den ferskeste utgaven av de en gang så nyttige Communicator-smarttelefonene. 
Communicator-serien hadde vært borte fra markedet en stund, og 9500 skulle bringe den tilbake til tidligere høyder. 

Smarttelefonen var imidlertid en skuffende opplevelse. 
Først og fremst på grunn av fryktelig treghet i operativsystemet, som påvirket de fleste av telefonens bruksområder. 
Selv om 9500 er utstyrt med innebygd WLAN, gikk nedlastningen av nettsidene så tregt at funksjonen var nesten unyttig. 
Det var tregt å navigere seg rundt menyene, både i lukket og åpen tilstand. 

Ny og mindre 

Nå, kort tid etter, slipper Nokia en enklere versjon av 9500. 
Den nye 9300 er en tusenlapp billigere, en del gram lettere og mangler to av funksjonene til 9500: kamera og WLAN. 
Og det er jo like greit 
 WLAN fungerer tross alt bare så vidt på 9500, og VGA-kameraet til storebroren følte vi var bare et unødvendig tillegg. 

Formen og funksjonaliteten ellers er identisk. 
9300 er en foldetelefon som har et relativt vanlig utseende i lukket tilstand, altså et tastatur og en liten fargeskjerm med oppløsning på 128x128 piksler. 
Den er riktignok en god del større en de aller fleste mobilene i dag, men det er jo forventet på grunn av det store tastaturet som skjuler seg på innsiden. 
9300 kan altså åpnes som en bærbar PC, og på innsiden er det en stor og krystallklar skjerm med oppløsning på 640x200 piksler, og et fullstendig, deilig QWERTY-tastatur. 

Vi legger fort merke til at 9300 er tydelig slankere enn 9500. 
Den er plutselig blitt en mye mer lommevennlig telefon, og vekten er redusert fra 222 gram til 168 gram. 
Det er tungt, men ikke så ille som forgjengeren. 
Telefonen er litt kortere og det er ingen overflødige mellomrom mellom tastene og skjermen. 
Designmessig er mobilen pen å se på, med dominanse av sølvfarger og behagelige linjer. 

Tastaturet på utsiden er god å trykke på, og vi har ingen spesielle klager på bruken av det. 
Skjermen på utsiden er ganske kjedelig, det er den samme, lille skjermen Nokia har brukt på sine Series 40-telefoner i en årrekke. 
Den har lav oppløsning, men fungerer greit nok de gangene du bare skal slå opp et telefonnummer eller lese en tekstmelding. 
Det er ikke spesielt mye funksjonalitet du får tilgang til fra utsiden, det er omtrent kun meldinger, telefonbok og grunnleggende innstillinger du får opp. 
9300 er tross alt først og fremst ment til å brukes i åpen tilstand. 

Flott tastemaskin 

Det er ingen tvil om at det ser imponerende ut med en gang vi slår opp telefonen. 
Skjermen er som sagt meget fin, støtter 65.000 farger og har veldig høy oppløsning. 
Tastaturet er også helt fantastisk, med store, responsive taster som gjør det mulig å skrive raskt og effektivt. 
Det er en rekke funksjonstaster og snarveier som aktiverer Bluetooth, synkronisering, infrarød port og gir deg tilgang til spesialtegn. 
Det er også egne taster for norske bokstaver - et stort pluss for det! 

Den øverste delen av tastaturet består av snarveier til de viktigste funksjonene til telefonen: kontaktbok, dokumenter, kalender, meldinger og Internett, samt én tast du kan selv bestemme funksjonen til. 
I nederste høyre hjørne er det plassert en behagelig joystick som gjør det lettere å navigere seg rundt. 
Og langs skjermen finner vi fire taster som brukes til forskjellige funksjoner, avhengig av hvor i menyene vi befinner oss. 

Akkurat som 9500, er også 9300 først og fremst en liten skrivemaskin. 
Med støtte for avansert tekstbehandling passer den ypperlig for brukere som har behov for å notere i møter eller jobbe med presentasjoner eller skrive lengre e-poster på farten. 
Vi er imponert over mulighetene for å redigere tekstdokumenter og den gode e-post-støtten, og det er helt klart at ingen slår Nokia på dette området. 
Det finnes ingen andre telefoner på markedet med et så godt tastatur og med så gode muligheter for innmatning av tekst. 

Det er absolutt ikke det eneste 9300 kan. 
Det er en fullblods proffmobil med støtte for det aller meste. 
For datautveksling har vi EDGE, Bluetooth og infrarødt, og for underholdning er det full støtte for video- og musikkavspilling. 
Telefonen har hele 80 MB internminne og støtte for MMC-minnekort, og et 128 MB kort følger med. 
Der er det installert en del spill og ekstraprogrammer. 
Det er selvsagt også støtte for MMS og GPRS, og telefonen har forhåndsinstallert en nettleser fra Opera, Real Player for avspilling av media, samt Adobe Acrobat Reader for presentasjoner. 

Bedre respons 

9500 var som sagt en ubehagelig treg telefon, og det virker som om 9300 er faktisk en del raskere. 
Den er riktignok fremdeles lite responsiv i visse tilfeller, noen programmer tar en stund å åpne og den reagerer av og til tregt, men totalt sett er nok programvaren litt bedre optimalisert. 
Vi ble i hvert fall ikke like frustrert hver gang vi brukte telefonen som med 9500. 

9300 har verken WLAN eller kamera, og det er like greit. 
9500 beviste at denne telefonserien og trådløst nettverk ikke fungerer spesielt godt sammen, da det ofte gikk raskere å surfe på nettet med GPRS enn med trådløs forbindelse til et aksesspunkt. 
Så vi savner ikke denne muligheten i det hele tatt. 
Det halvdårlige VGA-kameraet til 9500 virket også litt malplassert, så det er like greit at det er fjernet. 

9300 er altså blitt et meget bra jobbeverktøy for deg som trenger å notere eller jobbe med dokumenter på farten. 
Den er fremdeles noe treg av og til, telefonfunksjonene er fortsatt ganske dårlige (manglende T9-ordbok og vibrasjon for eksempel) og den er så klart stor og dyr. 
Men den er i alle fall mye bedre enn 9500. 
Trenger du en lommevennlig skrivemaskin, gå for denne, men skal du ha en smarttelefon som fungerer litt bedre som telefon, finnes det bedre alternativer. 
