Prøvekjørt:Porsche Cayenne GTS 

GTS, et kinderegg med det beste fra en sportsbil pakket inn i en SUV. 

En ny modell i Cayenne-familien er født. 
Om vi ser på effekten og ytelsene, så plasserer den seg mellom Cayenne S og Cayenne Turbo, versjoner med henholdsvis 400 og 500 hestekrefter. 
Likevel er GTS den mest sporty SUV-en som noen gang har kommet fra Porsche, og navnet GTS forplikter. 

Skriker Sport 

Cayenne GTS er den versjonen av Porsche-SUVen som skal friste de sjåførene som er ekstra kjøreglade, og som egentlig heller kunne tenke seg en 911. 
Hadde det bare ikke vært for ungene og bikkja! 
Porsche sier også selv at dette er sportsbilen i Cayenne-rekken, uavhengig av at det finnes utgaver med mer krefter. 
Absolutt alt i en GTS sikter seg inn på det mer sportslige, og det merkes. 

Suger selv 

Cayenne er ingen unntak fra de øvrige GTS-modellene fra Porsche. 
Det er kjøreglede og kjørefølelse som frister kjøpere over på disse utgavene. 
I tillegg har Porsche vært flinke til å tune bilene inn på nettopp de som ikke bare skal ha mye skyv i form av et overflød av krefter. 
Her snakker vi om en herlig sugemotor, uten kunstig pustehjelp og ketsjup-effekt. 
Det finnes fortsatt noen som syns det er stas, og jeg klandrer ingen for det. 

Se herligheten utvendig: 

Tidlig ute 

Ved forrige generasjon Cayenne kom GTS-modellen i sluttfasen av bilens liv, noe som skyldtes at den ikke var planlagt fra start. 
Med denne nye generasjonen var det aldri noen tvil om at bilen skulle inn i modellrekken, og planene ble lagt fra start. 
Men hva er det som skiller bilen fra en ordinær Cayenne, eller Turbo-versjonen for den saks skyld? 

Bonus-hester 

Cayenne GTS er som sagt utstyrt med den samme sugemotoren som i Cayenne S, men her er den skremt opp til 420 hk. 
Dette er først og fremst gjort ved å heve dreiemomentet med 15 Nm, opp fra 500 Nm. 
Likevel syns vi kanskje Porsche kunne lagt GTS enda et hakk lenger opp, et sted midt mellom S-modellen på 400 hk, og Turbo på 500 gamper. 
Men bevares, i praksis gjør de 420 hestene en formidabel jobb, og kraftmangel er aldri et tema. 

Lett gjenkjennelig 

Du kjenner lett igjen en GTS, ved at den har fått nær identisk front som Turbo-modellen. 
Det betyr store luftinntak i frontpartiet, og hovedlykter med de kjennetegnende fire LED-lysene på hver side, i tillegg til Bi-Xenon. 
Hjulhusene har fått en form for skjermbreddere, som både gir plass til større hjul og bredere sporvidde. 
Som standard leveres GTS med sorte lister rundt vinduene, og du har en sort liggende list nederst på bakluken. 
Disse listene kan fåes i krom, om ønskelig. 

Se bilen innvendig: 

Riktige detaljer 

De som først kjøper en Porsche vet hva de vil ha, og Porsche vet også hva kundene vil ha. 
I Cayenne GTS har de derfor puttet på med de riktige tingene, detaljer som man normalt må huke av på utstyrslisten, men her er mye standard. 
Innvendig har den sømmer i kontrastfarger i skinninteriøret, og det står GTS ”gravert” inn i nakkeputene, og på midtarmlenet. 
I instrumentpanelet finner du karbondetaljer på de rette stedene. 
Alt i alt fremstår GTS som klart mer sporty når det gjelder utseendet. 

Synlig og hørbar 

Bilen kommer standard uten takrail, noe som kler bilen godt. 
Ettersom bilen er lagt 2,4 cm lavere ned mot moder jord i tillegg, så gir den nærmest uttrykk av å være en litt bolet stasjonsvogn, fremfor en diger SUV. 

GTS er utstyrt med et lydbilde som hører hjemme i en fullblods sportsbil, og når knappen som er merket Sport er inne, så er du aldri i tvil om hva bilen er laget for. 
Her er gir, styring og øvrige viktige detaljer satt til å være så responsivt som mulig. 
Alle sanser i bilen er trigget, og reagerer deretter. 
Dersom du bare skal en kosetur på hytta, så kan alt dette skrus av, og GTS blir en silkemyk stasjonsvogn. 
Floskler? 
Høres kanskje sånn ut, men det er slik det fungerer i praksis. 

Kunstig, men heftig 

For å få til dette har Porsche selvfølgelig tatt noen snarveier. 
Blant annet er innsuget tunet med ventiler som leder luft innom en såkalt "soundkomposer" når bilen står i Sport-modus. 
Denne skaper en form for resonanslys som gir øker eller avtar ettersom luftgjennomstrømningen øker eller minsker. 
Resultatet er mer eller mindre sporty lydbilde. 
I tillegg har du selvfølgelig to utløp på hver side bak som gir deg den rette eksoslyden. 
Rørene på GTS er forøvrig i sort matt farge, akkurat som vinduslistene og listen på bakluken. 

Slik presenterer Porsche bilen: 

Giret ned 

GTS har en åttetrinns Tiptronic S automat, med samme utveksling som i Cayenne S. 
Likevel har den kortere girskift. 
Dette er først og fremst gjort gjennom endring av utvekslingen på frem- og bakakselen, men dette hindrer ikke bilen i å nå 250 km/t, med god margin. 
Den topper seg først på 261, om du har lyst å prøve. 
Firehjulsdriftsystemet er et standard PTM-system, med en direktedrevet bakaksel og elektriske motorer som styrer variabler mellom frem og bakaskel. 
I tillegg kan bilen leveres med PTV, torque vectoring som tillegg. 
Dette fordeler kraften til den siden av akselen som har best grep, eller som har den største rullebanen, hvilket vil si ytterhjulet. 
Dette gjør seg spesielt gjeldende i positiv retning på store og tyngre biler, som blant annet Cayenne. 

Tilnærmet stasjonsvogn 

Om du tenker at det er umulig å lage sporty kjøreegenskaper i en så stor og høyreist bil som Cayenne, så tro om igjen. 
Etter at bilen er senket med 2,4 cm er den faktisk bare 1,68 meter høy. 
Dette er ytterligere kompensert med bredere sporvidde, og et sporty oppsatt understell. 
PTV-systemet er også med på å hjelpe gravitasjonskreftene i å slå ut i full blomst i de krappeste svingene, og Cayenne blir faktisk uhyre kjørbar til en så stor bil å være. 

I tillegg har du en så direkte respons i oppsett av giret og maskinen, at bilen blir veldig kjørbar med gassfoten. 
På et av de herligste fjellpassene i Østerrike fikk vi merke at Cayenne GTS er nettopp det Porsche har valgt å kalle den, sportsbilen blant SUV’er. 
Da hjelper det lite at det finnes både sterkere og større utgaver. 
Her har du bilen som så godt det lar seg gjøre tilfredsstiller fars ønske om en 911, og familiens behov for en stasjonsvogn med firehjulsdrift. 

Porsche Cayenne GTS er rett og slett den mest sportslige og kjørbare SUV'en vi kan komme på å ha kjørt. 
