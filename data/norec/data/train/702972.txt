Fengselsrace uten Statham
Ekstrem bilkjøring for de lykkelig kriminelle, og dessuten et slags reality-show for de som føler av Top Gear blir for femi. 

I «Death race» fra 2008 kjørte Jason Statham bil i fengselet i regi av «Resident evil»-regissøren Paul W.S. Anderson. 
Det ble OK. 
Toeren er uten Statham og uten Anderson, og det blir på en måte som ABBA uten Anni-Frid Lyngstad og Agnetha Fältskog. 

Fengselsvesenet er overtatt av Adecco eller noen, og det vil si at de driver for profitt. 
En del av profitten er at ei kynisk TV-heks får lov til å selge autentiske fengsels-slagsmål direkte på TV, en finansieringsstøtte som sikkert kunne ha funka også for pleiehjem i Høyre-styrte kommuner. 
Hun vil at folk skal dø i fin belysning, for ellers går seertallet så fort nedover at du kan lese om det i Det gamle testamente. 
Bak murene finnes Statham-erstatningen Luke Gross, en litt snau og lærer-pinglete fyr med søtt salatsmil. 
Han har jobba for den kriminelle godseieren Sean Bean og kan kjøre bil – også etter at fengsels-flammoteket har forvandla ham til kotelett sånn at han må iføre seg stekepanne. 

Det hjelper litt på utseendet, men ikke nok. 
Folk med ekstreme behov for dum action og tåpelige replikker vil ha en fin kveld. 
