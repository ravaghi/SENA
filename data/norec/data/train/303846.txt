Lættis med tattis
Morten Skovdahl tar oss med inn i blekktegnernes verden i «Ta en tattoo». 

||| 
TV: 
Folk har tatovert seg siden steinalderen, men praksisen ble forbudt i tidlig middelalder. 
En del hundreår seinere tok sjømenn opp skikken, deretter kom de kriminelle, prostituerte og Gerd-Liv Valla. 
Den tidligere LO-lederen dukker opp i første episode av «Ta en tattoo» og skal sitte i juryen som avgjør hvilken tatovering Morten Skovdahl skal velge for å dekke over to pinlige figurer på høyre overarm, en «femi fugl» og en hai med gullfiskhale. 

Iron Maiden 

Morten Skovdahl (39) er programleder og entusiast i den seks episoder lange serien. 
Han farter omkring med mikrofon i hånd og ler godt når folk på gata viser fram sine fylletattiser. 
Skovdahl er en mindre manisk utgave av Alex Rosén og liker nagler og t-skjorter med hardrockmotiv. 
Han er en sympatisk guide som gli lett inn i miljøene han besøker, Oslo Tattoo Convention og diverse tatoveringssjapper. 

Siden Morten ikke vil fjerne fuglen og fisken med laser, møter han i hver episode en tatovør som skal gi sine forslag til hvordan feilstegene kan dekkes over med en ny tatovering. 
Morten gir dem visse føringer: Jack Daniel?s, Røde Sonja, Jessica Rabbit, Colt 45 og Iron Maiden. 
I juryen som skal kåre vinneren, finner vi nevnte Valla, Alex Rosén, Jenny Skavlan, Carl Bergsvik og Mortens to døtre på sju og elleve. 

Morten hvem? 

Som seere får vi vite mye om tatovering, men hvem er denne Morten? 
Han kjører rundt en hårete Hummer og vi blir med den muntre headbangeren hjem til en diger villa utenfor Oslo et sted (Lier?), uten at jeg blir særlig klokere. 
Et kort søk på nett, derimot, avslører at Morten Nils Skovdahl er kreativ sjef i produktive Limelight Film og TV, selskapet som produserer «Ta en tattoo» for NRK. 
Greit å vite. 

Tatovering på TV har stort sett dreid seg om «Miami Ink» og andre «slik jobber de her»-serier på Discovery Channel. 
«Ta en Tattoo» er sånn sett oppfinnsom, selv om formen er velkjent: 
Vi møter masse folk på gata, tar en tur til Kos og treffer til og med en master i sosiologi som snakker om «tatoveringsfeltet». 
