Varm og velbygget dokumentar
Denne dokumentarfilmen dreier seg ikke om å like trekkspillmusikk eller ikke. 
Den dreier seg heller ikke om hva slags holdning en har til Lindesnes trekkspillklubb, og den dreier seg absolutt ikke om en mener det var helt på sin plass eller en meget dårlig beslutning å la trekkspillklubben få slippe til i Operaen i Bjørvika, Oslo i fjor. 

Dét dokumentarfilmen forsøker å gjøre , er å fange inn og viderebringe fenomenet Lindesnes trekkspillklubb. 
Konserten trekkspillklubben hadde i Operaen, er både kulminasjonen og selve motorikken i filmen. 
Rundt dette navet bygges det ut med miljøskildringer og karakterstudier, noe som til sammen skal gi oss et portrett av fenomenet. 

Det hele begynte med en forespørsel , for godt over tjue år siden, om å underholde på en lokal festival. 
Siden har trekkspillklubbes ry og popularitet vokst til skyhøye proporsjoner: 
Henimot 1700 opptredener i hele Skandinavia. 
Pluss flere gjestinger i USA, i New York, i Washington, i Minot. 
Og altså, som juvelen i kroen: 
To utsolgte konserter i Operaen i Oslo. 
Det tok tolv år for klubben å få grønt lys for de to konsertene i Operahuset. 

(Anmeldelsen fortsetter under bildet) 

Regissør/manusforfatter Frode Vestad gir oss nære intervjuer med flere av medlemmene, der deres holdninger til musikk, kultur, vennskap, hverdag og identitet belyses. 
Han gir innsyn og inngløtt i begravelser, i øvinger, i scener fra arbeidslivet. 
Han gir oss ren slapstick-komikk og han gir scener der landskap kobles sammen med trekkspillmusikk. 
Dette gjennomfører Vestad med presisjon , lydhørhet på flere plan og en slags varm nøkternhet. 
Summen av dette er at vi sitter igjen med en forståelse av det mentale klimaet, det kulturelle jordsmonnet, som gir denne helt spesielle og svært folkelige ånden som Lindesnes trekkspillklubb er så kraftig gjennomsyret av. 
I tillegg kan en ikke la være å bli forbauset over hvor mange musikalske talenter og markante personligheter det finnes på et tettsted som Vigeland, halvannen mil vest for Mandal. 
Ingen nevnt, ingen glemt. 

Sum: 
En våken dokumentasjon av hva Lindesnes trekkspillklubb har oppstått av, hva den er og betyr, og hvordan klubben er blitt til hva den er blitt. 
Og en har en fast mistanke om den vil bli her lenge. 
