Hun syter, han skyter.
«Killers» er drepende dum. 

||| 
FILM: 
Noen mennesker tror de er vittige til tross for ugjendrivelig bevis på det motsatte. 

En mer selvransakende mann enn regissør Robert Luketic ville skjønt at etter mottagelsen av uhyrligheter som «Svigermonster» og «The Break-Up» ville det være betimelig å folde komediekarrieren pent sammen og legge den på kottet. 
Men ikke denne karen. 

Idioti 

I stedet belemrer Luketic oss med den idiotiske romantiske actionkomedien «Killers». 
Leiemorderen Spencer (Ashton Kutcher) møter pappajenta Jen (Katherine Heigl) på den franske riviera, legger glocken på hylla og går til alters. 

Men snart setter en ukjent nemesis en pris på Spencers hode. 

Nå må han finne ut hvem, eller hvilke, av naboene som prøver å drepe ham, samt fortelle Jen at det ikke bare er administrasjonssjefer i Statens autorisasjonskontor for helsepersonell som pynter på CV'en iblant. 

Tomme fjes 

«Killers» er anmassende i sine krakilske klovnerier og blottet for kjemi mellom helt og heltinne. 

I et fort forbifløyet sekund anes den liflige duften av satire når de prektige naboene til Jen og Spencer slipper blåbærpaien og river opp automatvåpenet, men dette grepet føles fort gammelt. 

Kutcher og Heigl blåses stadig opp til enorme nærbilder, et underlig valg fordi 1) det lugger i actionscenene og 2) det er ikke så mye å se i disse vakre, tomme ansiktene. 

OK Ashton 

Faktisk føles det ikke helt feil at Ashton Kutcher har en Hollywood-karriere. 
Steven Seagal, se, det er en annen sak. 
Men selv om Kutcher bør styre unna roller som krever noen form for rekkevidde, spiller han med selvironi og kler underholdningsgenren. 

Synd han har så slett smak. 

Det er vanskelig å se hva som har trukket ham til «Killers», som han også har produsert, om ikke gleden av å leke actionhelt og jage nedover rivieraen i sportsbil mens solen speiler seg i pilotbrillene og han kan hvese linjer som «I've got a visual» til en ansiktsløs overordnet. 

Hysteri 

For Katherine Heigl er det på tide å ta en Charlize og finne en credtung dramarolle som krever tyve kilo ekstra. 
Hun kan umulig spille i så mange lusne romantiske komedier uten å ta skade på sin sjel. 
Etter rollen i «Knocked Up» gikk Heigl ut og kalte filmen kvinnefiendtlig. 
Vi kan bare fable om hva hun vil ha å si om «Killers». 

Jen kjefter på ektemannen fordi han ikke tar del i et henført øyeblikk over en positiv graviditetstest mens leiemorderne kommer nærmere. 
Hun er manipulerende og egoistiskog konstant på randen av hysteri. 

La dem ta henne, Ashton. 
Redd deg selv mens du kan. 
