Trøtt Tiger
Et lite steg for Tiger Woods, et enda mindre steg for menneskeheten. 

La meg bare få en ting på det rene med en gang: jeg liker golfspill, og har gjort det siden «Leaderboard» på Commodore 64. 
Jeg har spilt masse «Tiger Woods 2006». 
Jeg elsker å svinge kølla med den analoge spaken, høre smellet når ballen blir truffet, og slåss mot golfstjerner på verdenskjente baner. 

Men «Tiger Woods 2007» klikker ikke helt for meg. 
Kanskje er det fordi jeg spilte fjorårets versjon såpass mye, at ingenting føles friskt eller nytt eller spennende. 
Bare klinisk og anstrengt. 
Dette er mer en utvidelsespakke enn et nytt spill. 

Flere baner, muligheten til å spille i et team, og en del nye småspill er det som er lagt til. 
Og selvsagt flere stjerner fra golfverdenen. 
Men det føles allikevel som om jeg spiser fjorårets måltid på nytt, varmet opp i mikrobølgeovn med litt ferskt krydder på. 
Og da synes jeg det er litt drøyt å gi dette ut som et fullprisspill. 

Er du golfinteressert og nysgjerrig på å spille litt nå når banen din blir dekt av snø, så er «Tiger Woods»-serien de beste golfspillene du får, ingen tvil om det. 
Men har du økonomisk sans kjøper du heller fjorårets versjon for en slikk og ingenting. 
Det er nemlig like moro, og dermed mer valuta for pengene. 

PS: 
Spillet er testet på PS2. 
