Boney M: «Christmas With Boney M»
GENRE: JULEDISKO (Sony BMG) 

Lyden av klassikere som får jul-ing. 

Dette er minst femte gang Boney Ms «Christmas Album» fra 1981 er stokket om og sendt ut på markedet. 
Det blir ikke bedre for hvert år som går heller; i likhet med det meste av det bandet har gitt ut, har også deres tolkninger av kjente julesanger fått grundig bank av tidens tann. 
Produksjonen er grusom - her snakker vi infantil bruk av synth og trommemaskiner, det er som å høre femåringen i familien prøve seg frem på det bortstuede gamle Casio-keyboardet med ferdigprogrammerte rytmer. 
Tidvis stiger underholdningsverdien, om enn ufrivillig, for eksempel ved den bisarre tyske aksenten på «I'll Be Home For Christmas». 

Ingen kan ta fra Boney M deres eviggrønne plastikkdiscoslagere, men de var nå først og fremst et sommerband. 
Tandemversjonen av «Mary's Boy Child» og «Oh My Lord» holder seg greit, for øvrig er dette overflødig og harskt fett på ribba. 

ANBEFALT KJØP: 
«Mary's Boy Child»/«Oh My Lord» 
