Latterlig nok!
Å lage sommershow av stand up, er som å lage gourmetmiddag med kanapeer. 
Det går forunderlig bra på Latter denne forsommeren. 

Show: Sommerlatter. 
Utescenen, Latter, Aker Brygge, Oslo. 
Av og med: 
Tommy Steine, Sturla Berg-Johansen, Jonas Kinge Bergland, Cecilie Steinmann Neess. 
OK: 
De to gorillaene Tommy Steine og Sturla Berg-Johansen kan aldri bli noen overraskelse. 
Men de kan være godt forberedt og på hugget. 
Uten å gå over stag. 
Da er de gode, begge to. 

Men til et helt show trenger de makkere. 
Og de to relative nykommerne, Jonas Kinge Bergland og Cecilie Steinmann Neess, gjør at dette blir et ensemble vel verd pengene. 
De to gir bredde, variasjon og overraskelse. 

Det åpner med et fellesnummer. 
Så er hovedsaken videre enkeltakter, avløst av en smule nødvendig fellesdrag; en god sang mellom Jonas og Cecilie og en stunt up med Sturla og Tommy. 
Før det hele avsluttes med en sommersommersommersang. 

Stand up er i stor grad øyeblikkskunst. 
Ulike forestillinger vil uvegerlig bli ulike. 
Et premierestemt publikum legger ikke akkurat noen demper på stemningen. 

På den annen side: 
Yndige Cecilie med lavakjeften begår talentfull lytehumor som passerer glatt, fordi hun først dyrker egne lyter. 
De er riktignok knapt synlige. 
Men hennes kroppslige og stemmemessige ressurser er uomtvistelige. 
Det er selvfølgelig langt, langt til Grethe Kausland. 
Men man aner en retning. 

Jonas er lege ved siden av komiker. 
Passe arrogant, kontrollert selvhevdende og et begavet timingtalent. 
Dessuten looper han akten sin perfekt; den slutter på starten! 

Tekstene holder mål, dog uten å bli alt for brennaktuelt farlige. 
De flaue punktene er knapt registrerbare. 

Jo takk, dette holder! 
