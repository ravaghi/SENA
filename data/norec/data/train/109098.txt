Låtanmeldelse:Shakira/Rihanna - «Can't Remember To Forget You» 

Overraskende gitartungt fra to tungvektere. 

Shakira har gode erfaringer med å invitere med seg celebert besøk på en singel; den Stargate-produserte duetten med Beyoncé, «Beautiful Liar» (2007) ble en stor suksess. 

Men det låter annerledes når Shakira nå har fått med seg Beyoncés arvtager. 

Der «Beautiful Liar» var en klassisk R&B-banger, er «Can't Remember To Forget You» en poplåt i rockdrakt. 

Versene er ska-influerte, lette på foten og tunge i bassen, mens refrenget er øsete stadionrock av typen Shakira så vidt har flørtet med, mens det oppleves som ganske nytt landskap for Rihanna. 

Begge synger med overbevisning; Shakiras bevrende klagesang og Rihannas karakteristisk baktunge frasering sitter godt i samme låt. 

Det gir neppe høye odds å sette penger på at dette blir en hit - den låter i alle fall som en. 
