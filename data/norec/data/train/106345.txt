Kjedelig lærespill
Det er en grunn til at «Wii Play» kommer i en pakke sammen med en ekstra Wiimote, for dette er simple saker. 

Tanken bak «Wii Play» er å lære folk opp i å bruke den nye håndkontrolleren til Nintendo Wii. 
Ved hjelp av ni forskjellige småspill får du lært deg de ulike funksjonalitetene til Wiimoten, idet du vrir og vender og vifter med den foran skjermen. 

Problemet er bare at de fleste av disse ni spillene er ganske så grunne og kjedelige. 
Å finne et ansikt i en folkemengde er ikke morsomt i lengden. 
Heller ikke å vri og vende på en figur så den passer inn i en form. 

Spillet er heller ikke lagt opp til at det belønner deg på noen som helst måte for innsatsen din, bortsett fra at du får en poengsum. 

Dermed står vi igjen med et lek & lær-produkt, en introduksjon til håndkontrolleren, som egentlig burde fulgt med maskinen sammen med Wii Sports. 
Et par av spillene er middels underholdende og verdt et gjenbesøk en sjelden gang. 

Som opplæringsprodukt fungerer dette bra, og man blir godt kjent med hvordan håndkontrolleren virker. 

Men til syvende og sist er dette mer en teknologidemo du gjør deg ferdig med på 30 minutter enn et ferdig spillprodukt. 
