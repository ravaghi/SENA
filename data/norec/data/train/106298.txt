«Barn» for voksne
GENRE: KRIM/DRAMA. 
Regi: 
Todd Field 

STJERNER: 
Kate Winslet, Patrick Wilson, Jennifer Connelly 

HANDLER OM: 
Utroskap og utilfredshet i den amerikanske forstaden. 
Sarah (Winslet) bryter husmormonotonien ved å innlede et forhold til den retningsløse evighetsstudenten Brad (Wilson). 
Samtidig flytter en dømt pedofil tilbake til det sedate nabolaget. 

DOM: 
Amerikansk «uavhengig» film liker å innprente oss at livet i forstedene er synonymt med den sanne død. 
Sarahs mann er en nesten uvirkelig kjedelig serieonanist av en reklemebransjemann, opphengt på internettsex. 
Brad er snill og kjekk, men handlingslammet og feig, og hans hustru (Connelly) - en idealistisk, men følelseskald dokumentarfilmmaker - har rent glemt ham til fordel for sønnen deres. 
Ja, det litt unike med denne filmen er hvordan selv barna blir fremstilt som en smule suspekte - de er snille og søte og alt det der, men de ødelegger livene til sine unge foreldre. 
Sobre små historier om stilt desperate mennesker som drømmer om å stake ut en ny kurs i livets mellomakt, dette her, og filmen byr på kjøttfulle roller for et solid lag skuespillere, anført av en praktfull Winslet. 
At den også er en smule kjedelig, er til å leve med. 
