Jimi Hendrix:«Valleys Of Neptune» 

(Sony) 

Av tapene rockmusikken har lidd, spørs det om ikke Jimi Hendrix' død for 40 år siden var det som snøt oss for den beste musikken. 

Spekulasjonene omkring hva han hadde gjort i dag er vriene å motstå. 
På et eller annet tidspunkt hadde han trolig gitt seg jazzen i vold, og lagd et album eller flere med Miles Davis. 
Ja. 
Det er greit å gråte. 
Hendrix' etterlatenskaper ble utsatt for massive overgrep på en serie frekke posthume utgivelser. 
«Valleys Of Netptune» er familiens forsøk på å rydde opp i opptak fra 1969, noe av et tapt år i det korte livet hans. 

Det er ingenlunde Jimis mest fokuserte musikk. 
Og som helhet står dette tilbake for det uferdige fjerde albumet hans. 
Vi sier pent takk likevel. 

BESTE LÅT: 
«Hear My Train A Comin'». 

MORTEN STÅLE NILSEN 
