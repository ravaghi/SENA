Samsung S5
MP3-spiller fra Samsung med en flott utfellbar høyttaler. 
Men er resten av spilleren god nok? 

Konkurransen er knallhard i MP3-spillermarkedet, og konkurrentene til Apple er avhengig av å komme opp med funksjoner som får sine MP3-spillere til å skille seg nevneverdig ut. 

Samsung S5 prøver seg på en original vri - en utfellbar høyttaler. 
Veldig kjekt hvis du for eksempel er på piknik i parken eller ønsker å dele musikken din med alle de andre reisende på bussen, slik dagens ungdom har en lei tendens til å gjøre. 

Og det er nettopp ungdommen denne spilleren retter seg mot - flott design, ungdommelige menyer og selvfølgelig: den utfellbare høyttaleren. 

Men holder den mål? 

Her er en kjapp oversikt over spesifikasjonene: 

Samsung YP-S5 

- Tilgjengelig kun i sort - 16:9-skjerm, 1,8 tommer (176 x 220 piksler) - 2, 4 og 8 GB minne - Støtter musikkfomatene MP3, WMA (samt DRM) og OGG 
- Støtter MPEG-4-video 
- Støtter bildeformatet JPG 
- FM-radio 
- Diktafon 
- Tekst-leser og alarm 
- Bluetooth-støtte - 25 timers batterilevetid 
- Pris fra 1250 (2GB) til 1730 (8GB) 

I pakken kommer det et stykk MP3-spiller med øreplugger, proprietær USB-kabel, Samsungs eget program for overføring av musikk og filer, samt en kabel for direkte lydinnspilling. 

Spilleren kobles til PCen via en medfølgende USB-kabel, som er proprietær i enden som kobles til spilleren, og dukker opp som en enhet i utforsker slik at du bare kan dra og slippe musikk inn på spilleren. 
Samsungs egen programvare, MediaStudio, følger også med. 
Programvaren er så som så - man kan dra og slippe musikk inn på spilleren, men dersom man ønsker oversikt over hva man har på spilleren i programmet, må en selv organisere filene i mapper etter artist og album hvis man ønsker det. 
Hvis ikke vises bare filnavnet på musikkfilene når du ser på de på datamaskinen. 
Det enkleste blir egentlig å bruke utforskeren i Windows eller Windows Media Player, som spilleren også har støtte for. 

Overføring av et album på 129 megabyte tok i overkant av ett minutt (med Windows Vista). 

Ørepluggene som følger med er et kapittel for seg selv. 
De er neppe laget for menneskeører, med en diger utvekst på siden som gjør det hele til en direkte smertefull affære. 
De gir helt grei lyd, hvis du orker å ha dem i øret. 
Vi anbefaler som oftest å bruke andre øreplugger enn de som følger med, i dette tilfellet er det nødvendig. 

Lydkvaliteten på spilleren er fin, men vi synes det er litt få forhåndsinnstillinger på equalizeren - man kan velge mellom fire forskjellige forhåndsinnstillinger eller sette lyden selv. 
Samsung P2, som vi testet i desember i fjor, har elleve. 

Batterilevetiden er oppgitt til 25 timer avspilling, men dette synker naturligvis betraktelig hvis du spiller av video eller bruker høyttaleren. 

Fin og lett 

Det er ingenting å utsette på designet på spilleren. 
Baksiden er i sort plastikk, mens forsiden er dekket av et mykt, plastikkaktig materiale. 
Kort og godt, veldig lekkert. 
Men du må nok regne med å finne frem pussekluten - når vi mottok vårt testeksemplar var det allerede dekket med fingeravtrykk. 

Selve kroppen virker solid og gir lite etter for trykk. 
Litt irriterende er det dog at spilleren har veldig lett for å tippe over når den står på bordet med høyttaleren utfelt. 
Spilleren er ikke spesielt tung, og veier inn på 88 gram. 

Litt tykk er den, dog, på grunn av høyttaleren. 
Ikke noe stort problem hvis du går i vanlige bukser, men den vil nok stikke ut en smule på de trangere buksemodellene. 

Størrelsen teller 

S5 har i motsetning til sin forgjenger, K5, støtte for video. 
Skjermen er 1.8 tommer stor og har 65 000 farger. 
Innsiktsvinkelen på skjermen er ikke det helt store, du skal ikke langt ut til siden før det ikke går an å se noe. 

Dersom du ønsker en MP3-spiller du kan se video på, er nok ikke S5 den rette for deg. 
Kvaliteten er ikke voldsomt bra, og i tillegg er skjermen så liten at det nesten ikke er noen vits å forsøke. 
S5 fungerer nogenlunde som bildeviser, så lenge bildene ikke er for store og har for mange detaljer. 
Familiebilder fra skuldrene og opp går altså helt greit. 

Under den knøttlille skjermen ligger navigeringsknappene, som er ganske selvforklarende. 
Nederst til høyre har vi menyknappen, som gir en rekke ekstravalg. 
På toppen ligger hold/på-knapp som er skyvbar, og under er det inngang for USB-kabel (proprietær) og hodetelefoner. 
Hvis du starter en video, snus bildet 90 grader og tilbake-knappen flytter seg to plasser opp. 
Knappene er trykkfølsomme og lyser hvitt i noen sekunder mens spilleren er på - nok et godt eksempel på det lekre designet. 

Men design er en ting - funksjonalitet en annen. 
På-knappen gir ikke så lett etter, man må bruke neglen for å få den til å gli til siden. 
De trykkfølsomme navigeringsknappene sitter litt for tett inntil hverandre, og det er veldig lett å komme borti en av de andre knappene og ende opp med å velge noe annet enn det man opprinnelig hadde tenkt seg. 

Responsen på knappene er heller ikke veldig god, til tider går det veldig tregt. 

Bling bling-meny 

Menyen til S5 er ganske lettfattelig, med et design som er rettet mot ungdommen. 
Her får du store glinsende ikoner og flotte animasjoner, men det kan til tider virke som om animasjonene hakker en smule. 
Du kan imidlertid velge mellom et annet glinsende design og ditt eget bakgrunnbilde, hvor ikonene er små. 

Som standard kommer det lyder hver gang du blar bortover eller trykker på noe i menyen - dette blir veldig fort irriterende, men kan heldigvis skrus av veldig enkelt. 

Når du spiller musikk får du en visualisering av lyden ved hjelp av søyler som standard. 
Igjen viser spilleren problemer med animasjoner, og hakker voldsomt. 
Samsung kunne godt spart seg denne funksjonen når den ikke fungerer skikkelig, og heller gått for visning av album-cover eller artist-navn og album som standard. 

Funksjoner 

I tillegg til de ganske åpenbare funksjonene for musikk, bilder og video, har S5 radio, tekst-leser, bluetooth-støtte, taleopptaker, spill, alarm, verdensklokke og en filviser. 

Taleopptageren fungerer helt fint på nært hold, men er nok ikke god nok for å ta opp forelesninger eller annet hvor lydkilden er lenger unna. 
Tekst-leseren er flott for deg som liker at ordene blir delt midt i, for andre er denne funksjoonen ganske unyttig - igjen på grunn av den knøttlille skjermen. 
Samsung har også lagt inn noe de kaller for "Datacasts", RSS-feeder du kan abonnere på via den medfølgende programvaren og overføre til spilleren - en og en om gangen. 
I tillegg til at skjermen som nevnt er for liten til tekst i større mengder, kræsjet programmet hver gang vi forsøkte. 
Så hvis du har tid til å knote med dette, kan du like godt lese artikkelen på PC-en. 

Radioen fungerer helt greit hvis du har ørepluggene koblet til, som fungerer som antenner. 
Uten disse er mottaket relativt dårlig. 
Her kan du også lagre favorittkanalene. 

Spill på denne MP3-spilleren er et sørgelig kapittel; som mye annet på spilleren hakker dette såpass at det ikke er noen vits å forsøke. 

Men hakking til side; det er når man bretter ut høyttaleren at spilleren virkelig viser sin sjarm. 
Her snakker vi blikkfang og høy dingsefaktor. 
Høyttaleren er riktignok ikke egnet for høylytte fester, men kan erstatte kjøkkenradioen eller brukes som en stemningsskaper under en piknik i parken. 

Kvaliteten på lyden er helt grei og ikke noe lavere enn det du kan forvente av en så liten høyttaler. 
Dette er trolig det beste med hele spilleren. 
Da undertegnede la høyttaleren på bordet rett foran seg og førte en normal samtale, ble lyden faktisk litt for høy og måtte skrus ned. 

Konklusjon 

Det er bra at noen tør å være nyskapende. 
Den utfellbare høyttaleren er en herlig funksjon, og designet på spilleren er det svært lite å utsette på. 

Derfor er det svært synd at resten av spilleren ikke holder helt mål. 
Knappene reagerer litt for treigt og sitter for tett inntil hverandre, skjermen er for liten til videoavspilling og navigeringen kan til tider være hakkete. 
Irriterende er det også at S5 bruker i overkant av fjorten(!) sekunder for å skru seg på. 

Det største kjøpsargumentet er egentlig høyttaleren, som forøvrig er veldig bra. 
Ellers er ikke denne spilleren noe unikum. 
Dette er spilleren for deg som er villig til å ofre funksjonalitet til fordel for design og gadget-faktor. 
Derfor lander Samsung S5 på en svak treer. 
