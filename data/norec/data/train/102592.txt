Film:Medrivende mørketid 

Hammerfest spiller en av hovedrollene i dette tysk-norske dramaet lagt til mørketiden mellom november og januar. 
Postkort-vakker på den riktige måten: 
Trolsk, skummel - og hemmelighetsfull fremstår Finnmarksbyen som den perfekte setting for et mørkt og melanskolsk familiedrama med flere sidespor. 

Filmen kretser rundt en innflyttet tysk middelklassefamilie og tematikken er skummelt aktuell: 
I bekmørket på vei hjem fra dobbelvakt kjører sykepleieren Maria på noe som viser seg å være en 16 år gammel jente. 
Maria haster fra åstedet i panikk, usikker på hva det var hun traff. 
Jo lengre tiden går, dess vanskeligere blir det å gå til politiet og fortelle sannheten. 
Og går det an å forsone seg med foreldrene til den unge jenta etter slikt? 
Hva hjelper et «unnskyld»? 
Jenta kommer ikke tilbake av den grunn. 

«Nåde» reflekterer intelligent rundt spørsmål som skyld, forsoning og tilgivelse, og gir oss god tid til å bli kjent med karakterene - og sidehistoriene; 
Da marerittet er et faktum skal man være hardhudet for å ikke føle med Maria - hva ville du selv gjort? 
Ektemannen Niels sliter med sin egen lusne skyldfølelse, etter seks måneders utroskap med norske Linda, Ane Dahl Torp som får enormt mye ut av en på papiret ganske klisjefylte elskerinne. 

Hun og Maria Bock er de av de norske skuespillerne som gis mest spillerom. 
De kommer mer enn godkjent fra det, og bør med «Nåde» ha gjort seg attraktive for flere opptredener på kontinentet. 
Historien innbyr til melodrama, og noen ganger tar man seg i å ønske mer av det. 
Regissør Glasner lar oss liksom aldri glemme at han lager film for feinschmeckerne, og «Nåde» tar seg selv stundom litt for høytidelig. 

Det resulterer blant annet i en bihistorie med parets fåmælte sønn som filmer foreldrene i smug. 
Det ender ingen steder, uten at dét ødelegger for en ganske medrivende opplevelse i mørket hvor Hammerfest er best. 

ØYSTEIN DAVID JOHANSEN 
