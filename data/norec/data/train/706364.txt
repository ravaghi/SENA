Bruk-og-kast som provoserende kunst
UTSTILLING: 
Vi henter varer fra Kina. 
Vi bruker, kaster og kildesorterer - og sender tilbake til Kina for gjenvinning. 
Det kan bli kunst av sånt. 

Stian Ådlandsvik: 
Posture. 
Skulptur/installasjon. 
Hå Gamle Prestegard. 
Til 7. oktober. 

Lent utover et gammelt steingjerde på 
Hå gamle prestegard står en hullete, blå container og tar imot det salte vinddraget fra Nordsjøen like ved. 
I horisonten skimtes et passerende containerskip. 
Det er, noe poetisk, nesten vakkert over det hele. 

Verket, en installasjon av Stian Ådlandsvik, er samtidig så provoserende uestetisk og uetisk at det umiddelbart fremtvinger en reaksjon. 
Det er umulig å ikke ta stilling for eller imot, å mene noe, om nesten hva som helst, om stygt og vakkert, om forurensning og menneskeskapte klimaforandringer, livet i havet, bærekraftig interkontinental varetransport eller ganske enkelt kunst eller ikke kunst. 
Allerede her scorer Ådlandsvik poeng. 

Containeren har kunstneren plukket ut et sted i Kina med tanke på en fremtidig kunstinstallasjon hjemme i Norge 

Logisk problem 

Et nokså selvforklarende krav for å få sendt en container fra Kina til Norge er at den ikke må være tom. 
Logisk tenker jeg. 
Men restriksjonen er likevel ikke ensbetydende med at containeren må være full. 
Stian Ådlandsviks tretti kubikkmeters kinacontainer inneholdt ikke mer enn en liten pappeske med kinesisk produserte kjøkkenforklær da den ble sendt på sin reise halve jorden rundt. 

Og det er dette absurde Ådlandsvik rører ved. 
Hvordan varer fra lavkostland, produsert av underbetalt arbeidskraft, under arbeidsforhold langt under akseptable minstekrav sett med norske øyne, fraktes den lange veien, i digre containerskip, hit for å tilfredsstille norske konsumenters krav om varer til lavest pris. 
Varer vi etter endt bruk samvittighetsfullt kildesorterer til avfall vi så sender tilbake til Kina for gjenvinning. 

Hårfin balanse 

Verket bringer fokus på hvilke faktorer som skal medregnes når regnestykket i denne syklusen skal gjøres opp. 
Hvilke hensyn skal veie tyngst, og hvilke konsekvenser velger vi, konsumentene, å akseptere for å få våre behov dekket. 

Et konsekvens-regnskap 
Ådlandsvik selv må stå til rette for all den tid han valgte å hente hjem nettopp denne containeren til sitt arbeide. 

Ådlandsvik balanserer hårfint når han maler videre på budskapet sitt; Like bortenfor container-installasjonen, midt på gulvet i en ellers tom utstillingshall, og med utsikt til containeren utenfor, står den lille pappesken med kjøkkenforklærne, ved siden av en skulptur det fortsatt lukter varmt stål av. 

Kjuke - parasitten 

Kunstneren har, med kyndig hjelp av tariff-lønnede ansatte ved Rosenberg verft, fått skåret små og store biter ut av containerens tak og vegger. 
Disse grove stålplatene har han brukt som bestanddelene til en skulptur i form som ei kjuke - en parasittisk sopp som fester seg på trær. 
Særlig utsatt er skadde trær. 

Fra gammelt av har mennesker flere steder i verden verdsatt kjuka for sine mange bruksområder og helbredende eller helsefremmende egenskaper. 
Blant annet skal inntak av kjukeavkok kunne lindre leddplager og betennelsestilstander. 
Den skal kunne stanse blødninger og hemme veksten av kreftceller. 
Når den verdsatte kjuka først oppstår på levende gran- og løvtrær, vil vertstrærne etterhvert sakte men sikkert brytes ned og forsvinne. 

Et sted i prosessen har trærne ingen annen funksjon enn å skaffe næring til sin parasittiske leieboer. 
Også her det samme paradoksale regnskapet, hvor gevinst og kostnad defineres ut fra hvorvidt du er grantreet eller forbrukeren. 

Ådlandsviks verk provoserer. 
Både i form og innhold. 
Men det inviterer samtidig til en viktig debatt. 
Kunstneren har med intensjon valgt å sette seg selv og sitt verk inn i det samme problematiske regnestykket, hvilket gjør at han på finurlig vis unngår den moraliserende pekefinger man ofte finner i kunst som omhandler miljø og klima. 
