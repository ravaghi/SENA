Photology
Dette gratisprogrammet lover å kunne indeksere bildene dine automatisk, basert på innhold. 
Funker det i praksis? 

Du har kanskje tatt noen tusen digitale fotografier de siste årene, men har du vært flink til å sortere, tagget og gitt dem relevante navn? 
Hvis du svarer nei på det spørsmålet tilhører du sannsynligvis flertallet. 

For svært mange digitalfotografer råder nemlig det totale kaos i bildesamlingen. 

Det er her Photology kommer inn i bildet, bokstavelig talt. 
Det lille gratisprogrammet lover nemlig å sortere bildene på måter som gjør de enkelt å finne tilbake til dem, uten at du behøver å foreta deg noe som helst. 
Som utviklerne selv sier: 
"No folders. 
No tags. 
It just knows". 

Analyserer bildene 

Hemmeligheten ligger i måten programmet indekserer bildene dine på. 
Der andre programmer søker i informasjon knyttet til bildene dine, søker Photology i selve bildene. 
Det betyr altså at innholdet må analyseres, og så lager Photology sine egne oversikter basert på dette. 

I venstremenyen kan du enkelt filtrere bildesamlingen blant annet basert på ansikter, himmel, hav og strand. 
Du kan også filtrere etter farger, tidspunkt bildet ble tatt, skarphet og en rekke andre valg. 

Smalner inn utvalget 

Det er heller ikke noe problem å kombine flere filtre samtidig, for eksempel kan du velge å vise kun bilder du tok i 2004, på kveldstid, og som inneholder både ansikter og planter. 
Ved å kombinere filtre på denne måten skal du, i følge Enoetic, det amerikanske selskapet som står bak Photology, raskt kunne finne akkurat de bildene du er på utkikk etter. 

I teorien høres dette helt fantastisk ut, men hvordan fungerer det i praksis? 

Vårt prosjekt 

Vi installerte programmet og indekserte en samling bestående av i overkant av 800 bilder med varierte motiver. 
Selve indekseringen var unnagjort på et par minutter. 
Deretter prøvde vi oss med forskjellige filtre, dessverre med svært variable resultater: 

Enkelte av filtrene viste seg derimot å fungere bedre, som portrett, himmel, samt inne- og ute-bilder, men heller ikke her ble vi blåst av banen av presisjonen. 
Her kan man riktig nok gå inn og tagge bildene i etterkant, men da er mye av vitsen borte, mener vi. 

Filtrering basert på farger fungerte derimot langt bedre, og leter du etter bilder av det røde sengeteppet ser vi ikke bort fra at du vil finne det raskt: 

Photology har også mer "vanlig" funksjonalitet, som bildevisning, enkel redigering og deling via Picasa Web Album og Flickr, utskrift med mer. 
Grensesnittet er lettfattelig og responsen er god. 
Vi likte spesielt muligheten til å fjerne røde blits-øyne (som er meget effektiv), samt automatisk justering av hvitbalansen. 

Konklusjon 

Photology er enkelt og raskt, men lover dessverre litt mer enn det klarer å holde. 
Vi ser imidlertid på prosjektet som lovende, og regner med at algoritmene finpusses slik at treffsikkerheten øker mange hakk i fremtidige versjoner. 

Photology kan installeres i Windows XP og Vista, og krever at du allerede har installert .NET framework 3.0. 
Du finner mer informasjon og kan laste ned programmet fra denne siden (ca 12 MB). 
