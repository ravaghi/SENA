dePresno har absolutt stemmen, men mangler fremdeles de fengende låtene
I høyeste grad potensiale, men litt for anonymt materiale. 

Ennå er ikke dePresno, alias Bjarte De Presno Borthen, så berømt at han klarer å fylle Røkeriet på USF. 
Men 400-500 mennesker i salen en fredagskveld er likevel nok til at det var passe fullt. 

Det er ikke stort mer enn halvannet år siden dePresno dukket frem i rampelyset. 
Han var på Bylarm og deltok i finalen på NRK-Urørt. 
Siden den gang har han gitt ut flere singler og turnert med Aurora. 
Likevel er han nok fremdeles bare i begynnelsen av karrieren. 
For her er ennå mye uforløst potensiale. 

Han begynner stillferdig med fjorårets «Stranger In Disguise». 
Fortsetter minst like stillferdig med «Forever». 

Gutten kan virkelig synge. 
Ingen tvil om det. 
En skikkelig croonerstemme av det klassiske slaget. 
Dyp og fyldig, men samtidig uten problemer med å nå de høyeste tonene. 
Perfekt for balladene som utgjør mye av materialet. 

Det er vakkert og han synger med stor innlevelse. 
Virker stødig og sikker på scenen. 
Innen sin sjanger må han være en de beste mannlige vokalistene på disse traktene. 
Skulle det noensinne knipe med økonomien kunne han gjøre en solid karriere på julekonserter. 

Problemet er låtene. 
Ikke slik å forstå at de er dårlige. 
Men foreløpig mangler han det opplagte hitmaterialet. 
Låter som sitter i øret lenge etter at sangen er over. 
Som du kan plystre til. 
Når det er sagt, gjør han absolutt det beste ut av det han har. 

Men det spriker mildt sagt til de grader. 
Fra nesten deklamerende ballader til smålunken elektropop. 
Det rolige stoffet utgjør imidlertid hovedparten av innholdet denne kvelden. 
Spesielt under første halvpart av den timelange konserten. 
Og publikum holder munn og lytter. 
Noe som er ingen selvfølge i disse tider. 

Den ferske «Mr. Big», en fengende småsær poplåt, A-listet på NRK-P3 og en av de mest spilte norske sangene på radio for tiden, representerer kanskje en ny retning. 
Etter publikums respons å dømme er det muligens ingen dårlig ide. 

De tre musikerne han har i ryggen, Askjell Solstrand på tangenter, bassist Jakob Sønnesyn og Gudmund Guren bak trommene, kan så absolutt sitt fag. 
De er heller ikke noen dårlige vokalister når de korer dann og vann, selv om de ikke kan måle seg med dePresno. 

På ekstranummeret «Hide And Seek», dePresnos mest populære sang til nå med nesten to millioner treff på Spotify, overtar salen refrenget. 
Uten en gang å bli bedt. 
