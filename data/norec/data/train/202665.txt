Test:Jotun ColorMatch 

Hvilken farge er veggen malt med? 
Det finnes en app som hjelper deg, både for iPhone og Android. 

Farger er ikke lett å identifisere uten videre, de kommer i så mange nyanser at man ikke har ord som kan beskrive verken fargene eller forskjellen mellom dem. 

Dette kan bli vanskelig når det er snakk om maling, særlig hvis man skal fortsette med eller komplettere en farge som allerede befinner seg på en flate eller gjenstand. 

Da må man ty til tekniske hjelpemidler. 
Fargehandleren kan analysere fargen på gjenstander og finne fram til og blande en praktisk talt identisk maling. 
Men det er verre hvis fargen bare finnes på en vegg eller i andre omgivelser enn dine egne. 

Mobil og app til unnsetning 

For å gjøre det lettere for den som skal male tilbyr Jotun ColourMatch. 
Dette er et lite program, populært kalt en app, som kommer både for iPhone og mobiler med Android. 

Den fungerer ved å analysere bilder tatt med mobilen, enten de ligger i ditt eksisterende arkiv eller at du tar et bilde inne fra app'en og velger det område du vil at programmet skal analysere og matche. 

Ikke uproblematisk 

Selve oppgaven er ikke så enkel, farger vil variere sterkt med lyskilde og lysstyrke. 
Men ved hjelp av eksponeringsinfo og bildeprosesseringen i mobilen finner programmet ut de variantene som er nærmest. 
Da kan du ved selvsyn matche forslagene som programmet gir deg og velge den fargen som matcher best. 

Jotun har over 1400 farger i sitt sortiment, så sjansen for å komme svært nær er meget god. 

En liten test 

Vi hentet en bunke med fargeprøver hos nærmeste fargehandler, og la ut alle i vinduskarmen i overskyet dagslys. 
Vi tok bilde både med iPhone og med vårt Nikon D200 speilrefleks. 
Man ser med det samme at det ble påtagelig stor forskjell på bildene. 

Vi sjekket så med Jotun ColorMatch hvordan programmet klarte å identifisere fargene på fargeprøvene i bildet tatt med iPhone. 

Så hentet vi inn bildet fra Nikon-kameraet til bildebiblioteket i iPhone og sjekket fargegjenkjennelsen en gang til på alle de 15 fargene. 

Resultatet var at Jotun ColorMatch ikke traff en eneste farge med bildet tatt på iPhone, men på bildet tatt med Nikon-kameraet traff programmet 6 av 15 ganger. 

Kreative forslag 

I tillegg til analyse og matching kan ColorMatch også foreslå kombinasjoner av farger som passer sammen med den du har valgt å analysere. 
Her brukes både etablert fargelære og trendriktige innspill fra Jotuns fargekonsulenter til å generere forslagene. 

Når du har valgt farge kan du også finne nærmeste fargehandler direkte i app'en, enten på kart eller i en liste med adresser. 

I denne bildeserien ser du hvordan appen fungerer. 

Brukbart? 

Sjansen for å virkelig treffe en farge 100% er svært liten med iPhone, med en god del større hvis du tar utgangspunkt i et bilde med et kamera med manuelle innstillinger som tar hensyn til lysforhold og eksponering. 

Men som forslag til lignende farger er det ok, også til å foreslå fargekombinasjoner. 
Og det er jo gratis. 
