Phil T. Rich er «færdiih», Arif lever og leverer
«Aldri & Alltid» er en modnet oppfølger, og et langt steg opp for Arif som artist. 

ALBUM: 2013 ble et intenst gjennombruddsår med både hjerte og smerte for Arif (tidligere Phil T. Rich), noe som har resultert i den mørke og dystre utgivelsen «Aldri & Alltid», milevis fra de klubbvennlige høydepunktene på «Kom så tok færdiih». 

Tittelen henspiller på to ord man ofte sier til en man er glad i, men kanskje ikke alltid klarer å leve opp til. 
Passende for Arifs ærlige og utleverende tekstunivers. 

De syv sporene er mesterlig orkestrert av hovedprodusent Axxe og gutta i Tailors, og Arif sin tidligere litt for irriterende off beat og nærmest pratende rappestil fungerer langt bedre på denne typen musikalsk bakteppe enn den nevnte debuten. 

Ser man bort fra det kattejamrende refrenget som ødelegger «Hadem», og enkelte tekstøyeblikk som blir litt vel pretensiøse, er «Aldri & Alltid» et overraskende bunnsolid musikalsk eksperiment - og et langt steg opp for Arif som artist. 
