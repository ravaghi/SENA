Går på slang i Nick Cave og Tom Waits' nabolag
Enda en av disse singer/songwriterne med skrubbsår på hjertet. 

||| 
ALBUM: 
På sitt andre album har Einar Stenseng hentet fram store esker med inspirasjon fra den gang triste og ettertenksomme menn var skikkelig triste og ettertenksomme. 

I tillegg til Nikki Sudden, som Stenseng forøvrig her hedrer med en cover av «When I Cross the Line», ligger knitrete vinyl med alvorstunge menn som Nick Cave, Tom Waits og Townes Van Zandt smurt på i tykke lag over notatboka til unge Stenseng. 

Med sin særegne vokal, piano, bass, trommer, gitar, menn i allsangkoring og banjo, er det så man rent får lyst til å helle seg et glass med noe sterkt, dra fram en fillete flanellskjorte og slå av en prat med denne karen. 

Han vet visst hva han synger om. 

Einar Stenseng synger for de med skrubbsår på hjertet, de som ikke går av veien for å dvele ved livets mange lunefulle håpløsheter en sen nattetime. 

Eller folk flest, som vi jo også kalles. 
