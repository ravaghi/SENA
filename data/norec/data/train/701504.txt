Alles jakt på alle – igjen
Den dyktige islandske regissøren Baltasar Kormákur har reist til Hollywood igjen og fått lage et velforma gangsterdrama. 
Takket være Denzel Washington er det blitt riktig underholdende. 

"2 Guns". 
Regi: 
Baltasar Kormákur. 
Med: 
Mark Wahlberg, Denzel Washington, Paula Patton, James Marsden, Bill Paxton med flere. 
USA 2013. 
1 time 49 minutter. 
Aldersgrense: 15 år. 
Egnethet: 
Ungdom/Voksen. 

Joda, Mark Wahlberg er også med som en slags kompanjong til Denzel, men han er mye muttere i utformingen av de fleipete replikkene. 
Washington, sågar med utenpåfestede gulltenner, har en fantastisk sjarm og det strålende glimtet i øynene som trengs for å holde ut nesten to timer med voldelige konflikter mellom en meksikansk narkobaron og rasende agenter fra CIA og den amerikanske marinen. 

Storyen lager en vri på det velkjente motivet med parhestene i amerikansk etterforskningstradisjon. 
Det skjer ved å skape motstand mellom de to, Bobby og Marcus, som i starten ser ut som et radarpar. 
Så viser de seg å være på hvert sitt lag og er slett ikke så glad i hverandre som de burde. 
Men felles fiender forener – etter hvert som skurker og forfølgere velter inn, tvinges de til å samarbeide om skytingen. 

Det hele er en skikkelig kriminell skrøne bygd opp rundt hva som skjer da 43 millioner dollar kommer på avveier etter et bankran, ikke bare de tre millionene som ranerne trodde fantes der. 
En smule realistisk alvor flettes inn via samrøret mellom CIA og narkokartellet, men for øvrig oppholder filmen seg knapt i det seriøse landskapet. 
Dette er laget for å underholde de actionhungrige. 

Kormákur regisserer med et slikt tempo og humør at man skulle tro han aldri hadde gjort annet enn å lage amerikansk gangsteraction (narkodramaet "Contraband" kom i fjor), ikke snodige og tenksomme dramaer fra Island (101 Reykjavik, Dypet). 
