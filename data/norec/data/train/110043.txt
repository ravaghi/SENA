Alan Jackson:«Thirty Miles West» 

(EMI) 

Gentlemannen fra landet. 

I den grad den industrielle countrymusikken kan sies å ha en «frontlinje», har Alan Jackson forlatt den. 
Han har veket plassen for yngre, mer sultne krefter som Brad Paisley, og er tilsynelatende vel forlikt med dét. 

Det betyr ikke at han har begynt å ta lett på oppgaven det er å forsyne den amerikanske middelklassen med lydspor. 
Balladene om ulykkelig kjærlighet er fortsatt troverdige, til tross for at Jackson tilsynelatende er USAs mest velbalanserte mann. 
Det er flere låvedansemner her enn på forgjengeren. 

Ikke minst: 
Han skriver fortsatt de beste låtene selv. 
Det er en uvurderlig styrke i en troløs bransje. 

BESTE LÅT: 
«Dixie Highway» 
