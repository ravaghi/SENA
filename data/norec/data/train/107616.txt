Lite fart i drillen
«Mr. 
Driller: 
Drill Spirits» er en enkel Tetris-klone som er god på bunn. 

Tetris til Game Boy var den ubestridte mesteren av håndholdte puslespill. 
Kopiene lot ikke vente på seg, og noen lyktes også til en viss grad. 
«Puyo Pop», «Puzzle Bobble» og «Dr. Mario» for eksempel. 

«Mr. 
Driller: 
Drill Spirits» er et spill i samme gate, men det har også sin egen vri. 

I spillet er dine drillkamerater fanget under bakken, og det er opp til deg som Mr. Driller å borre deg ned til dem slik at de blir reddet. 
Vi snakker her om tøffe pressluftborrende karer, og ikke den typen som marsjerer foran i et musikkorps. 

Du må borre i stykker klosser i forskjellige farger for å komme til bunnen av skjermen. 
Fjerner du en kloss med lik farge som de rundt, forsvinner alle i samme farge. 
Dette kan få klosser av en annen farge som ligger over, til å rase. 

Det gjelder da å tenke raskt på hvor man må drille, slik at man unngår å få en kloss i hodet. 

Du kan bruke touchpennen på touchskjermen, men det går like greit å spille med de vanlige kontrollene. 
Ikke noe nytt og revolusjonerende her dessverre. 

Etter hvert som du spiller, kan du låse opp flere figurere eller ekstra hjelpemidler. 
Det er tre forskjellige spillmoduser og opptil fire spillere kan spille trådløst sammen, med kun ett spill. 

Som så mange av disse Tetris-klonene er dette morsomt i passe porsjoner. 
Et fint, barnevennlig spill garantert fritt for vold. 
Det kan til tider være hektisk når man graver seg nedover mens man unngår fallende byggeblokker, men det blir nok ikke så mye tankearbeid som det er i Tetris selv om de små grå i alle fall får litt å bryne seg på. 

Det blir litt som med puslespill. 
De kan virke litt kjedlige i starten, men blir morsommere etter hvert som brikkene faller på plass. 
Dette spillet holder interessen en stund, men er allikevel en noe skuffende tittel som tar i bruk svært få av mulighetene til Nintendo DS. 

Det føles heller som om det var en lansering til den gamle Game Boy. 
