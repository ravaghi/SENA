Plateanmeldelse:Staut - «St.Peppersby» 

Ullent konsept, friske hverdagshistorier. 

I tittel og artwork kan Beatles-innflytelsen lett spores hos Staut (og i en frekk liten «Day Tripper»-overgang i «May Li»), men det er ellers fint lite Lennon/McCartney over valdrisene. 

Derimot er det mye rotnorsk av særs god kvalitet, ikke minst er tekstene godt over gjennomsnittet for hva man finner hos tilsvarende «fest»-band. 
For Staut er et band med humoren intakt i det meste de gjør, også musikalsk låner de like friskt og djervt fra norske folketonearter som de tar fra amerikanske blåtoner. 

Jeg er likevel i stuss over hvorfor Staut pakker dette inn i et by-konsept. 
For det første blir man aldri kjent med enkeltpersoner slik at platen får en rød tråd, for det andre er det bygdefolk – gjerne med hang til det nostalgiske – som er hovedpersoner i tekstene her. 
Og tekstene er som sagt så gode at de hadde klart seg uten et forsøksvis forklarende konsept. 

Men du blir aldri i dårlig humør av Staut, det skal de ha! 

BESTE LÅT: 
«Æ det ´kji rart» 
