TEST:Toyota Auris HSD 

Nå har du to alternativer dersom du vil ha hybridbil fra Toyota. 
Vi har testet Auris HSD. 

Hybridbil har for mange vært synonymt med Prius, i alle fall så lenge vi har snakket om Toyota. 
Men for noen få måneder siden ble også Auris tilgjengelig med den samme hybridteknologien vi kjenner fra Prius. 
Forskjellen er at Auris hybrid, eller HSD (Hybrid Synergi Drive) som den egentlig heter, er langt mer anonym enn Prius. 

Det er nemlig bare noen små detaljer som skiller Auris hybrid fra de andre variantene. 
Og den typiske hybridfasongen som Prius har, kjennes ikke igjen her. 

136 hestekrefter 

Drivlinjen er den samme som i Prius, altså en 1,8-liters bensinmotor med 98 hestekrefter, kombinert med to elmotorer med opptil 82 hester. 
Mest interessant er det nok likevel at den maksimale ytelsen totalt sett er 136 hestekrefter. 
Det holder til 0-100 på 11,4 sekunder, kanskje litt tregere enn det kjennes som. 

Forbruket er også det samme som i Prius, nemlig 0,38 liter per mil, med et CO2-utslipp på lave 89 gram. 

Trinnløs girkasse 

I praksis opplever vi den avanserte teknologien som både velfungerende og ukomplisert for føreren. 
Det er nok krefter når man skulle trenge det, mye takket være det myke og kraftige skyvet fra elmotorene. 
Samtidig gjør den trinnløse girkassen at bilen blir lettkjørt og smidig. 
Det krever litt tilvenning at motorens turtall varierer etter belastning og ikke etter fart. 
Det gir en viss slurefølelse, men i realiteten fungerer det stort sett bra. 

Man kan velge mellom tre kjøreinnstillinger som gir ulike forhold mellom forbruk og ytelser. 
Power-modusen gir kjapp respons og høyt turtall, mens eco-innstillingen fungerer fint som et standardprogram. 
Da styres alt automatisk etter situasjonen. 
Et rent elektrisk program er også tilgjengelig, men kan bare brukes i lavere hastigheter og med nok strøm på batteriet. 

Fungerer i virkeligheten 

Når det gjelder forbruk, opplevde vi at det på kortere turer i lavere hastigheter er mulig å oppnå svært lave forbrukstall. 
På lengre turer i høyere hastigheter, er nok en dieselbil vel så egnet. 
Men på blandet hverdagskjøring i sentrale strøk, er det ingen tvil om at dette har mye for seg. 
De oppgitte forbrukstallene virker nok likevel ganske lave i forhold til man vanligvis opplever. 

Det morsomste med Auris hybrid er i grunn å forsøke å utnytte de elektriske kreftene best mulig og jakte de lave forbrukstallene. 
Faktisk er slik kjøring morsommere enn mer sportslig kjøring. 
Der er ikke Auris blant de beste i klassen uansett. 
Kjøreegenskapene er helt greie, men biler som Volkswagen Golf, Opel Astra og Ford Focus er morsommere. 
Det går på ting som styring og balanse i bilen, hvor Auris gjør det den skal, men uten å begeistre. 

Uvant bremsefølelse 

En liten detalj man kan legge merke til på glatta er at bremsefølelsen føles litt kunstig. 
Det er ikke lett å kjenne når hjulene blokkerer og ABS-systemet tar over. 
Vi antar det skyldes hybridsystemet som bruker nedbremsningen til å lade batteriet også, slik at bremsene ikke gjør hele jobben alene. 

OK komfort og kvalitetsfølelse 

Komfortmessig er hybridutgaven av Auris helt ok. 
Den myke og stille kjøreopplevelsen bidrar positivt, men dersom du virkelig gir på, kan bensinmotoren mase litt på grunn av den trinnløse girkassen. 
Fjæringskomforten er helt grei, men du finner mer komfortable biler i klassen. 
Skjerming mot vind- og dekkstøy er imidlertid tilfredsstillende. 

Kvalitetsfølelsen innvendig ble løftet betydelig i forbindelse med oppdateringen tidligere i år, men det gjenstår litt her også i forhold til de beste. 
Den lille elektroniske girspaken er for øvrig lett å betjene og matcher det moderne inntrykket drivlinjen for øvrig gir. 

Bedre enn Prius? 

Auris hybrid er en del kortere en Prius, og det merkes først og fremst i bagasjerommet. 
Her har batteriene kostet litt plass også sammenlignet med ordinære varianter av Auris. 
Lastevolumet er redusert fra 354 til 279 liter. 
Det merkes og skyver bilen en klasse ned hva det gjelder lastekapasitet. 
I baksetet er Auris vel så god som Prius, ettersom taklinjen ikke er like fallende som i Prius, til fordel for takhøyden innvendig. 

Prismessig har også Auris et lite overtak på Prius. 
Startprisen på 250.000 kroner er 16.000 kroner lavere, og utstyrsnivået er da sammenlignbart. 
Når begge heter Advance, er prisforskjellen 33.000 kroner, men Prius har da mer utstyr. 
Det er altså litt å spare på å velge Auris fremfor Prius. 
Og med unntak av den noe dårligere lastekapasiteten, syns vi på mange måter Auris er en hakket bedre bil. 
Først og fremst er kvalitetsfølelsen i interiøret bedre. 

Mer aktuell som hybrid 

Sammenlignet med vanlige kompaktklassebiler, ligger Auris litt bak de beste totalt sett. 
Men med hybridteknologi på plass, har den noe som ingen andre i klassen har. 
Og det gjør at den likevel er aktuell for de som er opptatt av miljø og ny teknologi. 
