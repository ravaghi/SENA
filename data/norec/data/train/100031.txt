Ingen revolusjon
«Civilization»-serien er en av bærebjelkene i datamaskinen som spillplattform. 
Med «Revolution» tar den regjerende kongen av turbasert strategi steget inn i konsollenes rike. 

At en av kronjuvelene i PC-kronen støpes om til å passe i Xbox 360 og Playstation 3 er minst like oppsiktsvekkende som at vår egen Roald Amundsen dukker opp i spillet med foto, biografi og egen enhet. 
Sammen med blant annet Einstein, Edison og Colombus tilhører nemlig den norske oppdagelsesfareren den korte, eksklusive listen med verdensgenier. 

«Civilization 2» ble riktignok utgitt på Playstation for snart tolv år siden, men «Civilization Revolution» er det første spillet i serien som er utviklet spesifikt for konsollmarkedet. 
Overgangen fra PC har ikke vært bare smertefri, men «Revolution» har klart å beholde den distinkte «Civilization»-følelsen som har gjort serien til det den er. 

Kort fortalt går «Civilization Revolution» ut på å føre én av 16 sivilisasjoner fra steinalder til romalder, en prosess som involverer bybygging, militære erobringer, vitenskapelige gjennombrudd, diplomatiske krumspring og vågale oppdagelsesekspedisjoner. 
Underveis forsøker andre folkeslag å stikke kjepper i hjulene dine, skal man tro motstandernes krigsiver er verden nemlig ikke stor nok for mer enn én sivilisasjon. 

Det har de forsåvidt helt rett i, kartstørrelsen i «Revolution» er ikke akkurat overveldende. 
For mens datakeisere med «Civilization 4» i DVD-skuffen kan velge å spille på gigantiske verdener med opptil 20 sivilisasjoner, må kollegene på konsoll nøye seg med små kart og maksimalt seks spillere. 
Fordelen er at spilltempoet økes betraktelig, ulempen at det hele ofte er over før det egentlig har begynt. 

Sammenliknet med forgjengerne på PC, er kompleksiteten i «Revolution» tonet kraftig ned på praktisk talt alle områder. 
Diplomatiske valgmuligheter er begrensede, utbedring av områdene dine er automatisert, korrupsjon og misnøye er fullstendig fraværende. 

Til gjengjeld fungerer kontrollene bra og alle valgmulighetene dine er veldokumenterte og lettforståelige. 
Mye av det som er fjernet var uansett monotont og ikke særlig morsomt, det gjør forsåvidt ikke så mye at man slipper å bruke tid og ressurser på å rense terrenget etter atombombenedslag eller at man ikke til stadighet må kutte i budsjettene fordi imperiet er plaget av massiv, stigende korrupsjon. 

At «Revolution» klarer å kutte bort så mye og allikevel føles som en «Civilization»-spill er imponerende. 
Musikken er god, animasjonene morsomme og den gode, gamle «bare-en-runde-til»-effekten lever i beste velgående. 
«Civilization»-serien er notorisk for sin skumle evne til å stjele mer tid fra spilleren enn hun egentlig har tilgjengelig, «Revolution» er intet unntak. 
Har du en strengt punktlig sjef eller grinete lærer bør du derfor vurdere å drøye spillingen til helgen. 

Dessverre er det noen utrivelige skår i gleden. 
Grafikken i «Revolution» er ikke særlig vakker, derfor er det vanskelig å forstå hvorfor bildefrekvensen støtt og stadig stuper ned mot énsifret. 
Spesielt ille er det når en storkrig bryter ut og skjermen begynner å fylles av fremrykkende militære avdelinger. 

Ettersom «Revolution» er turbasert går det riktignok ikke direkte utover spillets gang, men det er fortsatt fryktelig irriterende. 
Ved et par anledninger førte dessuten programmeringsfeil til at jeg måtte avslutte spillet og starte fra et tidligere lagringspunkt. 

På tross av noen ytelsesproblemer, er «Civilization Revolution» solid og lettspilt. 
Aldri har et «Civilization»-spill vært så oversiktlig og tilgjengelig for nykommere. 
«Revolution» er perfekt for dem som tidligere har vært fristet til å skaffe et eksemplar av den legendariske sivilisasjonsbyggeren, men droppet det i frykt for seriens knokkelknusende dybde og komplekse spillmekanikk. 

«Civilization»-frelste og strategiveteraner vil derimot neppe kaste fra seg tastatur og mus for å plukke opp 360- eller PS3-kontrolleren. 
Er du av typen som blir skuffet over å høre at budsjettene ikke kan justeres og at byene aldri blir rammet av indre opprør eller dødelige epidemier, vil nok ikke «Revolution» være tingen. 

«Civilization Revolution» er kanskje ingen revolusjon, men det kan bidra til at flere får øyene opp for en av tidenes sterkeste strategiserier. 

Strategiserien «Civilization» har blitt skreddersydd til TV-konsoller. 
Dette er resultatet. 
