Legendene leverte
Regnet øste ned, men likevel var det god stemning og allsang da Dumdum Boys rundet av kvelden på Hunsfest. 

HUNSFEST 

Dumdum Boys 

Lørdag kveld 

Selv om arrangørene hadde satt opp partytelt over sitteplassene bakerst på festivalområdet, var det mange som trosset regnet og samlet seg foran scenen da kveldens avslutnings-band entret scenen lørdag kveld. 
En av de fire store innen norsk rock skulle servere alle sine kjente sanger og få oss til å glemme været. 

Dumdum boys starter med låtene «En vill en» og «Lunta brenner». 
Prepple overbeviser raskt med sin fortsatt stødige og særegne stemme. 
Han leverer tekstene med innlevelse, og kan ikke annet enn å påpeke ironien når de setter i gang med låten «En vakker dag». 
Likevel livner publikum ekstra til når bandet inviterer til allsang under den kjente låten «Englefjes». 

Bandet er samspilt, og i løpet av konserten presenterte de et godt utvalg av låter fra deres lange diskografi. 
Midt i konserten tar bassist Aslak Dørum seg tid til å fortelle en historie til et noe lite lydhørt publikum. 
Bandet rekker å ta seg en røyk, før de fortsetter med den kjente «Slave». 
Det er nå konserten tar seg skikkelig opp. 

Scenebakgrunnen endres og lysshowet når nye høyder. 
Samtidig slipper bandet seg mer løs og vi får servert flere soloer av gitarist Kjartan Kristiansen. 
Låter som «Mitt hjertes trell», «Enhjørning» og «Metallic Hvit» runder av setlisten. 
Den snart 30 år gamle «Splitter Pine» er selvfølgelig siste ekstranummer, og publikum gir alt når de danser og synger til den folkekjære sangen. 

«Det er imponerende at dere gidder å stå ute i regnet og høre på noen gamle musikere som har holdt på i 37 og et halvt år» sier Prepple i løpet av konserten. 
Det skulle bare mangle, for det er imponerende at et band kan holde seg aktuelt og samkjørt over så lang tid. 
