Keane:«Hopes And Fears» 

(Island/Universal) 

Årets Coldplay - som skreddersydd for norske ører. 

Debutantene i Keane legger seg tidvis nesten for tett opp til Coldplay. 
Åpningen «Somewhere Only We Know» er et utmerket eksempel - en atmosfærisk, melankoli-dryppende sang som blir drevet frem av et enkelt pianotema. 
Tom Chaplins stemme er dessuten skreddersydd for blå følelser, selv om han enkelte ganger kan minne om Morten Harket («Your Eyes Open», «She Has No Time»), hvilket leder tankene til a-ha, men også danske Saybia. 
Keane kunne hatt godt av flere stemningsskifter gjennom debuten sin, men britene lager likevel så gode, gitarløse sanger at de muligens bare er et lite skritt unna norgesherredømme. 
Personlig favoritt; «This Is The Last Time», som trøkker til litt mer enn det øvrige stoffet her. 
