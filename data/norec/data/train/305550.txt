Skolefilm for alle
Kan unge, homofile kureres på en klinikk ved hjelp av Gud? 

Homofili er ikke en legning. 
Det er en sykdom som kan kureres. 
Nei, dette er ikke vår påstand, men du kan titte rundt deg i dagens samfunn, og lese litt historie, så vil du finne diverse norske sekter med egne TV-produksjoner og andre religiøse vaktmestere som mener dette. 
I fullt gravalvor i bedehus, bønnerom og moskeer. 

Sårbarhet 

«The Miseducation of Cameron Post», basert på en roman av Emily M. Danforth, er en uavhengig film som tar for seg ungdom, sårbarhet og seksuell legning. 
Dette gjøres på en sober måte med en alvorlig undertone, og med noen usedvanlig bra ungdomsskuespillere. 
I tillegg passe svart, opprørsk humor. 

Tatt på fersken 

Handlingen er lagt til 1993 der vi også får noen deilige popmusikkgjenhør. 
Det er avslutning på skolen. 
Med ball, kjærester, pene kjoler og forventninger. 
Her blir de to ungjentene, Cameron, spilt av suverene Chloë Grace Moretz, og hennes bestejentevenn tatt på fersken i et baksete. 

Det oppstår oppstandelse i det evangeliske skole – og familiemiljøet. 
Cameron på 16 år må sendes til et sted nær helvete, i Montanas fjellheim. 
På anstalten «God´s Promise». 
Her har de spesialisert seg på unge mennesker som ifølge dem sliter med å forstå at SSA – same sex attraction – egentlig ikke eksisterer annet enn i deres unge hoder. 
Hørt slikt før? 

På institusjonen er det ungdommer fra hele God′s Own Country. 
Cameron finner fort et par allierte som har gjennomskuet systemet til søskenparet som driver omskoleringsleieren i Herrens navn. 

Filmens iboende storhet ligger i det grenseløst slemme, reaksjonære menneskesynet noen mennesker blir utsatt for. 
Vi får også oppleve at Chloë Grace Moretz eier alle de scenene hun er med i. 
Her ser vi en skuespiller som nettopp har startet på walk of fame. 
