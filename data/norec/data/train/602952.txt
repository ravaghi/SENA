Bra krim frå Riksmålsforbundsleiaren
Naziideologien levde vidare etter 1945 og Hitlers død 

Eg begynte lesinga av denne boka med ikkje så lite undring og skepsis. 
Kolofon forlag er ikkje akkurat kjent for berre å gje ut kvalitetslitteratur, og forfattaren, Trond Vernegg, har sidan 1990 vore leiar i Riksmålsforbundet. 
Eg blei positivt overraska. 
I 2016 kom «Forbindelsene», ei bok eg ikkje har lese. 
«Granatsjokk» er bok nr to i ein serie som eg reknar med at i alle fall vil inkludere ei tredje bok. 
Rammeforteljinga er lagt til 1998, dels i Sveits, dels i andre, europeiske land – inkludert Noreg. 
Retrospektivt blir det fortalt om slutten av 2. verdskrigen, litt også om resten av tida fram tida mot 1998. 
Ei gruppe norske nazistar innser at Hitler og Tyskland kjem til å tape krigen. 
Saman med kontaktar i Tyskland, og andre land, etablerer dei på slutten av krigen ein hemmeleg organisasjon som skal sørge for at nazistisk ideologi ikkje skal gå i gløymeboka. 
Særleg etter at datateknologi på slutten av 1900-talet blei alfa og omega i bankvesenet, arbeidde ein genial, tysk naziøkonom ut ein finurleg måte å skaffe «Den internasjonale forbindelse» – namnet på organisasjonen – store, sikre inntekter. 
Eit stort datasenter på Island er nøkkelen. 
Den mest interessante personen i boka er Joachim Berentzen, ein relativt ung advokat. 
Slik eg les boka, er han bifil, og den mannlege kjærasten hans Tilo ligg og svevar mellom liv og død etter eit attentat – som er starten på boka. 
Etter ei ekstremt traumatisk hending, eg avslører ikkje kva og korleis, har Berentzen blitt avhengig av eit sterkt narkotikum som ein lege har forsynt han med. 
Med andre ord, han har mykje å streve merd. 
Boka er fiksjon, med oppdikta hovudpersonar. 
Men det historiske bakteppet står, etter mi meining, til truande. 
Som ein vel må kunne vente av ein leiar i Riksmålsforbundet, språkleg er boka god, sjølv om ho sjølvsagt ikkje er heilt feilfri. 
Ei viss innstramming hadde gjort godt. 
Eg les mykje, men likevel måtte eg fleire gonger lese delar av boka opp att – fordi talet på personar er i overkant stort. 
Konklusjonen er likevel at «Granatsjokk» er bra krim. 
