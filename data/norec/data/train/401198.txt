Anmeldelse av 1984 på Torshovteatret:Usann virkelighet, fake news, språkets oppløsning og menneskelighetens død 

Programmet innledes med en advarsel om sterke og ubehagelige scener. 
Den advarselen kunne gjeldt en rekke av høstens forestillinger. 

Hvorfor det er nødvendig med eksplisitt vold, mord, voldtekt og tortur på scenen, kommer jeg aldri til å forstå. 
Teateret skal speile verden, javel, men ordet speile i denne sammenhengen betyr da ikke nøyaktig gjengivelse. 
Teateret dreper faktisk ikke folk på ordentlig, det har man oppsigelser til. 

Torturscenen er motbydelig konkret 

Hvorfor vil teateret konkurrere med film og fjernsyn? 
Teater er, har alltid vært, og må nødvendigvis være illusjon. 
Teaterets styrke, teaterets magi er illusjon. 
Teateret må konkurrere på sine egne premisser. 
I 1984, hvor torturscenen er motbydelig konkret, vet publikum allikevel at det er teater. 
Blodet er teaterblod, må være det. 
Fokus rettes derfor mot hvor lenge det er forsvarlig å la en skuespiller henge opp ned uten at det går på helsa løs. 
Er det en lege i salen? 

I dag lever Storebror i Nord-Korea 

1984 er et ikonisk verk, en dystopi som er blitt virkelighet. 
Uttrykk som «Storebror ser deg», «nysnakk», «dobbeltenk», «rom 101», «tankepoliti» kommer herfra. 
George Orwells dystre fremtidsskildring fra 1948 er blitt reell for lenge siden. 
Overvåkingssamfunnet er en realitet. 
Vi må beskytte oss og det er fiender overalt. 
Språket er under angrep og går i oppløsning. 
Ordene betyr ikke det de betydde. 
Historien relativiseres og endres. 
Fortiden utviskes og glemmes. 
Tanken sensureres. 
Nazister marsjerer i norske gater. 
Trump, med sine «fake news», vil endre den kollektive hukommelsen. 
I dag lever Storebror i Nord-Korea. 

Viser tiltagende galskap 

Winston, mannen som fremdeles har brokker av hukommelse og vil gjøre opprør mot Storebror, får en sterk og nyansert fremstilling i Sigurd Myhre. 
Han bærer med seg det som ellers er mangelvare i Kristina Kjeldsbergs regi: klaustrofobi, eksistensiell angst, sjelsetende uhygge. 
Ansiktet, hele holdningen, viser tiltagende galskap, samtidig som hans iboende menneskelighet og kjærlighetsevne motarbeider galskapen av all kraft. 
Når han svikter kjernen i seg selv, er det ingenting igjen å miste. 
Han er i Storebrors vold. 

Skremmende dannet og høflig torturist 

Janne Heltberg spiller Julia som sexfiksert og grunn, og Håkon Ramstad er en skremmende dannet og høflig torturist. 
Selve fortellingen går i sirkel (slik historien gjentar seg), og rammes inn av de samme diskusjonene i salen. 
Marika Enstad er fortreffelig som boklesende publikummer, hun føler og synes og avslutter ingen setninger, brillene sklir ned på nesen og mobilen hennes ringer. 

Manus virker ikke godt balansert 

Dagny Drage Kleiva har skapt en interessant scenografi i det lille scenerommet på Torshov, med små luker inn til ekte og falske minner, og med den velbrukte effekten av publikums speilbilde på bakveggen. 
Musikken er umerkelig illustrerende. 

Dramatiseringen av 1984 er bare et par år gammel og forbløffende ordrik til å handle om språk som blir taust og makten som invaderer folkets tankesett. 
I lange strekk er den som en forelesning, og det forsøkes oppveid med den dryge torturscenen. 
Manus virker ikke godt balansert. 
Selv om forestillingen tidvis fascinerer gjennom gode skuespillerinnsatser: 
Les heller boken. 
