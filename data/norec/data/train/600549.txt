Mor og barn og busemannen
Regi og manus: 
Jennifer Kent 

Skuespillere: 
Essie Davis, Noah Wiseman, Daniel Henshall, Hayley McElhinney, Barbara West, Ben Winspear 

Amelies mann ble drept i en ulykke da han skulle kjøre henne til fødestuen. 
Seks år senere lever Amelie alene med sønnen Sam, fremdeles plaget av det som skjedde den dagen. 

Tilværelsen gjøres ikke enklere av at Sam er blitt det man en gang ville ha kalt et problembarn. 
Han har fæle fantasier om barnebokfiguren Mister Babadook, han skaper stadig farlige situasjoner for seg selv og andre. 
Men virkelig ille blir det først når også Amelie begynner å se det Sam ser. 

Zombier, vampyrer og sadistiske seriemordere kan være gufne, for all del. 
Men — som vi husker fra for eksempel «Ondskapens hotell» (1980) - lite treffer oss hardere enn å se en familie gå løs på seg selv. 
Og «The Babadook», som til å begynne med kan se ut som bare enda en monsterfilm, skal vise seg å være minst like vond som den er skremmende. 

Den australske regidebutanten Jennifer Kent får mye ut av skrekkfilmens mest utbrukte motiver - snikende skygger, mystiske skritt over gulvet, busemannen som kanskje gjemmer seg i skapet - men det virkelige ubehaget maner hun frem fra menneskene selv. 
Hennes omgang med temaer som depresjon, psykose og forholdet mellom mor og barn, er helt nådeløs. 

Denne blir det vanskelig å riste av seg. 
