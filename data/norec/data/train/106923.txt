Slim Thug:«Already Platinum» 

(Geffen/Universal) 

Rapperen du hører overalt for tiden. 
Her på egen hånd. 

Denne karens ferdigheter er sterkt representert på radio og hitlister i disse dager, som rapper på Beyoncés råflotte r&b-slager «Check On It» og Gwen Stefanis nydelige «Luxurious». 
Men på egen hånd er det andre og tyngre toner fra Slim Thug. 

Halvparten av albumet er produsert av The Neptunes, men «Already Platinum» er i all hovedsak mye seigere hip hop enn hva man vanligvis får servert med Pharrell Williams og Chad Hugo bak spakene. 
Selv om syttitallssoul og billig synth er til stede også i dette lydbildet. 

På låter som «Like A Boss» barker det skikkelig, og på «Miss Mary» er Slim Thug sjarmerende klønete romantisk slik bare digre bamserappere kan være det. 
Hvorvidt det er nødvendig å nevne at albumet er for langt og ujevnt, kan helt klart diskuteres - det er jo en storselgende amerikansk hip hop-plate, det her. 
